<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_43">XLIII<br class="chapter" />
  Colombier-Rouge Hanı</h1>

  <p class="normal">Düşmanın karşısına çıkmak için acele eden ve kardinalin Buckingham düküne olan kinini haklı olarak paylaşan kral, önce İngilizleri Ré adasından kovmak, sonra da La Rochelle kuşatmasını daraltmak için bütün hazırlıkların tamamlanması talimatını verdi; ama Bassompierre ve Schomberg ile Angoulême dükü arasındaki anlaşmazlıklar onu geciktiriyordu.</p>

  <p class="normal">Mareşal olan Bassompierre ve Schomberg orduyu kralın talimatları doğrultusunda yönetmek istiyorlardı, ama kardinal, inançlı bir Huguenot olduğu için İngilizlere ve din kardeşleri olan La Rochelle'lilere karşı yumuşak davranacağını düşündüğü Bassompierre'den kaygılanıyor, onun yerine tavsiyeleri üzerine kralın tümgeneral yaptığı Angoulême dükünü ön plana çıkarıyordu. Sonunda, Bassompierre ve Schomberg'in çekilip ordunun maneviyatını bozmasını engellemek için her birine özel bir bölgenin kumandası verildi: Bassompierre şehrin La Leu'den Dompierre'e kadar uzanan kuzey bölümünü, Angoulême dükü doğuda Dompierre ile Périgny arasını ve Schomberg de güneyde Périgny ile Angoutin arasındaki bölgeyi aldı.</p>

  <p class="normal">Dükün karargâhı Dompierre'deydi.</p>

  <p class="normal">Kralın karargâhı kâh Etrée'de, kâh La Jarrie'deydi.</p>

  <p class="normal">Nihayet kardinalin karargâhı ise, La Pierre köprüsündeki kumluklarda, savunmasız, sıradan bir evdi.</p>

  <p class="normal">Bu şekilde dük, Bassompierre'i, kral Angoulême dükünü, kardinal de Schomberg'i gözlemleyebilecekti.</p>

  <p class="normal">Bu düzenlemelerden hemen sonra, İngilizlerin adadan kovulması için harekâta girişildi.</p>

  <p class="normal">Koşullar çok elverişliydi: Her şeyden önce, iyi savaşabilmek için besleyici yemekler yemeleri gereken İngilizler, tuzlu et ve kurumuş peksimetle yetinmek zorunda kalmış ve birçoğu hasta düşmüştü; dahası okyanusun yılın bu döneminde azgın olan dalgaları kıyıdaki küçük gemilere hasar veriyordu; kumsalın Aiguillon burnu ve siperler arasındaki bölümü her gelgitten sonra, filikalar ve kayıklarla doluyordu; sonuç olarak kralın askerleri ordugâhlarından hiç çıkmasalar bile, Ré adasında yalnızca bir inat yüzünden bulunan Buckingham birkaç gün içinde kuşatmayı kaldırmak zorunda kalacaktı.</p>

  <p class="normal">Ama Toiras kontunun düşmanın yeni bir saldırı için hazırlık yaptığını bildirmesi üzerine, kral düşmana nihai darbeyi indirecek bir harekâta girişmeye karar verdi.</p>

  <p class="normal">Niyetimiz kuşatma günlüğü tutmak değil, anlattığımız hikâyeyle bağlantılı olayları dile getirmek olduğu için, birkaç sözcükle kralın büyük bir şaşkınlık, kardinalin de büyük bir gururla izlediği harekâtın başarıyla tamamlandığını söylemekle yetineceğiz. Her cephede yenilgiye uğrayan İngilizler, Loix adası geçidinde, aralarında beş albay, üç yarbay, iki yüz elli yüzbaşı ve yirmi soylu beyefendinin de bulunduğu iki bin askeri, dört topu ve Claude de Saint-Simon tarafından Paris'e getirilerek, büyük bir tantanayla Notre-Dame'ın kubbelerine asılan altmış bayrağı bırakarak gemilerine geri çekilmişlerdi.</p>

  <p class="normal">Cephede yankılanan Te Deum'lar bütün Fransa'ya yayılıyordu.</p>

  <p class="normal">İngilizlerden en azından şimdilik kaygılanmayan kardinal kuşatmaya devam etti.</p>

  <p class="normal">Ama söylediğimiz gibi bu yalnızca geçici bir rahatlamaydı.</p>

  <p class="normal">Buckingham dükünün Montaigu adlı habercisi yakalanmış, ondan İspanya, İngiltere ve Lorraine arasında, Fransa'yı hedefleyen bir ittifak kurulduğu öğrenilmişti.</p>

  <p class="normal">Dahası, Buckingham dükünün tahmin ettiğinden daha kısa sürede terk etmek zorunda kaldığı karargâhında, bu ittifakın varlığını doğrulayan belgeler bulunmuştu ve kardinalin anılarında yazdığı gibi bu belgeler, Madam de Chevreuse'ü, dolayısıyla da kraliçeyi büyük zan altında bırakıyordu.</p>

  <p class="normal">Tüm sorumluluk kardinalin omuzlarındaydı, çünkü sorumluluk almadan devlet adamı olmak mümkün değildi; bu yüzden gece gündüz demeden, üstün dehasının bütün yetileriyle Avrupa'nın büyük krallıklarından birinde ortaya çıkan en küçük bir olayı bile değerlendirmeye çalışıyordu.</p>

  <p class="normal">Kardinal, Buckingham'ın kararlılığını ve özellikle de kinini iyi biliyordu; Fransa'yı tehdit eden ittifak zafere ulaşırsa, bütün yetkilerini kaybedebilirdi: İspanyol ve Avusturya politikalarının Louvre'da temsilcileri vardı, elleri güçlenirse, Fransa'nın kardinalinin işi biterdi. Kendisine bir çocuk gibi itaat eden kral, ona karşı bir öğrencinin öğretmenine duyduğu nefreti besliyor, dükün ve kraliçenin ortak intikam oyunlarına seyirci kalıyordu; böyle giderse onunla birlikte Fransa'nın da sonu gelecekti. Bütün bunlara bir dur demek gerekiyordu.</p>

  <p class="normal">Sayıları her geçen gün daha da artan birçok ulak, kardinalin La Pierre köprüsünde karargâhını kurduğu o küçük eve girip çıkıyorlardı.</p>

  <p class="normal">Bu ulaklar arasında, üzerindeki cüppelere alışık olmadıkları fark edilen ve askeri kiliseye mensup oldukları kolayca anlaşılan keşişler, uşak kıyafetleri içinde biraz rahatsızmış gibi görünen ve geniş çakşırları yuvarlak hatlarını saklamaya yetmeyen kadınlar ve elleri kararmış gibi görünse de, narin bacaklarından soylu kişiler oldukları bir mil öteden anlaşılan köylüler vardı.</p>

  <p class="normal">Bunların yanı sıra hoş olmayan ziyaretler de yapılıyordu, iki üç kez kardinale suikast girişiminde bulunulduğu haberleri yayılmıştı.</p>

  <p class="normal">Kardinalin düşmanları bu beceriksiz girişimleri, gerektiğinde misilleme yapabilmek için kardinalin kendisinin planladığını söylüyorlardı; ama kardinalin de düşmanlarının da söylediklerine inanmamak gerekiyordu.</p>

  <p class="normal">Bu arada, şahsi cesaretini en azılı rakiplerinin dahi kabul ettikleri kardinal, Angoulême düküne önemli talimatlar iletmek, kralla fikir alışverişinde bulunmak ve bazen de karargâhına gelmesini istemediği bir haberciyle görüşmek üzere gece yarısı gezintileri yapıyordu.</p>

  <p class="normal">Kuşatmada önemli bir görevleri olmayan silahşorlara gelince, sıkı bir disiplin altında tutulmuyor, keyifli bir hayat sürüyorlardı. Mösyö de Tréville'in arkadaşları olarak gecikmek ve kampın kapıları kapandıktan sonra içeri girmek konusunda kolayca izin alıyorlardı.</p>

  <p class="normal">D'Artagnan'ın siperde olduğu için kendilerine eşlik edemediği bir gece, savaş pelerinlerini giymiş, atlarına binmiş, ellerini tabancalarının kabzasına atmış olan Athos, Porthos ve Aramis, Athos'un La Jarrie yolunda keşfettiği Colombier-Rouge adlı meyhaneden dönüyorlardı. Bir pusuya düşmek kaygısıyla sürekli tetikte duran üç silahşor, Boisnar köyüne yaklaşık bir kilometre kala kendilerine doğru gelen bir atlı grubunun sesini duydular, hemen durup birbirlerine sokularak yolun ortasında beklediler, birkaç saniye sonra ayın bulutlar arasından çıktığı bir anda yolun dönemecinde kendilerini görerek duran iki süvariyi fark ettiler, yola devam etmek ya da geri dönmek konusunda bir karara varmaya çalışır gibi görünüyorlardı. Bu duraksama üç arkadaşı kuşkulandırdı, Athos birkaç adım öne çıkarak tok sesiyle bağırdı:</p>

  <p class="normal">"Kimsiniz?"</p>

  <p class="normal">"Asıl siz kimsiniz?" diye karşılık verdi süvarilerden biri.</p>

  <p class="normal">"Bu sorumun yanıtı değil!" dedi Athos. "Kimsiniz? Yanıt verin, yoksa saldıracağız."</p>

  <p class="normal">"Yapacaklarınıza dikkat edin, beyler!" dedi emir vermeye alışkınmış gibi görünen etkili bir ses.</p>

  <p class="normal">"Gece devriyesine çıkmış üst rütbeli subaylarız," dedi Athos, "amacınız nedir beyler?"</p>

  <p class="normal">"Kimsiniz?" dedi aynı buyurgan ses, "Yanıt verin, yoksa itaatsizlikle suçlanacaksınız."</p>

  <p class="normal">"Kralın silahşorları," dedi giderek karşısındaki kişinin kendilerini sorgulamaya hakkı olduğuna inanmaya başlayan Athos.</p>

  <p class="normal">"Hangi birlikten?"</p>

  <p class="normal">"Mösyö de Tréville'in birliğinden."</p>

  <p class="normal">"Tek sıra halinde ilerleyin ve bu saatte burada ne aradığınızı anlatın."</p>

  <p class="normal">Üç arkadaş yelkenleri biraz suya indirmiş bir halde ilerlediler, çünkü şimdi üçü de karşılarında yüksek rütbeli biri olduğuna inanmışlardı, sözcülüğü Athos üstlendi.</p>

  <p class="normal">İkinci olarak konuşan süvari yol arkadaşından on adım önde ilerliyordu; Porthos ve Aramis'e geride kalmalarını işaret eden Athos öne çıktı.</p>

  <p class="normal">"Bağışlayın komutanım!" dedi Athos, "Ama karşımıza kimin çıkacağını bilemeyiz, gördüğünüz gibi devriye görevimizi yerine getiriyoruz."</p>

  <p class="normal">"İsminiz?" dedi subay, yüzünün bir bölümünü peleriniyle kapatarak.</p>

  <p class="normal">"Ama, ya siz mösyö," dedi bu sorgulama tarzına karşı çıkmaya başlayan Athos, "beni sorgulama hakkınız olduğunu belirten bir kanıt gösterin."</p>

  <p class="normal">"İsminiz?" diye ikinci kez sordu pelerinini indirip yüzünün açığa çıkmasını sağlayan süvari.</p>

  <p class="normal">"Sayın kardinal!" diye haykırdı şaşıran silahşor.</p>

  <p class="normal">"İsminiz?" diye üçüncü kez sordu kardinal.</p>

  <p class="normal">"Athos," dedi silahşor.</p>

  <p class="normal">Kardinal korumasına yaklaşması için işaret etti.</p>

  <p class="normal">"Bu üç kişi bizi izleyecekler," dedi alçak sesle, "karargâhtan ayrıldığımızın bilinmesini istemiyorum ve bizi izleyecekleri için kimseye bir şey söylemeyeceklerinden emin olacağız."</p>

  <p class="normal">"Biz soylu insanlarız monsenyör," dedi Athos, "bizden söz vermemizi isterseniz, hiçbir şeyden kaygılanmanıza gerek kalmaz. Tanrı'ya şükür ki sır saklamasını biliriz."</p>

  <p class="normal">Kardinal delici bakışlarını bu yürekli silahşora dikti.</p>

  <p class="normal">"Kulaklarınız çok hassas Mösyö Athos," dedi kardinal, "şimdi beni dinleyin, sizden beni izlemenizi istememin nedeni güvensizlik değil, benimle birlikte gelerek korumamı sağlamış olacaksınız, hiç kuşku yok ki yanınızdaki arkadaşlarınız Mösyö Porthos ve Mösyö Aramis olmalı?"</p>

  <p class="normal">"Evet ekselansları," dedi Athos, geride kalmış olan iki silahşor şapkalarını ellerine almış bir halde yaklaşırken.</p>

  <p class="normal">"Sizleri tanıyorum beyler," dedi kardinal, "sizleri tanıyorum, dostum olmadığınızı biliyorum ve buna kızmıyorum, ama sizin yürekli ve soylu beyefendiler olduğunuzu ve size güvenebileceğimi biliyorum. Mösyö Athos, iki arkadaşınızla birlikte bana eşlik edin, böylece karşılaşma onuruna kavuşursak majestelerinin bile kıskanacağı bir eskortum olacak."</p>

  <p class="normal">Üç silahşor atlarının boynuna kadar eğildiler.</p>

  <p class="normal">"Tamam o zaman," dedi Athos, "ekselansları bizi de yanlarında götürmekte haklılar: Yolda tehlikeli tiplerle karşılaştık, hatta Colombier-Rouge meyhanesinde dördüyle kapıştık."</p>

  <p class="normal">"Ama neden beyler?" dedi kardinal, "Çatışmaları sevmediğimizi bilirsiniz!"</p>

  <p class="normal">"İşte tam da bu yüzden, ekselanslarına başımıza gelenleri anlatmak istedim; çünkü bu olayı başkalarının saptırmalarıyla öğrenip bizi suçlu sanabilir."</p>

  <p class="normal">"Bu çatışmanın sonucu nedir?" diye sordu kardinal kaşlarını çatarak.</p>

  <p class="normal">"Dostum Aramis, koluna hafif bir kılıç darbesi aldı, ama bu yara ekselanslarının da görebileceği gibi, yarın emir verdiğinizde saldırıda yerini almasını engellemeyecek."</p>

  <p class="normal">"Ama siz bu şekilde kılıç darbelerine hedef olacak adamlar değilsiniz," dedi kardinal, "açık konuşun beyler, birilerinin işini bitirdiniz, öyle değil mi? Günah çıkartın, buna yetkim olduğunu biliyorsunuz."</p>

  <p class="normal">"Monsenyör, ben elimi kılıcıma bile götürmedim," dedi Athos, "sadece yakasından tutup pencereden dışarı attım," diye devam etti hafifçe duraksayarak, "sanırım düşüp kalçasını kırdı."</p>

  <p class="normal">"Ah! Ah!" dedi kardinal, "Ya siz Mösyö Porthos?"</p>

  <p class="normal">"Monsenyör, düellonun yasak olduğunu bildiğim için bir bankı kapıp, bu haydutlardan birine indirdim, sanırım omzu kırıldı."</p>

  <p class="normal">"Peki," dedi kardinal, "ya siz Mösyö Aramis?"</p>

  <p class="normal">"Monsenyör, sanırım bilmiyorsunuz ama çok sakin bir mizacım vardır, kuralları bildiğim için, arkadaşlarımı ayırmak istedim, ama o sefillerden biri beni kılıcıyla alçakça kolumdan yaraladı; o zaman sabrım taştı, kılıcımı çektim ve yeniden üzerime atıldığında kılıcımın bedeninden geçtiğini gördüm, yalnızca yere yığıldığını biliyorum, arkadaşları onu taşıyarak götürdüler."</p>

  <p class="normal">"Şuraya bakın!" dedi kardinal, "Bir meyhane tartışması yüzünden saf dışı kalan üç kişi, peki ama kavganın nedeni neydi?"</p>

  <p class="normal">"Bu sefiller sarhoştu," dedi Athos, "o gece meyhaneye bir kadının geldiğini bildiklerinden kapısını zorluyorlardı."</p>

  <p class="normal">"Kapısını mı zorluyorlardı?" dedi kardinal, "Ama neden?"</p>

  <p class="normal">"Hiç şüphesiz tecavüz etmek için," dedi Athos, "ekselanslarına söylemiş olduğum gibi o alçaklar sarhoştu."</p>

  <p class="normal">"Bu kadın genç ve güzel miydi?" diye sordu kardinal belirgin bir endişeyle.</p>

  <p class="normal">"Onu görmedik monsenyör," dedi Athos.</p>

  <p class="normal">"Onu görmediniz mi? Ah! Çok iyi," diye karşılık verdi kardinal heyecanla; "bir kadının onurunu savunmakla iyi yapmışsınız, ben de Colombier-Rouge'a gittiğime göre, gerçeği söyleyip söylemediğinizi anlayacağız."</p>

  <p class="normal">"Monsenyör," dedi Athos gururla, "bizler soylu kişileriz ve başımızı kurtarmak için bile yalan söylemeyiz."</p>

  <p class="normal">"Bana söylediklerinizden bir an için bile şüphe etmedim Mösyö Athos," ve konuyu değiştirmek için "bu kadın yalnız mıydı?" diye sordu kardinal.</p>

  <p class="normal">"Bu kadının yanında kavalyesi varmış," dedi Athos, "ama onca gürültüye rağmen ortaya çıkmadığına göre alçağın teki olmalı."</p>

  <p class="normal">"İncil önyargılı olmayın der," diye karşılık verdi kardinal.</p>

  <p class="normal">Athos saygıyla eğildi.</p>

  <p class="normal">"Ve şimdi beyler," dedi kardinal, "öğrenmek istediğimi öğrendim, beni izleyin."</p>

  <p class="normal">Üç silahşor yüzünü yeniden peleriniyle örten kardinalin sekiz on adım gerisinden ilerlemeye başladılar.</p>

  <p class="normal">Kısa süre sonra sessiz ve ıssız görünen hana vardılar, ünlü bir konuğun geleceğinden haberdar olan hancı müdavimlerini göndermişti.</p>

  <p class="normal">Kardinal kapıya on adım kala, korumasına ve üç silahşora durmalarını işaret etti, eyerlenmiş bir at pencerenin kanadına bağlanmıştı, kardinal kapıya parolaya uygun bir şekilde vurdu.</p>

  <p class="normal">Pelerinine sarınmış bir adam hemen dışarı çıkıp, kardinalle hızlı hızlı bir şeyler konuştu, sonra atına atlayıp, Paris yolu üzerindeki Surgeres'e doğru yola çıktı.</p>

  <p class="normal">"Gelin, beyler," dedi kardinal, "bana doğruyu söylemişsiniz, bu geceki karşılaşmamız size büyük faydalar sağlayacak, beni izleyin."</p>

  <p class="normal">Kardinal ve üç silahşor atlarından indiler, kardinal atının dizginini korumasına atarken, üç silahşor atlarının dizginlerini pencere kanatlarına bağladılar.</p>

  <p class="normal">Kapının eşiğinde duran hancı için kardinal bir hanımefendiyi ziyarete gelen bir subaydan başkası değildi.</p>

  <p class="normal">"Bu beyler için giriş katında şöminesi olan bir odanız var mı?" diye sordu kardinal.</p>

  <p class="normal">Hancı içinde berbat durumdaki bir sobanın yerini büyük ve gösterişli bir şöminenin aldığı geniş bir salonun kapısını açtı.</p>

  <p class="normal">"Burası var," dedi.</p>

  <p class="normal">"Tamam," dedi kardinal, "girin beyler ve beni bekleyin, yarım saat sonra burada olacağım."</p>

  <p class="normal">Üç silahşor zemin kattaki odaya girerlerken, fazla bilgiye ihtiyacı olmayan kardinal yolunun gösterilmesine gerek duymayan bir adam gibi merdivenleri çıktı.</p>
</body>
</html>
