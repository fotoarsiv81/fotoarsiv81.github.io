<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_47">XLVII<br class="chapter" />
  Silahşorlar Toplantısı</h1>

  <p class="normal">Athos'un da tahmin ettiği gibi, kalede yalnızca dün geceki çatışmada ölen on iki civarında Fransız ve La Rochelle'li vardı.</p>

  <p class="normal">"Beyler," dedi keşif kolunun komutasını alan Athos, "Grimaud sofrayı hazırlarken, tüfekleri ve fişekleri toplayalım; zaten işimizi yaparken de sohbet edebiliriz. Bu beyler," dedi ölüleri göstererek, "bizi duyamayacaklar."</p>

  <p class="normal">"Ama ceplerini yokladıktan sonra onları hendeğe atabiliriz," dedi Porthos.</p>

  <p class="normal">"Evet," dedi Aramis, "bu işi Grimaud halleder."</p>

  <p class="normal">"O zaman Grimaud üstlerini araştırıp duvardan aşağı atsın," dedi d'Artagnan.</p>

  <p class="normal">"Onları bir kenarda bekletelim," dedi Athos, "işimize yarayabilirler."</p>

  <p class="normal">"Bu cesetler işimize mi yarayacak?" dedi Porthos. "Sevgili dostum aklınızı mı kaybettiniz?"</p>

  <p class="normal">"İncil ve kardinal önyargılı olmayın der," diye karşılık verdi Athos; "kaç tüfek var beyler?"</p>

  <p class="normal">"On iki," diye yanıtladı Aramis.</p>

  <p class="normal">"Kaç mermi var?"</p>

  <p class="normal">"Yaklaşık yüz tane."</p>

  <p class="normal">"Tam işimizi görecek kadar; silahları dolduralım."</p>

  <p class="normal">Dört silahşor işe koyuldular. Son tüfeği doldururlarken, Grimaud yemeğin hazır olduğunu işaret etti.</p>

  <p class="normal">Athos işaretle anladığını belli edip, bir gözcü kulesini gösterdiğinde, Grimaud nöbet tutması gerektiğini düşündü. Athos beklerken sıkılmasın diye ona bir ekmek, iki pirzola ve bir şişe şarap verdi.</p>

  <p class="normal">"Ve şimdi masaya," dedi Athos.</p>

  <p class="normal">Dört arkadaş Türkler ya da terziler gibi bağdaş kurarak yere oturdular.</p>

  <p class="normal">"Ah! Şimdi," dedi d'Artagnan, "duyulmaktan korkmayacağına göre, umarım bize sırrını açarsın."</p>

  <p class="normal">"Beyler," dedi Athos, "hem midenize hem de gururunuza hitap etmeyi umuyorum. Sizi hoş bir gezintiye davet ettim, işte önümüzde iştah kabartıcı bir yemek duruyor, mazgaldan baktığınızda, bizi birbirine çok benzer iki aptal grubu olan deliler ve kahramanlardan sayan beş yüz kişinin toplandığını görebilirsiniz."</p>

  <p class="normal">"Ama sırrını açmayacak mısın?" diye sordu d'Artagnan.</p>

  <p class="normal">"Sırrım," dedi Athos, "dün akşam Milady'yi gördüm."</p>

  <p class="normal">Milady ismini duyunca, d'Artagnan'ın eli öylesine titredi ki, ağzına götürmek üzere olduğu bardağı dökmemek için yere bıraktı.</p>

  <p class="normal">"Demek karın..."</p>

  <p class="normal">"Şişt!" diye araya girdi Athos, "Unutmayın ki bu beyler aile sırlarımı sizin kadar bilmiyorlar, Milady'yi gördüm."</p>

  <p class="normal">"Nerede?" diye sordu d'Artagnan.</p>

  <p class="normal">"Buradan yaklaşık iki fersah mesafede, Colombier-Rouge hanında."</p>

  <p class="normal">"Bu durumda işim bitik demektir," dedi d'Artagnan.</p>

  <p class="normal">"Hayır, henüz değil," diye devam etti Athos, "şu saatte Fransa kıyılarından ayrılıyor olmalı."</p>

  <p class="normal">D'Artagnan soluk aldı.</p>

  <p class="normal">"Söylesenize, bu Milady de kimin nesi?" diye sordu Porthos.</p>

  <p class="normal">"Çok çekici bir kadın," dedi bardağındaki köpüklü şarabını yudumlayan Athos. "Aşağılık hancı!" diye haykırdı, şampanya yerine Anjou şarabı vererek bizi aldatacağını sanıyor! Evet," diye devam etti, "dostumuz d'Artagnan için iyi şeyler düşünen, bilemediğim bir nedenden dolayı kendisinden intikam almak isteyen çekici bir kadın. Bir ay önce onu tüfekle, bir hafta önce de zehirle öldürtmeye çalıştı ve dün de kardinalden kellesini istedi."</p>

  <p class="normal">"Nasıl! Kardinalden kellemi mi istedi?" diye haykırdı dehşetle rengi solan d'Artagnan.</p>

  <p class="normal">"Bu söylediği İncil kadar doğru," dedi Porthos, "iki kulağımla duydum."</p>

  <p class="normal">"Ben de öyle," dedi Aramis.</p>

  <p class="normal">"O zaman," dedi d'Artagnan kollarını cesaretini yitirmişçesine aşağı bırakarak, "daha fazla beklemeye gerek yok, kafama bir kurşun sıkarım, her şey biter!"</p>

  <p class="normal">"Bu yapılacak en son ahmaklık," dedi Athos, "ayrıca tedavisi de mümkün değil."</p>

  <p class="normal">"Ama böyle düşmanlardan asla kurtulamayacağım," dedi d'Artagnan. "Önce Meung'deki o meçhul adam, sonra üç kılıç darbesiyle yere yığdığım Wardes, ardından sırrını açığa çıkardığım Milady ve nihayet intikam girişimini başarısızlığa uğrattığım kardinal."</p>

  <p class="normal">"Topu topu dört kişi," dedi Athos, "biz de dört kişiyiz, her birimize bir kişi düşüyor. Şuraya bakın! Grimaud'nun yaptığı işaretlere bakılırsa, kalabalık bir düşmanla karşı karşıyayız. Ne var Grimaud? Durumun ciddiyetini dikkate alıp, konuşmanıza izin veriyorum dostum, yalnız rica ederim kısa kesin."</p>

  <p class="normal">"Bir birlik."</p>

  <p class="normal">"Kaç kişiden oluşuyor?"</p>

  <p class="normal">"On altı istihkâm eri, dört de asker."</p>

  <p class="normal">"Ne kadar uzaktalar?"</p>

  <p class="normal">"Beş yüz adım."</p>

  <p class="normal">"Güzel, hâlâ tavuğumuzu ve şarabımızı bitirecek zamanımız var, sağlığına d'Artagnan."</p>

  <p class="normal">"Sağlığına," diye tekrarladılar Porthos ve Aramis.</p>

  <p class="normal">"Tamam, o zaman sağlığıma! Dileklerinizin işe yarayacağını sanmasam da."</p>

  <p class="normal">"Eh!" dedi Athos, "Muhammed'in müminlerinin dediği gibi Allah büyüktür ve gelecek onun ellerindedir."</p>

  <p class="normal">Sonra, kalan şarabını içip bardağını yanına bırakarak, isteksizce ayağa kalktı, önüne gelen ilk tüfeği alıp mazgal deliğine yaklaştı.</p>

  <p class="normal">Porthos, Aramis ve d'Artagnan da aynısını yaptılar. Grimaud arkada kalıp silahşorların silahlarını dolduracaktı.</p>

  <p class="normal">Biraz sonra kentle kale arasındaki sıçanyolunu izleyen birliğin yaklaştığı görüldü.</p>

  <p class="normal">"Vay canına!" dedi Athos, "Kazma, çapa ve küreklerle donanmış bu yirmi palyaço için keyfimizi bozmaya değer miydi! Grimaud onlara geri dönmelerini işaret edecek ve sanırım bizi rahat bırakıp gidecekler."</p>

  <p class="normal">"Bundan emin değilim," dedi d'Artagnan, "çünkü buraya doğru oldukça kararlı bir şekilde ilerliyorlar. Zaten istihkâm erlerinin yanı sıra tüfekli dört asker ve bir onbaşı var."</p>

  <p class="normal">"Bizi görmemiş olmalılar," dedi Athos.</p>

  <p class="normal">"İtiraf edeyim ki, bu zavallı kentlilere ateş etmekten utanıyorum," dedi Aramis</p>

  <p class="normal">"Sapkınlara merhamet eden kötü papaz!" dedi Porthos.</p>

  <p class="normal">"Gerçekten de Aramis haklı," dedi Athos, "onları uyaracağım."</p>

  <p class="normal">"Ne yapıyorsunuz?" diye haykırdı d'Artagnan, "Kalbura döneceksiniz."</p>

  <p class="normal">Ama onu ciddiye almayan Athos bir elinde tüfeği, bir elinde şapkası ile gediğin üzerine çıktı.</p>

  <p class="normal">"Beyler," dedi Athos, kaleye elli adım kala kendisini fark ederek şaşkınlıkla duran istihkâm erlerini ve askerleri kibarca selamlayarak, "birkaç arkadaşımla birlikte kalede yemek yiyoruz. Bildiğiniz gibi yemek sırasında rahatsız edilmek hiç hoş değildir; bu yüzden, buraya mutlaka gelmeniz gerekiyorsa yemeğimizi bitirmemizi beklemenizi ya da daha sonra gelmenizi rica ediyoruz, tabii ayaklanmacılardan ayrılıp bize katılmak isterseniz, bizimle Fransa kralının şerefine içmeye gelebilirsiniz."</p>

  <p class="normal">"Dikkat et, Athos!" diye haykırdı d'Artagnan, "Nişan aldıklarını görmüyor musun?"</p>

  <p class="normal">"Elbette," dedi Athos, "ama bu beceriksiz kentliler nişan almayı bilmezler."</p>

  <p class="normal">Gerçekten de, aynı anda dört tüfek birden ateşlendi, ama etrafından geçen mermilerin hiçbiri Athos'a isabet etmedi.</p>

  <p class="normal">Birkaç saniye sonra, hedefe saldırganlarınkinden daha iyi yönelmiş dört tüfek karşılık verdi, askerlerden üçü cansız olarak yere yığılırken, istihkâm erlerinden biri yaralandı.</p>

  <p class="normal">"Grimaud, bir tüfek daha!" dedi hâlâ gediğin üzerinde duran Athos.</p>

  <p class="normal">Grimaud hemen itaat etti. Diğer yanda üç arkadaş da silahlarını doldurmuşlardı; ikinci ateşte onbaşının ve iki istihkâm erinin daha ölmesi üzerine geri kalanlar kaçmaya başladılar.</p>

  <p class="normal">"Hadi beyler, çıkalım," dedi Athos.</p>

  <p class="normal">Kaleden dışarı çıkan dört arkadaş, dört askerin tüfeklerini ve onbaşının kısa saplı mızrağını aldılar, kaçakların şehre kadar koşacaklarını düşünerek zafer ganimetleriyle birlikte kaleye döndüler.</p>

  <p class="normal">"Silahları doldurun Grimaud," dedi Athos, "ve biz de yemeğe geri dönüp sohbetimize devam edelim. Nerede kalmıştık?"</p>

  <p class="normal">"Ben hatırlıyorum," dedi Milady'nin nasıl bir taktik izleyeceğini aklından çıkaramayan d'Artagnan.</p>

  <p class="normal">"İngiltere'ye gidecek," dedi Athos.</p>

  <p class="normal">"Amacı ne?"</p>

  <p class="normal">"Buckingham'ı öldürmek ya da öldürtmek."</p>

  <p class="normal">"Ama o bir alçak!" diye haykırdı d'Artagnan şaşkınlık ve öfkeyle.</p>

  <p class="normal">"Ah! Bu konu beni pek fazla ilgilendirmiyor," dedi Athos. "Grimaud işinizi bitirdiğinize göre, La Rochelle'li ayaklanmacıların karşılarında kralın yürekli askerleri olduğunu anlamaları için onbaşının kısa saplı mızrağının ucuna bir peçete bağlayıp kalenin burcuna asın."</p>

  <p class="normal">Grimaud hiç karşılık vermeden itaat etti. Biraz sonra beyaz bayrağın dört arkadaşın başlarının üzerinde salınmasıyla bir alkış tufanı koptu, ordugâhın yarısı kapılara yığılmıştı.</p>

  <p class="normal">"Nasıl!" dedi d'Artagnan, "dükü öldürmesi ya da öldürtmesi seni fazla ilgilendirmiyor mu? Ama o bizim dostumuz."</p>

  <p class="normal">"Dük bir İngiliz ve bize karşı savaşıyor, ona ne yaparsa yapsın, beni bu boş şişe kadar ilgilendirmiyor."</p>

  <p class="normal">Ve Athos son damlasına kadar bardağına boşalttığı şişeyi on beş adım öteye fırlattı.</p>

  <p class="normal">"Bir saniye," dedi d'Artagnan, "Buckingham'ı bu şekilde kaderine terk edemem, bize çok güzel atlar hediye etmişti."</p>

  <p class="normal">"Ve özellikle de çok güzel eyerler," diye ekledi, eyerinin şeridini pelerinine takmış olan Porthos.</p>

  <p class="normal">"Hem sonra," dedi Aramis, "Tanrı günahkârın ölmesini değil, pişmanlık duymasını ister."</p>

  <p class="normal">"Amin," dedi Athos, "keyfiniz isterse bu konuya daha sonra döneriz; senin de hak vereceğin gibi o an için zihnimi meşgul eden tek şey, o kadının kardinalden kopardığı ve senden, belki de hepimizden kolayca kurtulmasını sağlayacak o açık çeki elinden almaktı."</p>

  <p class="normal">"Ama bu yaratık bir şeytandan farksız!" dedi tabağını, tavuğu kesen Aramis'e uzatan Porthos.</p>

  <p class="normal">"Ya o açık çek?" dedi d'Artagnan, "onda mı kaldı?"</p>

  <p class="normal">"Hayır, onu elinden aldım, bunun çok kolay olduğunu söylersem yalan söylemiş olurum."</p>

  <p class="normal">"Sevgili Athos," dedi d'Artagnan, "size hayatımı kaç kez borçlu olduğumu bilemiyorum."</p>

  <p class="normal">"Demek bizden onun yanına gitmek için ayrıldınız?" diye sordu Aramis.</p>

  <p class="normal">"Tam da öyle."</p>

  <p class="normal">"Yani kardinalin o mektubu sizde mi?" dedi d'Artagnan.</p>

  <p class="normal">"İşte burada," diye yanıtladı Athos.</p>

  <p class="normal">Ve üniformasının cebinden o değerli kâğıdı çıkardı.</p>

  <p class="normal">D'Artagnan titremesini gizlemeye çalışmadığı elleriyle mektubu açıp okumaya başladı:</p>

  <p class="indentmetin">"Mektubu taşıyan kişi, Fransa'nın çıkarı için benim talimatımla gerekeni yapmıştır.</p>

  <p class="sagitalik">5 Aralık 1627<br class="chapter" />
  Richelieu."</p>

  <div class="clrb"></div>

  <p class="normal">"Bu tam anlamıyla özgürce suç işleme belgesi," dedi Aramis.</p>

  <p class="normal">"Bu kâğıdı yırtmak lazım," dedi ölüm fermanını okumuş gibi görünen d'Artagnan.</p>

  <p class="normal">"Tam tersine," dedi Athos, "onu gözümüz gibi korumamız gerekir, üzerini kaplayacak kadar altın karşılığında bile bu kâğıdı kimseye vermeyeceğim."</p>

  <p class="normal">"Ama Milady şimdi ne yapacak?" diye sordu d'Artagnan.</p>

  <p class="normal">"Büyük bir ihtimalle," dedi Athos aldırmaz bir ifadeyle, "kardinale Athos adlı lanet bir silahşorun izin belgesini elinden aldığını yazacak ve mektuba benimle birlikte iki yakın dostum olan Porthos ve Aramis'ten de kurtulmak gerektiğini ekleyip kardinale her zaman yoluna çıkan kişileri hatırlatacak, o da bir sabah d'Artagnan'ı tutuklatacak, canının sıkılmaması için bizi de Bastille'e onun yanına gönderecek."</p>

  <p class="normal">"Sanırım şaka yapıyorsunuz, ama hiç de hoş değil," dedi Porthos.</p>

  <p class="normal">"Şaka yapmıyorum," diye yanıtladı Athos.</p>

  <p class="normal">"Aslında o lanet Milady'nin canını almakla, bizim Latince okuduğumuz mezmurları Fransızca okumaktan başka suçları olmayan zavallı Huguenot'ları öldürmekten daha az günah işlemiş olacağız," dedi Porthos.</p>

  <p class="normal">"Papaz buna ne diyor?" diye sordu Athos sakin bir ifadeyle.</p>

  <p class="normal">"Ben de Porthos'la aynı fikirdeyim," diye karşılık verdi Aramis.</p>

  <p class="normal">"Ben de öyle," dedi d'Artagnan.</p>

  <p class="normal">"İyi ki şimdi uzakta," dedi Porthos, "burada olsaydı canımı çok sıkardı."</p>

  <p class="normal">"İngiltere'deyken, tıpkı buradaki gibi canımı sıkıyor," dedi Athos.</p>

  <p class="normal">"Benim canımı her yerde çok sıkıyor," diye ekledi d'Artagnan.</p>

  <p class="normal">"Ama," dedi Porthos, "onu boğduğunuzu, astığınızı söylemiyor muydunuz? Yalnızca ölüler geri dönemez."</p>

  <p class="normal">"Böyle mi düşünüyorsunuz?" dedi Athos yalnızca d'Artagnan'ın anlayabileceği hüzünlü bir gülümsemeyle.</p>

  <p class="normal">"Bir fikrim var," dedi d'Artagnan.</p>

  <p class="normal">"Söyle bakalım," dedi silahşorlar.</p>

  <p class="normal">"Silah başına!" diye bağırdı Grimaud.</p>

  <p class="normal">Hızla ayağa kalkan silahşorlar tüfeklerine doğru koştular.</p>

  <p class="normal">Bu kez gelen kafile yirmi, yirmi beş kişiden oluşuyordu, ama aralarında istihkâm eri yoktu, hepsi garnizondan gelen askerlerdi.</p>

  <p class="normal">"Ordugâha geri dönsek mi?" dedi Porthos, "Güçler denk değil."</p>

  <p class="normal">"Üç nedenden dolayı bu imkânsız," diye karşılık verdi Athos, "birincisi henüz yemeğimizi bitirmedik, ikincisi konuşacaklarımız daha bitmedi ve üçüncüsü bahsi kazanmamız için daha on dakika var."</p>

  <p class="normal">"O zaman bir savaş planı yapmamız gerek," dedi Aramis.</p>

  <p class="normal">"Çok basit," diye karşılık verdi Athos, "düşman tüfeklerimizin menziline girer girmez ateş açacağız, ilerlemeye devam ederlerse dolu tüfeklerimiz elverdiğince ateşe devam edeceğiz, geri kalanlar saldırmaya devam ederlerse, hendeğin dibine gelmelerini bekleyeceğiz ve o zaman üzerlerine mucizevi bir dengeyle duran şu duvarı iteceğiz."</p>

  <p class="normal">"Bravo!" diye haykırdı Porthos, "Athos hiç kuşku yok ki siz general olmak için yaratılmışınız ve kendisini büyük bir savaşçı sanan kardinal sizin yanınızda hiç kalır."</p>

  <p class="normal">"Beyler," dedi Athos, "mermilerimizi idareli kullanalım, herkes bir kişiye nişan alsın."</p>

  <p class="normal">"Ben hedefimi seçtim," dedi d'Artagnan.</p>

  <p class="normal">"Ben de," dedi Porthos.</p>

  <p class="normal">"Ben de," dedi Aramis.</p>

  <p class="normal">"O zaman ateş!" dedi Athos.</p>

  <p class="normal">Aynı anda patlayan dört tüfekten çıkan mermilerle dört asker yere serildi.</p>

  <p class="normal">Trampetlerin çalmasıyla küçük birlik saldırıya geçti.</p>

  <p class="normal">Bunun üzerine tüfekler, düzenli olmasa da hedefi bulacak şekilde ateş açmaya devam ettiler. Yine de düşmanın sayısını tahmin etmiş gibi görünen La Rochelle'liler koşar adımlarla ilerlemeye devam ettiler.</p>

  <p class="normal">Tüfeklerin üç kez daha ateş almasıyla, iki asker daha yere yığıldı, ama ayakta kalanlar yavaşlamadan yaklaşmaya devam ediyorlardı.</p>

  <p class="normal">Kalenin aşağısına vardıklarında düşmanın sayısı on üç, on dört kişiyi buluyordu, silahşorlar son bir kez daha ateş açsalar da, birliğin ilerlemesine engel olamadılar, hendeğe atlayan askerler gediğe doğru tırmanmaya hazırlandılar.</p>

  <p class="normal">"Haydi dostlarım," dedi Athos, "bir hamlede işlerini bitirelim; duvara! Duvara!"</p>

  <p class="normal">Ve Grimaud'yu da yanlarına alan dört arkadaş tüfeklerinin namlularıyla büyükçe bir duvar kalıntısını itmeye başladılar, rüzgârda sarsılıyormuş gibi görünen blok temelinden kopup korkunç bir gürültüyle hendeğe düştüğünde çığlık sesleri yankılandı, bir toz bulutu göğe doğru yükselirken her şey bitmişti.</p>

  <p class="normal">"Hepsini ezmeyi başardık mı?" diye sordu Athos.</p>

  <p class="normal">"Bana öyle geliyor," dedi d'Artagnan.</p>

  <p class="normal">"Hayır," dedi Porthos, "bakın şurada iki üç tanesi topallayarak kaçıyorlar."</p>

  <p class="normal">Gerçekten de, bu bahtsızlardan üç dört kadarı kan ve çamur içinde sıçanyolundan şehre doğru kaçıyorlardı, küçük birlikten geriye yalnız onlar kalmıştı.</p>

  <p class="normal">Athos saatine baktı.</p>

  <p class="normal">"Beyler," dedi, "tam bir saattir buradayız, yani bahsi kazandık, ama işimizi de bitirmemiz gerek, zaten d'Artagnan henüz bize ne düşündüğünü açıklamadı."</p>

  <p class="normal">Ve silahşor her zamanki soğukkanlılığıyla yemekten artakalanların önüne oturdu.</p>

  <p class="normal">"Ne düşündüğümü mü?" diye sordu d'Artagnan.</p>

  <p class="normal">"Evet, bir fikriniz olduğunu söylüyordunuz," diye karşılık verdi Athos.</p>

  <p class="normal">"Ah! Hatırladım," dedi d'Artagnan, "bir kez daha İngiltere'ye gidip Buckingham'ı bulacağım ve onu hakkındaki komploya karşı uyaracağım."</p>

  <p class="normal">"Bunu yapmayacaksınız," dedi Athos soğuk bir ifadeyle.</p>

  <p class="normal">"Ama neden? Bunu daha önce de yapmadım mı?"</p>

  <p class="normal">"Evet, ama o zaman İngiltere ile savaş halinde değildik, o sırada Buckingham düşmanımız değil müttefikimizdi, bunu yaparsanız ihanetle suçlanabilirsiniz."</p>

  <p class="normal">Bu düşüncenin oldukça makul olduğunu anlayan d'Artagnan sustu.</p>

  <p class="normal">"Ama," dedi Porthos, "benim de bir fikrim var."</p>

  <p class="normal">"Mösyö Porthos'un ne düşündüğünü dinlemek için sessizlik," dedi Aramis.</p>

  <p class="normal">"Bahane uydurmak konusunda yetenekli olmadığım için sizin bulacağınız bir bahaneyle Mösyö de Tréville'den izin isteyeceğim, Milady beni tanımıyor, şüphe uyandırmadan ona yaklaşıp, fırsatını bulduğumda işini bitireceğim."</p>

  <p class="normal">"Evet," dedi Athos, "Porthos'un fikri kabul edilmez gibi görünmüyor."</p>

  <p class="normal">"Hadi canım," dedi Aramis, "bir kadını öldürmek! Hayır, durun, benim ciddi bir planım var."</p>

  <p class="normal">"Söyleyin bakalım, Aramis!" dedi genç silahşora büyük bir saygı besleyen Athos.</p>

  <p class="normal">"Kraliçeyi durumdan haberdar edelim."</p>

  <p class="normal">"Ah! Vay canına, bu doğru," diye haykırdılar Porthos ve d'Artagnan bir ağızdan, "sonunda bir çözüm bulduk."</p>

  <p class="normal">"Kraliçeyi haberdar etmek mi?" dedi Athos, "Ama bu nasıl olacak? Sarayla bağlantılarımız var mı? Ordugâhta duyulmadan Paris'e birini gönderebilir miyiz? Paris'le aramızda yüz kırk fersah mesafe var; mektubumuz Angers'a varmadan hapsi boylamış oluruz."</p>

  <p class="normal">"Söz konusu olan bir mektubu güvenlik içerisinde majestelerine ulaştırmaksa, bu işi ben üstlenebilirim," dedi Aramis kızararak, "Tours'da tanıdığım becerikli bir..."</p>

  <p class="normal">Athos'un güldüğünü gören Aramis durdu.</p>

  <p class="normal">"Evet, Athos, buna ne diyorsunuz?" dedi d'Artagnan.</p>

  <p class="normal">"Tamamıyla karşı çıkmıyorum," diye yanıtladı Athos, "ama Aramis'e ordugâhtan dışarı çıkamayacağımızı hatırlatmak isterim ve bu iş için kendimizden başkasına da güvenemeyiz, haberci yola çıktıktan iki saat sonra, kardinalin casusları, muhbirleri, kara cüppelileri mektubunuzu ezbere bilecekler, tabii siz ve becerikli dostunuz da hapsi boylayacaksınız."</p>

  <p class="normal">"Üstelik kraliçe Buckingham'ı kurtarsa da, bizi kurtarabileceğini hiç sanmıyorum," dedi Porthos.</p>

  <p class="normal">"Beyler," dedi d'Artagnan, "Porthos'un söyledikleri çok makul."</p>

  <p class="normal">"Vay canına! Şehirde neler oluyor?" dedi Athos.</p>

  <p class="normal">"Toplanma borusu çalıyor."</p>

  <p class="normal">Dört arkadaş kendilerine kadar ulaşan trampet sesleri duydular.</p>

  <p class="normal">"Görün bakın, üzerimize bir alay gönderecekler," dedi Athos.</p>

  <p class="normal">"Bir alaya karşı koymayı düşünmüyorsunuzdur, umarım?" diye sordu Porthos.</p>

  <p class="normal">"Neden olmasın?" dedi silahşor, "Kendimi çok zinde hissediyorum, tedbirli davranıp on şişe şarap daha getirseydik, bir orduya karşı koyabilirdim."</p>

  <p class="normal">"Trampet sesleri yaklaşıyor," dedi d'Artagnan.</p>

  <p class="normal">"Bırakın yaklaşsınlar," dedi Athos, "buradan şehre, dolayısıyla şehirden buraya on beş dakikalık yol var. Bu süre planımızı yapmak için yeterli, buradan ayrılırsak, konuşmak için daha uygun bir yer bulamayacağız. Bakın beyler, aklıma bir fikir geldi."</p>

  <p class="normal">"Anlatın."</p>

  <p class="normal">"Önce Grimaud'ya gerekli birkaç talimat vereyim."</p>

  <p class="normal">Athos uşağına yaklaşmasını işaret etti.</p>

  <p class="normal">"Grimaud," dedi yerde yatan ölüleri göstererek, "bu beyleri alıp mazgal deliklerine yaslayın, sonra da başlarına şapkalarını takıp, ellerine tüfeklerini tutuşturun."</p>

  <p class="normal">"Ah, sen bir dâhisin!" diye haykırdı d'Artagnan, "ne yapmak istediğini anladım."</p>

  <p class="normal">"Anladınız mı?" diye sordu Porthos.</p>

  <p class="normal">"Ya sen anladın mı Grimaud?" diye sordu Aramis.</p>

  <p class="normal">Grimaud başını onaylarcasına salladı.</p>

  <p class="normal">"Hepsi bu," dedi Athos, "şimdi size ne düşündüğümü anlatayım."</p>

  <p class="normal">"Yine de neler döndüğünü anlamak isterdim," dedi Por-thos.</p>

  <p class="normal">"Buna gerek yok."</p>

  <p class="normal">"Evet, evet, Athos'un planını dinleyelim," dediler Aramis ve d'Artagnan.</p>

  <p class="normal">"O Milady'nin, o yaratığın, o şeytanın bir kayınbiraderi olduğunu söylemiştiniz, değil mi d'Artagnan?"</p>

  <p class="normal">"Evet, onu yakından tanıyorum ve sanırım yengesine karşı büyük bir sempati beslemiyor."</p>

  <p class="normal">"Bunda bir sorun yok, hatta ondan nefret etmesi işimize daha da gelirdi."</p>

  <p class="normal">"Öyleyse bize seve seve yardım edebilir."</p>

  <p class="normal">"Grimaud'nun bunları neden yaptığını anlamak istiyorum," dedi Porthos.</p>

  <p class="normal">"Susun Porthos," dedi Aramis.</p>

  <p class="normal">"Bu kayınbiraderin adı ne?"</p>

  <p class="normal">"Winter lordu."</p>

  <p class="normal">"Şu an nerede?"</p>

  <p class="normal">"Savaş söylentileri yayılır yayılmaz Londra'ya döndü."</p>

  <p class="normal">"İşte bize gereken adam bu," dedi Athos, "onu durumdan haberdar etmemiz lazım, yengesinin bir cinayet işlemek üzere olduğunu bildirecek ve gözünü ondan ayırmamasını rica edeceğiz. Umarım, Londra'da Madelonnettes ya da Pişman Olmuş Kızlar benzeri kurumlar vardır, yengesini oraya kapattırırsa, biz de rahatlarız."</p>

  <p class="normal">"Evet," dedi d'Artagnan, "oradan çıkana kadar."</p>

  <p class="normal">"Ah!" dedi Athos, "siz de çok şey istiyorsunuz d'Artagnan, sizin için elimden geleni yapıyorum, ama bunun da bir sınırı var."</p>

  <p class="normal">"Aklıma daha iyi bir fikir geldi," dedi Aramis, "hem kraliçeyi hem de Winter lordunu durumdan haberdar edelim."</p>

  <p class="normal">"Evet, ama mektubu Tours'a ve Londra'ya kim götürecek?"</p>

  <p class="normal">"Bu konuda Bazin'e güveniyorum," dedi Aramis.</p>

  <p class="normal">"Ben de Planchet'ye," dedi d'Artagnan.</p>

  <p class="normal">"Gerçekten de," dedi Athos, "biz gidemesek de, uşaklarımız ordugâhtan çıkabilirler."</p>

  <p class="normal">"Hiç şüphesiz," dedi Aramis, "bugün mektupları yazıp, yola çıkmaları için onlara para verelim."</p>

  <p class="normal">"Para mı verelim?" diye sordu Athos, "Demek paranız var, öyle mi?"</p>

  <p class="normal">Birbirlerine bakan dört arkadaşın kaşları yeniden çatıldı.</p>

  <p class="normal">"Alarm!" diye bağırdı d'Artagnan, "Şurada hareket eden siyah ve kırmızı noktalar görüyorum; bir alay göndereceklerini mi söylüyordunuz Athos? Bu bir alay değil gerçek bir ordu."</p>

  <p class="normal">"Vay canına, gerçekten de," dedi Athos, "işte geliyorlar. Boru ve trampet çalmadan nasıl sinsice yaklaşıyorlar, görüyor musunuz. Ah! Bitirdin mi Grimaud?"</p>

  <p class="normal">Grimaud başını evet anlamında salladı ve ilginç şekillerde yerleştirdiği bir düzine cesedi gösterdi: Kimileri silahlarını tutuyor, kimileri nişan alıyor, kimileri de kılıçlarıyla bekliyorlardı.</p>

  <p class="normal">"Bravo!" dedi Athos, "hayal gücün muhteşem."</p>

  <p class="normal">"Ben yine de bunun ne işe yarayacağını anlamak istiyorum," dedi Porthos.</p>

  <p class="normal">"Önce buradan ayrılalım, sonra anlarsın," diye araya girdi d'Artagnan.</p>

  <p class="normal">"Bir saniye beyler, bir saniye, Grimaud'ya sofrayı toplaması için biraz zaman verelim."</p>

  <p class="normal">"Ah!" dedi Aramis, "işte siyah ve kırmızı noktalar giderek daha da belirginleşiyor ve ben de d'Artagnan'a katılıyorum; sanırım ordugâha dönmek için hiç vakit kaybetmememiz gerekiyor."</p>

  <p class="normal">"Tamam," dedi Athos, "geri çekilmeye itiraz etmiyorum, bir saat için bahse girmiştik, burada bir buçuk saat kaldık; söylenecek bir şey yok, gidelim beyler, gidelim."</p>

  <p class="normal">Sepeti ve sofradan artakalanları alan Grimaud önden yola koyulmuştu.</p>

  <p class="normal">Onun arkasından çıkan dört arkadaş on adım kadar ilerlediler.</p>

  <p class="normal">"Hey!" diye haykırdı Athos, "ne yaptık biz, beyler?"</p>

  <p class="normal">"Bir şey mi unuttunuz?" diye sordu Aramis.</p>

  <p class="normal">"Lanet olsun, bayrağı almadık! Peçeteden başka bir şey olmasa da bayrağı düşmanın elinde bırakmamak gerek."</p>

  <p class="normal">Ve kaleye doğru ilerleyen Athos, burca çıkarak bayrağı aldı; ancak atış menziline girmiş olan La Rochelle'liler, kendini zevk için kurşunlara hedef yapan bu adamın üzerine yağmur gibi mermi yağdırdılar.</p>

  <p class="normal">Ama mermiler, adeta büyülü bir varlıkmışçasına Athos'un etrafından vızıldayarak geçtiler.</p>

  <p class="normal">Sırtını La Rochelle'lilere dönen Athos bayrağı ordugâha doğru salladığında her iki yandan öfke ve coşku çığlıkları yankılandı.</p>

  <p class="normal">Kentlilerin ikinci kez ateş açması üzerine, üç mermi delip geçtikleri peçeteyi gerçek bir bayrağa dönüştürdüler. Ordugâhtan gelen haykırışlar duyuluyordu:</p>

  <p class="normal">"Aşağı inin, aşağı inin!"</p>

  <p class="normal">Athos aşağı indiğinde, kendisini endişeyle bekleyen arkadaşları onun sevinç içinde geldiğini gördüler.</p>

  <p class="normal">"Haydi Athos, haydi," dedi d'Artagnan, "bir an önce gidelim, para dışında her şeyi bulduğumuza göre, burada ölmek ahmaklıktan başka bir şey olmayacak."</p>

  <p class="normal">Ama arkadaşları ne derse desin, kurumla yürüyen Athos'u vazgeçiremeyince adımlarını ona uydurdular.</p>

  <p class="normal">Önden giden Grimaud ve sepet, atış menzilinin dışına çıkmıştı.</p>

  <p class="normal">Biraz sonra korkunç bir yaylım ateşinin gürültüsü duyuldu.</p>

  <p class="normal">"Bu da nesi?" diye sordu Porthos, "Neye ateş ediyorlar ki? Mermilerin vızıldadığını duymuyorum ve etrafta kimse de yok."</p>

  <p class="normal">"Ölülerimize ateş ediyorlar," diye yanıtladı Athos.</p>

  <p class="normal">"Ama ölülerimiz karşılık veremeyecek ki."</p>

  <p class="normal">"Tam da öyle, bunun bir pusu olduğunu sanıp bir öncü birliği gönderecekler, bunun bir oyun olduğunu anladıklarındaysa, biz atış menzilinin dışına çıkmış olacağız."</p>

  <p class="normal">"Ah! Şimdi anlıyorum," diye haykırdı Porthos hayranlıkla.</p>

  <p class="normal">"Ne mutlu!" dedi Athos omuzlarını silkerek.</p>

  <p class="normal">Yeni bir yaylım ateşiyle gelen mermiler bu kez kulaklarının dibinde acı acı vızıldayarak çakıl taşlarının arasına gömüldüler.</p>

  <p class="normal">"Çok beceriksiz adamlarmış," dedi Athos, "onlardan kaç tanesini öldürdük? On iki mi?"</p>

  <p class="normal">"Ya da on beş."</p>

  <p class="normal">"Duvarın altında kaçını ezdik?"</p>

  <p class="normal">"Dokuz on kadarını."</p>

  <p class="normal">"Ve bütün bunlara karşı bizde bir sıyrık bile yok, öyle mi? Ah! Elbette! Elinizde ne var d'Artagnan? Bana kan gibi görünüyor."</p>

  <p class="normal">"Önemli bir şey değil."</p>

  <p class="normal">"Sıyırıp geçen bir mermi mi?"</p>

  <p class="normal">"Değil."</p>

  <p class="normal">"O zaman?"</p>

  <p class="normal">Athos'un d'Artagnan'ı çocuğu gibi sevdiğini ve bu katı, içine kapalı kişiliğin bazen genç adam için bir baba gibi endişelendiğini söylemiştik.</p>

  <p class="normal">"Bir sıyrık," diye karşılık verdi d'Artagnan, "parmaklarım duvarla yüzüğün taşının arasında kalınca derim yırtıldı."</p>

  <p class="normal">"İşte elmas sahibi olmanın sonu üstadım," dedi Athos küçümseyen bir tavırla.</p>

  <p class="normal">"Ah! Şuraya bakın," diye haykırdı Porthos, "demek bir elmas var, lanet olsun, bir elmas varsa, neden parasızlık çekiyoruz?"</p>

  <p class="normal">"Gerçekten de," dedi Aramis.</p>

  <p class="normal">"Nihayet Porthos; işte bu iyi bir fikir."</p>

  <p class="normal">"Kuşkusuz," dedi Athos'un iltifatlarıyla kasılan Porthos, "elmas varsa satalım."</p>

  <p class="normal">"Ama," dedi d'Artagnan, "o kraliçenin elması."</p>

  <p class="normal">"Daha iyi ya," diye karşılık verdi Athos, "kraliçenin sevgilisi Buckingham'ı kurtarması kadar doğru bir hareket olacak ve yine kraliçenin bizi kurtarması kadar ahlaklı bir davranış olamaz: Elması satalım. Sayın rahip ne düşünüyor? Porthos fikrini söylediği için ona sormuyorum."</p>

  <p class="normal">"Bu yüzük bir sevgiliden gelmediğine, yani bir nişan yüzüğü olmadığına göre, sanırım d'Artagnan onu satabilir," dedi Aramis kızararak.</p>

  <p class="normal">"Sevgili dostum, tıpkı bir dinbilimci gibi konuşuyorsunuz. Demek istediğiniz?.."</p>

  <p class="normal">"Elması satalım," dedi Aramis.</p>

  <p class="normal">"Tamam o zaman," dedi d'Artagnan neşeyle, "elması satalım ve bir daha ondan hiç söz etmeyelim."</p>

  <p class="normal">Yaylım ateş devam etse de silahşorlar menzilden çıkmıştı ve La Rochelle'liler yalnızca kendilerine düşeni yapmak için ateş ediyorlardı.</p>

  <p class="normal">"Vay canına," dedi Athos, "bu fikir Porthos'un aklına tam zamanında gelmiş, bakın ordugâha geldik. Beyler, konuştuklarımızdan kimseye tek söz bile etmeyeceğiz. Bizi gözlüyorlar, zaferimizi kutlamak için bizi karşılamaya geliyorlar."</p>

  <p class="normal">Gerçekten de, ordugâhın tamamını büyük bir heyecan dalgası kaplamıştı, en az iki bin kişi nedenini kimsenin bilmediği bu şarlatanlığı bir gösteri gibi izlemişti. Dört bir yanda "Yaşasın muhafızlar! Yaşasın silahşorlar!" nidaları yankılanıyordu. Athos'u ilk kutlayan kişi olan Mösyö de Busigny bahsi kaybettiğini kabul etmiş, onu dragon süvarisi ve İsviçreli, onları da diğer arkadaşları izlemişti. Tebriklerin, el sıkışmaların, kucaklaşmaların ardı arkası kesilmiyor, La Rochelle'lilere doğru kahkahalar yükseliyordu, hatta bir ara yayılan korkunç uğultudan şüphelenen kardinal ayaklanma çıktığını zannederek neler olup bittiğini öğrenmesi için muhafız birliği komutanı La Houdiniere'i göndermişti.</p>

  <p class="normal">Haberciye her şey büyük bir coşkuyla anlatıldı.</p>

  <p class="normal">"Evet, neler oluyor?" diye sordu kardinal La Houdiniere'e.</p>

  <p class="normal">"Monsenyör, üç silahşor ve bir muhafız, yemeklerini Saint-Gervais kalesinde yiyeceklerine dair Mösyö de Busigny ile iddiaya girmişler ve yemeklerini yerken, iki saat boyunca düşmana karşı koymuş ve sayısını bilemediğim kadar düşmanı öldürmüşler."</p>

  <p class="normal">"Bu üç silahşorun isimlerini öğrendiniz mi?"</p>

  <p class="normal">"Evet monsenyör."</p>

  <p class="normal">"Neymiş isimleri?"</p>

  <p class="normal">"Athos, Porthos ve Aramis."</p>

  <p class="normal">"Yine o üç yürekli adam!" diye mırıldandı kardinal. "Ya muhafızın adı?"</p>

  <p class="normal">"D'Artagnan."</p>

  <p class="normal">"Yine o yiğit genç! Bu dördü benim adamım olmalı."</p>

  <p class="normal">O akşam kardinal bütün ordugâhın dilinde olan bu olayı Mösyö de Tréville'e açtı, çatışmaları kahramanların ağzından dinlemiş olan Mösyö de Tréville ona peçeteden bayrak bölümü de dahil olmak üzere her şeyi bütün ayrıntılarıyla anlattı.</p>

  <p class="normal">"Çok güzel," dedi kardinal, "Mösyö de Tréville, bana o peçeteyi göndermenizi rica ediyorum. Üzerini üç altın zambakla süsleyip birliğinize flama olarak vereceğim."</p>

  <p class="normal">"Monsenyör," dedi Mösyö de Tréville, "muhafızlara haksızlık etmiş oluruz, Mösyö d'Artagnan, Mösyö des Essarts'ın birliğinden."</p>

  <p class="normal">"O zaman, onu da birliğinize alın," dedi kardinal, "bu dört yürekli asker birbirlerine bu kadar bağlıysalar, aynı birlikte görev yapmamaları haksızlık olur."</p>

  <p class="normal">Bu müjdeyi hemen o akşam üç silahşora ve d'Artagnan'a ileten Mösyö de Tréville onları ertesi gün yemeğe davet etti.</p>

  <p class="normal">En büyük hayali silahşor olmak olan d'Artagnan sevinçten uçuyordu.</p>

  <p class="normal">Üç dostu da bu habere çok sevinmişlerdi.</p>

  <p class="normal">"Planın çok zekiceydi," dedi d'Artagnan, Athos'a, "söylediğin gibi hem zafer kazandık, hem de önemli konular hakkında konuştuk."</p>

  <p class="normal">"Şimdi o konuları kimse şüphelenmeden konuşmaya devam edebiliriz, çünkü Tanrı'nın yardımıyla artık kardinalci sayılabiliriz."</p>

  <p class="normal">Yine o akşam d'Artagnan, Mösyö des Essarts'a saygılarını sunmaya giderek, silahşorluğa terfi ettiğini bildirdi.</p>

  <p class="normal">D'Artagnan'ı çok seven Mösyö des Essarts, ona hizmetlerinin karşılığı olarak donanımını sağlamayı önerdi.</p>

  <p class="normal">D'Artagnan bu öneriyi kabul etmese de, fırsattan istifade edip, paraya çevirmek istediği elmas yüzüğün değerine satılmasını rica etti.</p>

  <p class="normal">Ertesi sabah sekizde, Mösyö des Essarts'ın uşağı d'Artagnan'ın yanına gelerek altın işlemeli bir kesenin içinde bulunan yedi bin lirayı teslim etti.</p>

  <p class="normal">Bu, kraliçenin yüzüğünün fiyatıydı.</p>
</body>
</html>
