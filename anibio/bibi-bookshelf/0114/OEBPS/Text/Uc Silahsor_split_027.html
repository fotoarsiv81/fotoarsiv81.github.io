<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_25">XXV<br class="chapter" />
  Porthos</h1>

  <p class="normal">D'Artagnan doğruca evine gitmek yerine, Mösyö de Tréville'in konağında atından inip, hızla merdivenleri çıktı. Bu kez ona olan biten her şeyi anlatmaya karar vermişti. Hiç kuşku yok ki kendisine bu olayla ilgili akılcı tavsiyeler verecekti; hem Mösyö de Tréville kraliçeyle neredeyse her gün görüşüyordu, belki de majestelerinden efendisine olan bağlılığının bedelini ödeyen zavallı kadın hakkında bazı bilgiler alabilirdi.</p>

  <p class="normal">Bu macerada bir aşk entrikasından başka şeyler olduğunu anlayan Mösyö de Tréville onu büyük bir ciddiyetle dinliyordu; sonra d'Artagnan sözlerini bitirdiğinde:</p>

  <p class="normal">"Hımm!" dedi, "Bu işte kardinal hazretlerinin parmağı olduğu belli."</p>

  <p class="normal">"Ama ne yapmalı?" dedi d'Artagnan.</p>

  <p class="normal">"Hiçbir şey, yalnızca size söylediğim gibi Paris'i, hem de mümkün olduğunca çabuk terk etmelisiniz. Kraliçeyi görüp, ona zavallı kadının hiç kuşkusuz haberdar olmadığı kaçırılışının bütün ayrıntılarını anlatacağım, o da kendi payına bu detaylardan bir sonuç çıkaracak ve dönüşünüzde belki de size ileteceğim iyi bir haberim olacak. Bu konuda bana güvenin."</p>

  <p class="normal">D'Artagnan, Gaskonyalı olmasına karşın, Mösyö de Tréville'in söz vermek gibi bir alışkanlığı olmadığını biliyordu ve tesadüfen söz verirse, onu yerine getirmek için elinden geleni yapardı. Bunun üzerine geçmişte yaptıkları ve gelecekte yapacakları için kendisini minnetle selamladı, bu yürekli ve kararlı genç adama karşı derin bir ilgi besleyen saygıdeğer komutan da, ona iyi yolculuklar dileyerek elini şefkatle sıktı.</p>

  <p class="normal">Mösyö de Tréville'in tavsiyelerini bir an önce yerine getirmeye karar veren d'Artagnan, portmantosundaki giysilere bir göz atmak için Fossoyeurs caddesine yöneldi. Evine yaklaşırken, kapının eşiğinde sabah giysileri içindeki Mösyö Bonacieux'yü gördü. Temkinli Planchet'nin dün kendisine ev sahibinin iğrenç kişiliği hakkında söyledikleri aklına gelince, ona daha dikkatli baktı. Gerçekten de, kanına safra karıştığını belli eden sarımtırak ve hastalıklı solgunluğu dışında, d'Artagnan adamın yüzünün iğrenç bir sinsiliği yansıtan kırışıklıklarını fark etti. Bir dalavereci dürüst bir adam gibi gülemezdi, bir ikiyüzlü iyi niyetli bir insan gibi gözyaşı dökemezdi. Bütün düzenbazlıklar bir maskenin ardında gizliydi, yine de biraz dikkatle bu maskeyi yüzden ayırmak her zaman mümkündü.</p>

  <p class="normal">D'Artagnan, Mösyö Bonacieux'nün yüzündeki maskeyi görür gibi oldu, hem de bu maske en çirkinlerindendi.</p>

  <p class="normal">Bu adama karşı duyduğu büyük tiksintiden dolayı onunla konuşmadan geçmeye karar vermişti ki, Mösyö Bonacieux önceki gün olduğu gibi kendisine seslendi.</p>

  <p class="normal">"Genç adam keyifli bir gece geçirmiş gibi görünüyorsunuz? Sabahın yedisi, pes doğrusu! Sanırım, herkesin alışkanlıklarıyla pek ilgilenmiyorsunuz, diğerleri evden çıkarken siz eve dönüyorsunuz."</p>

  <p class="normal">"Sizin için aynı şey söylenemez üstat Bonacieux," diye karşılık verdi genç adam, "siz sıradan insanlara bir örnek oluşturuyorsunuz. Doğrusu bu ya, insanın genç ve güzel bir karısı varsa, mutluğun peşinden koşmasına gerek kalmıyor: Mutluluk gelip sizi buluyor, öyle değil mi Mösyö Bonacieux."</p>

  <p class="normal">Ölü gibi benzi solan Bonacieux yüzünü ekşiterek gülümseye çalıştı.</p>

  <p class="normal">"Ah! Ah!" dedi Bonacieux, "çok şakacı bir arkadaşsınız. Ama genç dostum, geceyi nerede geçirdiniz? Geçtiğiniz yollar pek de güzel değilmiş gibi görünüyor."</p>

  <p class="normal">D'Artagnan gözlerini çamurla kaplı çizmelerine indirdi, ama o sırada bakışları tuhafiyecinin ayakkabılarına ve çoraplarına kaydı; sanki ikisi de aynı çamura dalmışlardı, ikisinin çizmeleri de tamamıyla aynı lekelerle kirlenmişlerdi.</p>

  <p class="normal">Aniden d'Artagnan'ın zihninde bir şimşek çaktı. Koyu renkli elbise giymiş, birliği oluşturan silahşorların önemsemediği o kır saçlı, kısa boylu, şişman uşak Bonacieux'den başkası değildi. Koca karısının kaçırılması için yol göstermişti.</p>

  <p class="normal">D'Artagnan içinde, tuhafiyecinin boğazına sarılıp, onu boğmak için korkunç bir istek hissetti; ama söylemiş olduğumuz gibi çok temkinli bir genç olduğu için kendine hâkim olmayı başardı. Yine de yüz ifadesindeki değişim öyle belirgindi ki, bir an için ürken Bonacieux geri adım atmaya çalıştı, ama tam da kapalı olan kapının önünde durduğu için, karşılaştığı bu engel onu olduğu yerde kalmaya zorladı.</p>

  <p class="normal">"Ah şuraya bakın! Bir de benimle dalga geçmeye çalışıyorsunuz," dedi d'Artagnan, "sanırım benim çizmelerime bir sünger darbesi yetecekken, sizin çoraplarınızı ve ayakkabılarınızı fırçalamanız gerekecek. Üstat Bonacieux, demek siz de çapkınlık peşinde koşuyorsunuz! Ah! Şu işe bak, sizin yaşınızda, genç ve güzel bir karısı olan bir adam için bu bağışlanmaz bir suç."</p>

  <p class="normal">"Aman Tanrım, hayır," dedi Bonacieux, "dün hizmetinden memnun kaldığım bir hizmetkâr hakkında bilgi almak için Saint-Mandé'ye gitmiştim, yollar berbattı, bu yüzden henüz temizleme fırsatı bulamadığım bu çamuru da beraberimde getirdim."</p>

  <p class="normal">Bonacieux'nün gittiğini söylediği yer, d'Artagnan'ın şüphelerine destek olur nitelikteydi. Bonacieux'nün bahsettiği Saint-Mandé, Saint-Cloud'nun tam aksi istikametindeydi.</p>

  <p class="normal">Bu olasılık kendisi için ilk avuntuydu. Bonacieux karısının nerede olduğunu biliyorsa, uygun yöntemler kullanıp dilini çözmesi ve sırrını öğrenmesi mümkün olabilirdi. Yapması gereken bu olasılığı kesinliğe dönüştürmekti.</p>

  <p class="normal">"Sevgili dostum Bonacieux, böyle teklifsiz davrandığım için beni bağışlayın," dedi d'Artagnan, "hiçbir şey insanı uykusuzluk kadar susatmıyor, çok susadım; sizden bir bardak su almama izin verin, bilirsiniz komşular arasında böyle şeyler olur."</p>

  <p class="normal">Ve d'Artagnan ev sahibinin iznini beklemeden hızla eve girip yatağa bir göz attı. Yatak bozulmadığına göre Bonacieux yatmamıştı. En fazla bir iki saat önce dönmüş, karısına götürüldüğü yere ya da en azından ilk mola yerine kadar eşlik etmişti.</p>

  <p class="normal">"Teşekkürler üstat Bonacieux," dedi bardağını boşaltan d'Artagnan, "sizden istediğim tek şey buydu. Şimdi eve dönüp, çizmelerimi Planchet'ye fırçalattıracağım, ayakkabılarınızı fırçalatmak isterseniz, işi bitince size gönderirim."</p>

  <p class="normal">Ve bu ilginç vedalaşmadan şaşırmış, ağzından bir şey kaçırıp kaçırmadığını kendi kendine soran tuhafiyecinin yanından ayrıldı.</p>

  <p class="normal">Merdivenin başında ürkmüş bir halde bekleyen Planchet'yi gördü.</p>

  <p class="normal">"Ah efendim," diye haykırdı Planchet, d'Artagnan'ı görür görmez, "işte bu da oldu, dönmenizi nasıl sabırsızlıkla bekledim."</p>

  <p class="normal">"Ne oldu?" diye sordu d'Artagnan.</p>

  <p class="normal">"Ah! Efendim, bire yüz, hatta bire bin veririm ki, siz yokken buraya kimin geldiğini bilemezsiniz."</p>

  <p class="normal">"Ne zaman oldu bu?"</p>

  <p class="normal">"Yarım saat önce, siz Mösyö de Tréville'in yanındayken."</p>

  <p class="normal">"Peki ama kim geldi söylesene?"</p>

  <p class="normal">"Mösyö de Cavois."</p>

  <p class="normal">"Mösyö de Cavois?"</p>

  <p class="normal">"Ta kendisi."</p>

  <p class="normal">"Kardinal hazretlerinin muhafız birliğinin komutanı?"</p>

  <p class="normal">"Evet."</p>

  <p class="normal">"Beni tutuklamaya mı gelmiş?"</p>

  <p class="normal">"Bundan şüpheliyim efendim, yüzündeki yapmacık gülümsemeye rağmen."</p>

  <p class="normal">"Yüzünde yapmacık bir gülümseme mi vardı?"</p>

  <p class="normal">"Yani çok kibar görünüyordu."</p>

  <p class="normal">"Gerçekten mi?"</p>

  <p class="normal">"Kardinal hazretlerinin sizin için iyi şeyler düşündüğünü, sizden onu Palais-Royal'e kadar izlemenizi rica etmeye geldiğini söylüyordu."</p>

  <p class="normal">"Peki sen ne karşılık verdin?"</p>

  <p class="normal">"Gördüğü gibi evde bulunmadığınız için bunun mümkün olmadığını söyledim."</p>

  <p class="normal">"O ne dedi?"</p>

  <p class="normal">"Döndüğünüzde, ona uğramayı ihmal etmemenizi söyledi, sonra alçak sesle ekledi: ‘Efendine kardinal hazretlerinin kendisini beklediğini ve geleceğinin bu görüşmeye bağlı olduğunu söyle.'"</p>

  <p class="normal">"Kardinal beceriksiz bir tuzak hazırlamış," dedi genç adam gülerek.</p>

  <p class="normal">"Bu tuzağı anladığımda, kendisine döndüğünüzde bu habere çok üzüleceğinizi söyledim.</p>

  <p class="normal">‘Nereye gitti?' diye sordu Mösyö de Cavois.</p>

  <p class="normal">‘Champagne bölgesindeki Troyes'a,' diye yanıtladım.</p>

  <p class="normal">‘Ne zaman yola çıktı?'</p>

  <p class="normal">‘Dün akşam.'"</p>

  <p class="normal">"Planchet, dostum," diye araya girdi d'Artagnan, "sen gerçekten de çok değerli bir adamsın."</p>

  <p class="normal">"Anlarsınız efendim, arzu ederseniz, beni yalancı çıkararak, henüz yola çıkmadığınızı söyleyip, Mösyö de Cavois'yı görebilirsiniz, bu durumda yalan söyleyen ben olacağım, soylu bir beyefendi olmadığım için yalan söyleyebilirim."</p>

  <p class="normal">"İçin rahat olsun Planchet, doğrucu bir adam olma ününü taşımaya devam edeceksin: On beş dakika sonra yola çıkıyoruz."</p>

  <p class="normal">"Ben de beyefendiye bunu tavsiye edecektim, çok fazla merak etmesem de nereye gittiğimizi öğrenebilir miyim?"</p>

  <p class="normal">"Elbette! Gittiğimi söylediğin yerin tam aksi yönüne. Zaten tıpkı benim Athos, Porthos ve Aramis'in başına neler geldiğini öğrenmek istediğim gibi, sen de Grimaud, Mousqueton ve Bazin'den bir an önce haber almak istemiyor musun?"</p>

  <p class="normal">"Evet efendim," dedi Planchet, "ne zaman isterseniz yola çıkmaya hazırım, şu an için taşra havası bize Paris'inkinden daha iyi gelecek. Öyleyse..."</p>

  <p class="normal">"Öyleyse yanımıza almamız gereken şeyleri hazırla Planchet ve yola koyulalım, şüphe çekmemek için, ellerim ceplerimde önden gideceğim. Beni muhafız konağında bulacaksın. Bu arada Planchet, sanırım, ev sahibimizin lanet olası aşağılık bir herif olduğunda haklısın."</p>

  <p class="normal">"Ah! İnanın bana efendim, size onları bir yüz bilimci olarak söylemiştim!"</p>

  <p class="normal">D'Artagnan kararlaştırdıkları gibi önce çıktı, sonra hiçbir suçluluk duymamak için son kez üç dostunun evlerine gitti: Onlardan hiç haber alınamamıştı; yalnızca Aramis'e ince, zarif bir el yazısıyla yazılmış parfümlü bir mektup gelmişti. D'Artagnan onu yanına aldı. Planchet, on dakika sonra muhafız konağının ahırındaydı. Vakit kaybetmek istemeyen d'Artagnan şimdiden atını eyerlemişti.</p>

  <p class="normal">"Tamam," dedi Planchet'ye, giysileri de diğer gereksinimlerin yanına yerleştirdiğinde, "şimdi üç atı eyerle ve yola çıkalım."</p>

  <p class="normal">"Her birimizin iki atı varken, daha hızlı gideceğimizi mi düşünüyorsunuz?" diye sordu Planchet alaycı bir ifadeyle.</p>

  <p class="normal">"Hayır, Mösyö Kötü Şakacı," diye yanıtladı d'Artagnan, "ama dört atımızla üç dostumuzu geri getirebiliriz, tabii hâlâ yaşıyorlarsa."</p>

  <p class="normal">"Onları bulmamız büyük şans olacak," dedi Planchet, "yine de Tanrı'nın merhametinden ümit kesmemek gerek."</p>

  <p class="normal">"Amin," dedi d'Artagnan atına binerken.</p>

  <p class="normal">Ve muhafız konağından çıkıp, her biri caddenin ayrı köşelerine doğru ilerlediler, biri Paris'i Villette kapısından, diğeri de Montmartre kapısından terk edecek, sonra SaintDenis'nin ilerisinde buluşacaklardı, bu, eşzamanlı yürütülürse, mutlu sonuçlara yol açacak stratejik bir manevraydı. D'Artagnan ve Planchet, Pierrefitte'e birlikte girdiler.</p>

  <p class="normal">Söylemek gerekir ki, Planchet, gündüzleri geceye oranla daha cesurdu.</p>

  <p class="normal">Yine de her zamanki temkinliliğinden bir an olsun vazgeçmiyordu, ilk yolculuk sırasında yaşadıkları olayların hiçbirini unutmamıştı ve yoluna çıkan herkesi bir düşman olarak görüyordu. Bu yüzden, şapkasını her an için elinde tutuyor ve bu aşırı nezaket gösterisinin kendisini sıradan biriymiş gibi göstereceğinden kaygılanan d'Artagnan'ın paylamalarına maruz kalıyordu.</p>

  <p class="normal">Bununla birlikte, kâh yoldan geçenlerin Planchet'nin nezaketinden etkilenmesinden, kâh genç adamın karşısına kiralık katillerin çıkmamasından dolayı, iki yolcu bir aksilik yaşanmadan Chantilly'ye varıp, ilk yolculukları sırasında mola verdikleri Grand Saint Martin hanının önünde atlarından indiler.</p>

  <p class="normal">Beraberinde bir uşak ve iki eyerli atla gelen genç adamı gören hancı saygıyla kapının önüne çıktı. Şimdiden on bir fersahlık bir yol kat etmiş olan d'Artagnan, Porthos orada olsun olmasın bu handa mola vermeye kararlıydı. Daha söze başlarken, silahşorun başına neler geldiğini sormak temkinli bir davranış olmayacaktı. D'Artagnan bu düşünceler doğrultusunda kimse hakkında herhangi bir şey sormadan atından inip, hayvanı uşağına emanet etti, sonra yalnız kalmak isteyen yolculara ayrılmış küçük bir odaya girerek, hancıdan en iyi şarabını ve en leziz yemeklerini istedi, bu talepler hancının yolcusu hakkındaki ilk izlenimlerini destekliyordu.</p>

  <p class="normal">Bunun üzerine kendisine mucizevi bir hızla hizmet edildi.</p>

  <p class="normal">Muhafız alayı, bayrağı altında krallığın en seçkin soylularını topluyordu, bir uşak ve dört güçlü atla yolculuk eden d'Artagnan üniformasının sadeliğine rağmen, dikkatleri üzerine çekiyordu. D'Artagnan'ın iki kadeh alıp sohbete başlaması üzerine, hancı ona bizzat servis yapmak istedi.</p>

  <p class="normal">"Sevgili dostum hancı," dedi d'Artagnan kadehleri doldururken, "sizden en iyi şarabınızı istedim, beni hafife alırsanız, bu suçunuzdan dolayı cezalandırılacaksınız, ayrıca yalnız içmekten nefret ettiğim için siz de benimle içeceksiniz. Şu kadehi alın ve birlikte içelim. Şimdi herhangi bir alınganlığa sebep olmadan neyin şerefine içeceğimizi düşünelim. Tamam, hanınızın bereketine içelim."</p>

  <p class="normal">"Beyefendi beni onurlandırıyorlar," dedi hancı, "bu güzel dileklerinden dolayı kendilerine içtenlikle teşekkür ediyorum."</p>

  <p class="normal">"Ama yanılgıya düşmeyin," dedi d'Artagnan, "bu kadeh tokuşturmanın altında düşünemediğiniz bir bencillik yatıyor olabilir: İşleri yolunda giden hanlarda, insanlar iyi ağırlanırlar; oysa batmak üzere olanlarda her şey karmakarışıktır ve yolcular hancının sıkıntılarının kurbanı olur, çok yolculuk ettiğim ve bu yoldan sık geçtiğim için bütün hancıların refah içinde olmalarını isterim."</p>

  <p class="normal">"Aslında," dedi hancı, "sanırım beyefendiyle görüşme onurunu daha önce de yaşadım."</p>

  <p class="normal">"Chantilly'den belki on kez geçtim ve burada en az üç dört kez mola verdim. On, on iki gün önce, silahşor dostlarımla burada durmuştuk, hiç tanımadığımız bir yabancı sudan bir gerekçeyle tartışma çıkarıp, yol arkadaşlarımdan biriyle düello etmeye kalkışmıştı."</p>

  <p class="normal">"Ah! Evet, gerçekten de öyle olmuştu!" dedi hancı, "çok iyi hatırlıyorum. Beyefendinin söz etmek istediği kişi Mösyö Porthos olmalı, öyle değil mi?"</p>

  <p class="normal">"Evet, birlikte yolculuk ettiğim dostumun adı bu. Tanrım! Sevgili dostum, söyleyin bana, yoksa başına bir şey mi geldi?"</p>

  <p class="normal">"Ama beyefendi, arkadaşının yola devam edemediğini fark etmiş olmalı."</p>

  <p class="normal">"Gerçekten de, bize yetişeceğini söylemişti, ama onu bir daha göremedik."</p>

  <p class="normal">"Bize burada kalma onurunu bahşetti."</p>

  <p class="normal">"Nasıl! Size burada kalma onurunu mu bahşetti?"</p>

  <p class="normal">"Evet efendim, bu handa, hatta onunla ilgili bazı endişelerimiz var."</p>

  <p class="normal">"Ne gibi?"</p>

  <p class="normal">"Yaptığı bazı harcamalarla ilgili."</p>

  <p class="normal">"Ama bu harcamaları ödeyecektir."</p>

  <p class="normal">"Ah beyefendi, içimi ferahlatıyorsunuz! Kendisine fazlasıyla kredi açtık ve bu sabah gelen cerrah, Mösyö Porthos parayı ödemiyorsa, kendisini ben çağırttığım için parayı benden alacağını söyledi."</p>

  <p class="normal">"Ama Porthos yaralandı mı?"</p>

  <p class="normal">"Bunu nasıl söyleyeceğimi bilemiyorum mösyö."</p>

  <p class="normal">"Nasıl söyleyeceğinizi bilemiyor musunuz? Ama bu konuda herkesten çok bilgi sahibi olmalısınız."</p>

  <p class="normal">"Evet, ama bizler bildiğimiz her şeyi söyleyemeyiz, özellikle de kulaklarımızın dilimizden sorumlu olduğu söylenmişse."</p>

  <p class="normal">"Peki, Porthos'u görebilir miyim?"</p>

  <p class="normal">"Elbette efendim. Merdivenden birinci kata çıkın ve 1 numaralı odanın kapısını çalın. Kim olduğunuzu bildirmeyi ihmal etmeyin."</p>

  <p class="normal">"Nasıl! Kim olduğumu mu bildireyim?"</p>

  <p class="normal">"Evet, çünkü başınıza bir felaket gelebilir."</p>

  <p class="normal">"Başıma nasıl bir felaket gelebileceğini düşünüyorsunuz?"</p>

  <p class="normal">"Mösyö Porthos sizi handan biri sanabilir ve sinirli bir anındaysa, sizi kılıçtan geçirebilir ya da beyninizi dağıtabilir."</p>

  <p class="normal">"Ama ona ne yaptınız?"</p>

  <p class="normal">"Ondan para istedik."</p>

  <p class="normal">"Ah! Şimdi anlıyorum, böyle bir talep, parası olmadığı zaman Porthos'un canını sıkabilir; ama yanında parası olduğunu iyi biliyorum."</p>

  <p class="normal">"Biz de böyle düşünmüştük efendim, düzenli çalıştığımız için her hafta hesap çıkarırız, sekiz gün sonra kendisine faturasını verdik, ama sanırım zamanı iyi hesaplayamamışız, çünkü daha ağzımızdan ilk çıkan söz üzerine bize lanetler yağdırmaya başladı, doğrusu bu ya bir gün önce kumar oynamıştı."</p>

  <p class="normal">"Nasıl, bir gün önce kumar mı oynamıştı? Peki ama kiminle?"</p>

  <p class="normal">"Ah! Tanrım, nereden bilebilirim ki? Burada mola veren ve kendisine bir parti teklif ettiği bir beyefendiyle."</p>

  <p class="normal">"İşte bu, zavallı her şeyini kaybetmiş olmalı."</p>

  <p class="normal">"Atına kadar, efendim, çünkü yola çıkmaya hazırlanan yabancının Mösyö Porthos'un atını eyerlediğini gördük. Kendisine ne yaptığını sorduğumuzda, bizi ilgilendirmeyen konulara burnumuzu sokmamamız gerektiği ve atın kendisine ait olduğu yanıtını aldık. Olan biteni hemen Mösyö Porthos'a bildirdik, ama bize bir beyefendinin sözünden şüphe eden alçaklar olduğumuzu, o beyefendi atın kendisine ait olduğunu söylediyse, bunun doğru olduğunu söyledi."</p>

  <p class="normal">"Onu iyi tanıyorum," diye mırıldandı d'Artagnan.</p>

  <p class="normal">"Bunun üzerine, kendisine ödeme konusunda anlaşmaya varamayacağımızı düşündüğümü, yine de en azından meslektaşım olan Aigle d'or hanının sahibinin konuğu olma lütfunu göstermesini ilettim; ama Mösyö Porthos bana hanımın hanların en iyisi olduğunu ve burada kalmak istediğini bildirdi.</p>

  <p class="normal">Bu yanıt, gitmesinde ısrarlı davranmamı engelleyecek kadar gurur okşayıcıydı. Bunun üzerine hanımın en güzel odasını boşaltıp, üçüncü kattaki, küçük, şirin bir odaya yerleşmesini rica ettim. Ama Mösyö Porthos'un yanıtı, her an için sarayın en saygıdeğer hanımefendilerinden biri olan metresini beklediği ve bana içinde kalma onurunu bahşettiği bu odanın bile böyle bir şahsiyet için bir hayli vasat olduğuydu.</p>

  <p class="normal">Söylediklerinin gerçek olduğuna inanmama rağmen, ısrar etmem gerektiğini düşündüm; ama benimle konuşma zahmetine bile girmeden, tabancasını alıp komodinin üzerine koydu ve kendisini ilgilendirmeyen bir işe kalkışma tedbirsizliğini gösterip, ona içeriye ya da dışarıya taşınmakla ilgili ilk sözü edecek kişinin beynini dağıtacağını söyledi. Bu yüzden o günden beri, uşağının dışında kimse odasına giremiyor."</p>

  <p class="normal">"Demek Mousqueton da burada?"</p>

  <p class="normal">"Evet efendim, hareketinden beş gün sonra, o da keyifsiz bir halde geri geldi; sanırım yolculuğu sırasında işleri yolunda gitmemişti. Ne yazık ki, o efendisinden daha atak, bu yüzden efendisi için ortalığı altüst ediyor, istediklerinin kendisine verilmeyeceğini düşünerek, ihtiyacı olan her şeyi alıyor."</p>

  <p class="normal">"Doğrusu bu ya, Mousqueton'un her zaman için üstün bir zekâ ve sadakate sahip olduğunu gözlemlemişimdir."</p>

  <p class="normal">"Bu mümkündür efendim, ama tahmin edebileceğiniz gibi, böyle zeki ve sadık biriyle yılda dört kez karşılaşsam, battım demektir."</p>

  <p class="normal">"Hayır, hayır, Porthos borcunu ödeyecektir."</p>

  <p class="normal">"Hımm!" dedi hancı kuşkulu bir ifadeyle.</p>

  <p class="normal">"O böyle bir borç için kendisini zor durumda bırakmayacak saygıdeğer bir hanımefendinin gözdesidir."</p>

  <p class="normal">"Bu konuyla ilgili düşüncelerimi söylemeye cesaret edebilsem..."</p>

  <p class="normal">"Ne düşünüyorsunuz?"</p>

  <p class="normal">"Bildiklerimi."</p>

  <p class="normal">"Bildikleriniz nedir?"</p>

  <p class="normal">"Hatta emin olduklarımı."</p>

  <p class="normal">"Söylesenize, emin olduğunuz şeyler nedir?"</p>

  <p class="normal">"Bu saygıdeğer kadını tanıyorum."</p>

  <p class="normal">"Siz mi?"</p>

  <p class="normal">"Evet, ben."</p>

  <p class="normal">"Ama onu nereden tanıyorsunuz?"</p>

  <p class="normal">"Ah efendim, ağzınızı sıkı tutacağınıza inanabilseydim..."</p>

  <p class="normal">"Anlatın, size şeref sözü veriyorum, bana güvendiğiniz için pişman olmayacaksınız."</p>

  <p class="normal">"Tamam o zaman, efendim, bilirsiniz kaygı insana birçok şey yaptırabiliyor."</p>

  <p class="normal">"Ne yaptınız ki?"</p>

  <p class="normal">"Ah! Zaten bir alacaklının hakkı olandan fazlasını değil."</p>

  <p class="normal">"Yani?"</p>

  <p class="normal">"Mösyö Porthos, bize postayla iletilmek üzere bir düşese yazılmış bir pusula verdi. Uşağı henüz geri dönmemişti. Odasından çıkamadığı için, bu görevi bizim yerine getirmemizi istedi."</p>

  <p class="normal">"Sonra?"</p>

  <p class="normal">"Mektubu asla güvenli olmayan postaya vermek yerine, Paris'e giden bizim çocuklardan birine, doğrudan düşese teslim edilmek üzere verdim. Bunun amacı, mektubu bize emanet eden Mösyö Porthos'un isteklerini yerine getirmekti, haklı değil miyim?"</p>

  <p class="normal">"Hemen hemen."</p>

  <p class="normal">"Evet efendim, ama bu saygıdeğer kadının kim olduğunu biliyor musunuz?"</p>

  <p class="normal">"Hayır, yalnızca Porthos'un ondan söz ettiğini duymuştum."</p>

  <p class="normal">"Bu sözde düşesin kim olduğunu biliyor musunuz?"</p>

  <p class="normal">"Size onu tanımadığımı tekrarlıyorum."</p>

  <p class="normal">"Châtelet'li yaşlı bir davavekilinin karısı, ismi Madam Coquenard, en az elli yaşında ve hâlâ kıskançlık gösterileri yapıyor. Zaten Ours caddesinde oturan bir prenses bana çok garip gelmişti."</p>

  <p class="normal">"Bunu nereden biliyorsunuz?"</p>

  <p class="normal">"Çünkü mektubu aldığında büyük bir öfkeye kapılarak, Mösyö Porthos'un bir şıpsevdi olduğunu, bu kılıç darbesini de yine bir kadın için aldığını söylemiş."</p>

  <p class="normal">"Ama kılıç darbesi mi aldı?"</p>

  <p class="normal">"Aman Tanrım! Ben neler söyledim?"</p>

  <p class="normal">"Porthos'un bir kılıç darbesi aldığını söylediniz."</p>

  <p class="normal">"Evet ama bunu söylemem sıkı bir şekilde yasaklanmıştı."</p>

  <p class="normal">"Neden?"</p>

  <p class="normal">"Lanet olsun, çünkü düello ettiği o yabancıyı delik deşik etmiş olmakla övünüyordu, oysa tam aksine bütün palavralarına rağmen, adam onu yere serdi. Düşes dışında herkesi küçümseyen Mösyö Porthos, macerasının öyküsünün onu etkileyeceğini sanmıştı, kimseye aldığı kılıç darbesinden söz etmek istemiyordu."</p>

  <p class="normal">"Yani onu yatağında tutan bu kılıç darbesi mi?"</p>

  <p class="normal">"Hem de ustalıkla indirilen bir kılıç darbesi. Arkadaşınız yedi canlı olmalı."</p>

  <p class="normal">"Demek oradaydınız?"</p>

  <p class="normal">"Efendim, onları meraktan izledim, ben dövüşü görsem de, dövüşçüler beni görmedi."</p>

  <p class="normal">"Nasıl oldu?"</p>

  <p class="normal">"Sizi temin ederim ki düello fazla uzun sürmedi. Gardlarını aldılar, yabancı akılcı bir hamleyle rakibinin gardını düşürdü, bütün bunlar o kadar çabuk oldu ki, Mösyö Porthos parad yapana kadar, kılıç göğsüne üç parmak kadar girdi. Sırtüstü yere düştüğünde, yabancı kılıcının ucunu boğazına dayadı, hayatının rakibinin elinde olduğunu anlayan Mösyö Porthos da yenilgiyi kabul etti. Bunun üzerine, yabancı ismini sordu ve adının Mösyö d'Artagnan değil de, Mösyö Por-thos olduğunu öğrenince, koluna girip onu hana getirdi, sonra atına binerek gözden kayboldu."</p>

  <p class="normal">"Demek yabancının hedefi Mösyö d'Artagnan'dı?"</p>

  <p class="normal">"Öyle görünüyor."</p>

  <p class="normal">"O yabancının nerede olduğunu biliyor musunuz?"</p>

  <p class="normal">"Hayır, onu o güne kadar hiç görmemiştim ve o günden sonra da bir daha görmedim."</p>

  <p class="normal">"Çok iyi, öğrenmek istediğimi öğrendim. Porthos'un odasının birinci kat, 1 numara olduğunu söylemiştiniz değil mi?"</p>

  <p class="normal">"Evet, efendim, hanın en güzel odası, onu şimdiye kadar on kere kiralayabilirdim."</p>

  <p class="normal">"Hadi, hadi, sakin olun," dedi d'Artagnan gülerek, "Por-thos, Düşes Coquenard'ın parasıyla borcunu ödeyecek."</p>

  <p class="normal">"Ah! Efendim, davavekilinin karısı ya da düşes, kesesinin ağzını açsaydı, sorun kalmayacaktı; ama Mösyö Porthos'un ihtiyaçlarından ve sadakatsizliklerinden bıktığını ve ona tek kuruş bile göndermeyeceğini söylemiş."</p>

  <p class="normal">"Bu yanıtı konuğunuza iletiniz mi?"</p>

  <p class="normal">"Bunu ondan sakladık, yoksa mektubunu nasıl ilettiğimizi anlayacaktı."</p>

  <p class="normal">"Yani hâlâ para bekliyor öyle mi?"</p>

  <p class="normal">"Ah! Tanrım, evet! Dün yine yazdı, ama bu kez mektubu uşağı postaya attı."</p>

  <p class="normal">"Ve davavekilinin karısının yaşlı ve çirkin olduğunu söylüyorsunuz!"</p>

  <p class="normal">"En az elli yaşında efendim ve Pathaud'nun dediğine göre hiç de güzel değilmiş."</p>

  <p class="normal">"Bu durumda, içiniz rahat olsun, sonunda yüreği yumuşayacaktır; zaten Porthos'un size büyük bir borcu olmamalı."</p>

  <p class="normal">"Nasıl, büyük bir borcu olmamalı mı? Doktoru saymazsak, şimdiden yirmi altın oldu. Ah! Hiçbir şeye hayır demiyor! Rahat yaşamaya alışmış."</p>

  <p class="normal">"Tamam o zaman, metresi onu terk ederse, sizi temin ederim ki, dostları yanında olacak. Sevgili dostum hancı, hiç endişelenmeyin ve ona gereken özeni göstermeye devam edin."</p>

  <p class="normal">"Efendim, bana davavekilinin karısından ve yaralanma olayından söz etmeyeceğinize dair söz vermiştiniz."</p>

  <p class="normal">"Bu konuda anlaşmıştık, size söz verdim."</p>

  <p class="normal">"Ah! Yoksa beni öldürebilir."</p>

  <p class="normal">"Korkmayın, göründüğü kadar şeytan değildir."</p>

  <p class="normal">D'Artagnan bu sözlerden sonra, hancıyı çok önem verdiği iki şey olan alacağı ve hayatı konusunda biraz daha rahatlamış bir halde bırakarak merdivenleri çıktı.</p>

  <p class="normal">Birinci katta koridorun en çok dikkati çeken kapısının üzerine siyah mürekkeple kocaman "1" yazılmıştı, kapıyı vuran d'Artagnan içerden gelen davet üzerine odaya girdi.</p>

  <p class="normal">Yatağına uzanmış olan Porthos, oyalanmak için Mousqueton ile kâğıt oynarken, şişe geçirilmiş bir keklik ateşin önünde dönüyordu ve büyük şöminenin iki köşesindeki ocakların üzerinde kaynayan iki tencereden, balık ve et yahnilerinin birbirlerine karışarak daha ağız sulandırıcı hale gelen kokuları yayılıyordu. Ayrıca yazı masasının üzeri ve konsolun mermeri boş şişelerle kaplıydı.</p>

  <p class="normal">Dostunu gören Porthos bir sevinç çığlığı attı ve saygıyla ayağa kalkan Mousqueton yerini d'Artagnan'a bırakarak özel bir itina gösteriyor gibi göründüğü iki tencereye göz atmaya gitti.</p>

  <p class="normal">"Ah şuraya bakın! Demek sizsiniz," dedi Porthos d'Artagnan'a, "hoş geldiniz ve ayağa kalkamadığım için beni bağışlayınız. Ama," diye ekledi, belirgin bir kuşkuyla d'Artagnan'a bakarak, "başıma neler geldiğini biliyor musunuz?"</p>

  <p class="normal">"Hayır."</p>

  <p class="normal">"Hancı bir şey söylemedi mi?"</p>

  <p class="normal">"Sizi sorup, hemen yukarı çıktım."</p>

  <p class="normal">Porthos daha rahat nefes almaya başladı.</p>

  <p class="normal">"Sevgili dostum Porthos, anlatsanıza başınıza neler geldi?"</p>

  <p class="normal">"Kılıcımı üç kez sapladığım ve dördüncüyle işini bitireceğimi düşündüğüm rakibime doğru hamle yaparken, ayağımın taşa çarpmasıyla dizim burkuldu."</p>

  <p class="normal">"Gerçekten mi?"</p>

  <p class="normal">"Şerefim üzerine yemin ederim! O serseri için büyük bir şans, çünkü sizi temin ederim ki, onu öldürmeden bırakmayacaktım."</p>

  <p class="normal">"Adama ne oldu?"</p>

  <p class="normal">"Ah! Bunu hiç bilmiyorum, yeterince darbe almıştı, daha fazlası gerekmediği için çekip gitti; ama ya siz sevgili dostum, siz neler yaptınız?"</p>

  <p class="normal">"Yani sevgili Porthos, bu burkulma sizi yatağa bağladı öyle mi?"</p>

  <p class="normal">"Ah! Tanrım, evet, öyle oldu, zaten birkaç gün içinde ayağa kalkmış olacağım."</p>

  <p class="normal">"Peki ama neden Paris'e dönmediniz? Burada canınız çok sıkılmış olmalı."</p>

  <p class="normal">"Benim de niyetim buydu; ama sevgili dostum, size bir şeyi itiraf etmem lazım."</p>

  <p class="normal">"Nedir?"</p>

  <p class="normal">"Sizin de söylediğiniz gibi, canım çok sıkılıyordu ve cebimde sizden aldığım yetmiş beş altın vardı, oyalanmak için handa mola vermiş olan bir beyefendiyi yukarı çağırtıp, ona zar atmayı önerdim. O da kabul etti ve benim yetmiş beş altın onun cebine geçti, üstelik atımı da kaybettim. Ama ya siz sevgili d'Artagnan, siz ne yaptınız?"</p>

  <p class="normal">"Sevgili Porthos, ne bekliyordunuz ki? İnsan her konuda şanslı olamaz, özdeyişi bilirsiniz: ‘Kumarda kaybeden aşkta kazanır.' Aşkta kumarın intikam alamayacağı kadar mutlusunuz, kaderin cilvelerinin ne önemi var, düşesiniz olduğu için ne mutlu size, nasıl olsa yardımınıza koşmayacak mı?"</p>

  <p class="normal">"Ah sevgili dostum d'Artagnan, söylemem gerekir ki bu aralar şanssızım," dedi Porthos son derece rahat bir ifadeyle. "Ona içinde bulunduğum durumu anlatarak, elli altına ihtiyacım olduğunu yazdım."</p>

  <p class="normal">"Sonra?"</p>

  <p class="normal">"Sonrası, bir seyahate çıkmış olmalı, çünkü bana cevap yazmadı."</p>

  <p class="normal">"Gerçekten mi?"</p>

  <p class="normal">"Evet. Bunun üzerine dün ilkinden daha acil bir ikinci mektup yazdım; ama ya siz sevgili dostum, sizden söz edelim. İtiraf edeyim ki, sizin adınıza endişelenmeye başlamıştım."</p>

  <p class="normal">"Sevgili Porthos, göründüğü kadarıyla hancınız size iyi bakıyor olmalı," dedi d'Artagnan dolu tencereleri ve boş şişeleri hastaya göstererek.</p>

  <p class="normal">"Şöyle böyle!" diye karşılık verdi Porthos. "Densiz herif, üç dört gün önce bana hesabı getirdi, onu da, hesabını da kapı dışarı ettim, öyle ki burada zafer kazanmış bir işgalci durumundayım. Bu yüzden, bu avantajlı konumumu kaybetmek kaygısıyla, gördüğünüz gibi tepeden tırnağa silahlanmış vaziyetteyim."</p>

  <p class="normal">"Yine de," dedi d'Artagnan, "bana öyle geliyor ki, ara sıra sefere çıkıyorsunuz."</p>

  <p class="normal">Ve parmağıyla şişeleri ve tencereleri gösterdi.</p>

  <p class="normal">"Hayır, ne yazık ki ben değil!" dedi Porthos. "Bu sefil burkulma beni yatağa bağlıyor, ama benim yerime Mousqueton sefere çıkıp, ganimetleri getiriyor. Mousqueton dostum," diye devam etti Porthos, "gördüğünüz gibi takviye kuvvet geldi, bize yeni erzak gerekecek."</p>

  <p class="normal">"Mousqueton," dedi d'Artagnan, "bana bir hizmet vermeniz gerekecek."</p>

  <p class="normal">"Nedir efendim?"</p>

  <p class="normal">"Bu reçetenizi Planchet'ye de verin; bir gün ben de kuşatma altında kalabilirim ve efendinizi ödüllendirdiğiniz avantajlardan ben de yararlanmak isterim."</p>

  <p class="normal">"Hey Tanrım!" dedi Mousqueton mütevazı bir tavırla, "Hiçbir şey bundan daha kolay olamaz. Becerikli olmak gerekiyor, hepsi bu. Ben taşrada yetiştim, babam boş zamanlarında kaçak avcılık yapardı."</p>

  <p class="normal">"Peki geri kalan zamanlarda ne yapardı?"</p>

  <p class="normal">"Çok sevdiğim bir işi vardı efendim."</p>

  <p class="normal">"Neymiş?"</p>

  <p class="normal">"Katoliklerle Huguenot'lar arasındaki din savaşları döneminde, Katoliklerin Huguenot'ları, Huguenot'ların da Katolikleri yok ettiklerini ve bütün bunları da din adına yaptıklarını görünce, bazen Katolik, bazen de Huguenot olmasını sağlayan karma bir inanca bağlanmıştı. Yolları çevreleyen çitlerin arkasında, omzundaki horozlu karabinasıyla gezinirken, yalnız bir Katolik gördüğünde yüreğine Protestan dini hâkim oluyordu. On adım kala tüfeğini yolcuya doğrultup, neredeyse her zaman, karşısındakinin hayatını kurtarmak için kesesini bırakmasıyla sonuçlanan bir sohbete başlıyordu. Söylemeye gerek yok ki, bir Huguenot'ya rastladığında, Katolik yanı öyle ağır basıyordu ki, bir çeyrek saat önce, kutsal dinimizin üstünlüklerinden nasıl şüphe ettiğini anlayamıyordu. Ben Katolik inancı taşıyorum efendim, ilkelerine bağlı olan babam beni Katolik, ağabeyimi de Huguenot olarak yetiştirdi."</p>

  <p class="normal">"Peki bu saygıdeğer adamın sonu nasıl oldu?"</p>

  <p class="normal">"Ah! Çok acı efendim. Bir gün tenha bir yolda, daha önce soymuş olduğu ve kendisini tanıyan bir Katolik ile bir Huguenot'ya rastlamış, bunun üzerine ikisi birlik olup onu bir ağaca asmışlar. Sonra ağabeyimle birlikte içmekte olduğumuz, köyün ilk meyhanesine gelip yaptıklarını övüne övüne anlatmaya başladılar."</p>

  <p class="normal">"Ya siz ne yaptınız?"</p>

  <p class="normal">"Konuşmalarına izin verdik," diye yanıtladı Mousqueton. "Sonra meyhaneden çıkıp her biri ayrı yöne gittiklerinde, ağabeyim Katolik yabancının gittiği yola, ben de Huguenot'nun gittiği yola pusu kurduk. İki saat sonra her şey hallolmuştu, zavallı babamın her ikimizi de ayrı dinlerde yetiştirmek konusundaki öngörüsünün hayranlığıyla ikisinin de işini bitirmiştik."</p>

  <p class="normal">"Gerçekten de Mosuqueton, sanırım babanız söylediğiniz gibi yaman ve zeki bir adammış. Ve bu yürekli adamın boş zamanlarında kaçak avlandığını söylemiştiniz."</p>

  <p class="normal">"Evet efendim, bana tuzak kurmayı ve dip oltası atmayı o öğretti. Öyle ki, bu sefil hancının bizi hassas midelerimize göre değil, köylülere yaraşır şekilde, ağır, yağlı etlerle beslediğini görünce, bir süreliğine eski mesleğime geri dönmeye karar verdim. Prensin ormanlarında gezerken, geçitlerde tuzaklar kurdum; alteslerinin sularının kıyısında yatarken, oltalarımı göle attım. Tanrı'ya şükür ki, beyefendinin de görebileceği gibi, ne kekliğimiz, ne tavşanımız, ne sazan, ne yılanbalığımız eksik, hepsi de hastalar için gerekli olan hafif ve sağlıklı besinler."</p>

  <p class="normal">"Peki ya şarap," dedi d'Artagnan, "şarabı kim veriyor? Hancı mı?"</p>

  <p class="normal">"Hem evet, hem hayır."</p>

  <p class="normal">"Nasıl hem evet, hem hayır?"</p>

  <p class="normal">"Şarabı o temin ediyor, bu doğru, ama bu onuru yaşadığını bilmiyor."</p>

  <p class="normal">"Anlatın Mousqueton, sohbetiniz eğitici bilgilerle dolu."</p>

  <p class="normal">"Uzak ülke gezilerimde tesadüfen, aralarında Yeni Dünya'nın da bulunduğu birçok ülkeyi gezmiş olan bir İspanyolla tanışmıştım."</p>

  <p class="normal">"Yazı masasının ve konsolun üzerindeki şişelerle Yeni Dünya'nın nasıl bir bağlantısı olabilir ki?"</p>

  <p class="normal">"Biraz sabredin efendim, her şeyin sırası gelecek."</p>

  <p class="normal">"Doğru Mousqueton, size güveniyorum ve sizi dinliyorum."</p>

  <p class="normal">"Bu İspanyolun, Meksika gezisi sırasında kendisine eşlik etmiş bir uşağı vardı. Bu uşak hemşerimdi, kişiliklerimiz birbirine çok benzediği için çabucak dost olduk. Her ikimiz de avı her şeyden çok sevdiğimiz için, bana pampalarda yaşayan yerli halkın kaplanların ve boğaların boynuna fırlattıkları sıradan bir kementle bu korkunç hayvanları nasıl avladıklarını anlattı. Önceleri, bir ipin ucunu yirmi otuz adım ötede istenilen yere atacak kadar becerikli olunacağına inanmak istemedim; ama gözlerimle gördüğümde hikâyenin gerçek olduğuna inanmak zorunda kaldım. Dostum otuz adım ötesine yerleştirdiği bir şişeyi ipi her atışında ağzından yakalıyordu. Ben de denemeye başladım ve doğa bana bazı yetenekler verdiği için, bugün kemendi herkesten daha iyi atıyorum. Hancımızın anahtarını hiç yanından ayırmadığı çok zengin bir mahzeni var, ama bu mahzende bir hava deliği bulunuyor. Artık en bereketli köşeyi bildiğim için, kemendimi atıp, şişeyi çekiyorum. İşte efendim, Yeni Dünya ile yazı masası ve konsolun üzerinde duran şişelerin böyle bir bağlantısı var. Şimdi şarabımızdan tatmak ister misiniz? Hiçbir şeyin etkisi altında kalmadan bize ne düşündüğünüzü söyleyeceksiniz."</p>

  <p class="normal">"Teşekkürler dostum, teşekkürler, ne yazık ki az önce yemek yedim."</p>

  <p class="normal">"Tamam o zaman," dedi Porthos, "Mousqueton, sofrayı hazırla, yemek yerken, d'Artagnan bize on gün önce buradan ayrıldığından beri başından geçenleri anlatacak."</p>

  <p class="normal">"Seve seve," dedi d'Artagnan.</p>

  <p class="normal">Porthos ve Mousqueton yemeklerini felaketin birleştirdiği insanların samimiyetiyle ve nekahet dönemindeki hastaların iştahıyla yedikleri sırada, d'Artagnan, Aramis'in Crevecoeur'de yaralanıp yolculuğa orada son verdiğini, Athos'u Amiens'de, kendisini kalpazanlıkla suçlayan dört adamla dövüşürken bıraktığını ve İngiltere'ye ulaşmak için Wardes kontunu nasıl saf dışı ettiğini anlattı.</p>

  <p class="normal">Ama burada hikâyesine son verip, Büyük Britanya'dan dönüşünde beraberinde dört muhteşem at getirdiğini ve birini kendisine, diğerlerini dostlarına ayırdığı bu atlardan Porthos'a ait olanının şimdiden hanın ahırına bağlanmış olduğunu söylemekle yetindi.</p>

  <p class="normal">O sırada içeri giren Planchet efendisine atların yeterince dinlenmiş olduğunu ve geceyi geçirmek için Clermont'a hareket edebileceklerini haber verdi.</p>

  <p class="normal">Porthos konusunda içi rahatlamış olan ve diğer iki dostundan haber almakta gecikmek istemeyen d'Artagnan elini hastaya uzatıp, araştırmalarına devam etmek için yola koyulması gerektiğini söyledi. Zaten aynı yoldan geri dönmeyi hesapladığı için, Porthos yedi sekiz gün içinde hâlâ handa olursa, geçerken onu alabilecekti.</p>

  <p class="normal">Porthos, büyük bir ihtimalle dizindeki burkulmanın buradan ayrılmasına izin vermeyeceğini söyledi. Ayrıca Chantilly'de kalıp düşesten haber beklemesi gerekiyordu.</p>

  <p class="normal">Ona hızlı ve hayırlı bir yanıt almasını dileyen d'Artagnan, Porthos'u yeniden Mousqueton'a emanet edip, hesabını ödedikten sonra, atların birinden şimdiden kurtulmuş olan Planchet ile birlikte yola koyuldu.</p>
</body>
</html>
