<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_63">LXIII<br class="chapter" />
  Bir Su Damlası</h1>

  <p class="normal">Rochefort çıkar çıkmaz içeri giren Madam Bonacieux, Milady'nin yüzünün güldüğünü gördü.</p>

  <p class="normal">"Korktuğunuz başınıza geldi," dedi, "sanırım bu akşam ya da yarın kardinal sizi buradan aldırıyor."</p>

  <p class="normal">"Bunu size kim söyledi?" diye sordu Milady.</p>

  <p class="normal">"Habercinin ağzından duydum."</p>

  <p class="normal">"Gelin, yanıma oturun," dedi Milady.</p>

  <p class="normal">"İşte geldim."</p>

  <p class="normal">"Önce bizi kimsenin duyup duymadığından emin olalım."</p>

  <p class="normal">"Bu önlemlere ne gerek var?"</p>

  <p class="normal">"Bunu öğreneceksiniz."</p>

  <p class="normal">Ayağa kalkıp kapıya giden Milady koridorda kimsenin olup olmadığına baktı, ardından geri dönüp Madam Bonacieux'nün yanına oturdu.</p>

  <p class="normal">"Demek rolünü iyi oynadı."</p>

  <p class="normal">"Kimden söz ediyorsunuz?"</p>

  <p class="normal">"Başrahibeyle kardinal adına konuştuğunu söyleyen kişiden."</p>

  <p class="normal">"Yani rol mü yapıyordu?"</p>

  <p class="normal">"Evet."</p>

  <p class="normal">"Yani o adam..."</p>

  <p class="normal">"O adam," dedi Milady sesini alçaltarak, "benim kardeşimdi."</p>

  <p class="normal">"Kardeşiniz!" diye haykırdı Madam Bonacieux.</p>

  <p class="normal">"Bu sırrı yalnızca siz biliyorsunuz, bunu birine anlatırsanız mahvolurum ve belki benimle birlikte siz de."</p>

  <p class="normal">"Aman Tanrım!"</p>

  <p class="normal">"Dinleyin, gerekirse zor kullanarak beni buradan çıkarmaya gelen kardeşim yolda kardinalin beni almaya gelen adamına rastlayıp onu izlemiş. Yolun ıssız bir noktasında kılıcını çekerek adamdan taşıdığı belgeleri kendisine vermesini istemiş, haberci kendisini savunmaya kalkınca da onu öldürmüş."</p>

  <p class="normal">"Ah!" dedi Madam Bonacieux ürpererek.</p>

  <p class="normal">"Başka çaresi yokmuş. Ardından güç yerine zekâsını kullanmaya karar veren kardeşim belgeleri alıp kendisini kardinalin adamı olarak tanıtmış ve bir iki saat içinde kardinalin gönderdiği bir araba beni almaya gelecek."</p>

  <p class="normal">"Anlıyorum, bu arabayı kardeşiniz gönderecek."</p>

  <p class="normal">"Doğru, ama hepsi bu değil, Madam de Chevreuse'den geldiğini sandığınız o mektup..."</p>

  <p class="normal">"Evet?"</p>

  <p class="normal">"Sahte."</p>

  <p class="normal">"Ama nasıl olur?"</p>

  <p class="normal">"Evet, sahte... Bu, sizi almaya geleceklere karşı direnmemeniz için hazırlanmış bir tuzak."</p>

  <p class="normal">"Ama beni almaya d'Artagnan gelecek."</p>

  <p class="normal">"Yanılıyorsunuz, d'Artagnan ve dostları La Rochelle'de."</p>

  <p class="normal">"Bunu nereden biliyorsunuz?"</p>

  <p class="normal">"Kardeşim yolda kardinalin silahşor giysili adamlarına rastlamış. Dostlarınızın geldiğini zannedip kapıya gideceksiniz ve sizi kaçırıp Paris'e götürecekler."</p>

  <p class="normal">"Aman Tanrım! Bu alçaklıklar karşısında kafam karmakarışık oldu. Böyle giderse," diye devam etti elini alnına götüren Madam Bonacieux, "aklımı kaybedeceğim."</p>

  <p class="normal">"Bir dakika..."</p>

  <p class="normal">"Ne oldu?"</p>

  <p class="normal">"Bir at sesi duyuyorum, bu yola çıkmaya hazırlanan kardeşim olmalı; gelin, ona son bir kez daha hoşça kal demek istiyorum."</p>

  <p class="normal">Pencereyi açan Milady'nin işareti üzerine Madam Bonacieux yanına geldi.</p>

  <p class="normal">Rochefort dörtnala gidiyordu.</p>

  <p class="normal">"Hoşça kal kardeşim," diye haykırdı Milady.</p>

  <p class="normal">Kafasını kaldırdığında iki kadını gören süvari Milady'yi eliyle dostça selamladı.</p>

  <p class="normal">"İyi yürekli Georges!" dedi pencereyi kapatırken, şefkat ve keder dolu bir ifadeyle.</p>

  <p class="normal">Ve yeniden yerine oturup kişisel düşüncelere dalmış gibi göründü.</p>

  <p class="normal">"Sevgili hanımefendi!" dedi Madam Bonacieux, "düşüncelerinizi böldüğüm için beni bağışlayın! Ama ne yapmam gerek? Siz benden daha deneyimlisiniz, lütfen söyleyin, sizi dinliyorum."</p>

  <p class="normal">"Öncelikle," dedi Milady, "yanılıyor olabilirim, belki de d'Artagnan ve arkadaşları gerçekten sizi kurtarmaya geliyorlardır."</p>

  <p class="normal">"Ah! Bu ne büyük bir mutluluk olurdu!" diye haykırdı Madam Bonacieux, "Ama ben bunca mutlu olacak kadar şanslı değilim!"</p>

  <p class="normal">"Anlayacağınız gibi bu sadece bir zaman meselesi, tıpkı bir yarışta olduğu gibi. Dostlarınız önce gelirse kurtulursunuz; kardinalin adamları gelirse işiniz bitik demektir."</p>

  <p class="normal">"Ah! Evet, bana hiç acımayacaklardır! Ama ne yapmak gerek?"</p>

  <p class="normal">"Bunun çok basit bir yolu var..."</p>

  <p class="normal">"Nedir, söyleyin?"</p>

  <p class="normal">"Bu yakınlarda gizlenip beklemek ve sizi almaya gelen kişilerin kim olduklarını öğrenmek."</p>

  <p class="normal">"Ama nerede bekleyebilirim ki?"</p>

  <p class="normal">"Ah! Bu hiç sorun değil, ben de kardeşimin beni almaya gelmesini buradan birkaç fersah ötede gizlenerek bekleyeceğim, sizi de yanımda götürürüm, gizlenip birlikte bekleriz."</p>

  <p class="normal">"Ama burada neredeyse bir tutsak gibiyim, gitmeme izin vermezler."</p>

  <p class="normal">"Kardinalin emriyle götürüldüğüm için benimle geleceğinizi düşünmezler."</p>

  <p class="normal">"Sonra?"</p>

  <p class="normal">"Araba kapıya yanaştığında, benimle vedalaşmak ve son kez kucaklaşmak için arabanın basamağına çıkacaksınız, kardeşimin uşağının arabacıya işaret etmesiyle dörtnala yola çıkacağız."</p>

  <p class="normal">"Ama ya d'Artagnan gelirse?"</p>

  <p class="normal">"Bundan haberdar olacağız."</p>

  <p class="normal">"Ama nasıl?"</p>

  <p class="normal">"Çok kolay. Güvenilir bir adam olan kardeşimin uşağını Béthune'e göndereceğiz, kılık değiştirip manastırın karşısında bekleyecek, kardinalin adamları gelirse hiçbir şey yapmayacak, d'Artagnan ve dostları gelirse, onları bizim yanımıza getirecek."</p>

  <p class="normal">"Onları tanıyor mu?"</p>

  <p class="normal">"Elbette, beni ziyarete geldiğinde, d'Artagnan'ı görmüştü."</p>

  <p class="normal">"Ah! Evet, evet, haklısınız; böylece her şey yolunda gidecek, ama buradan fazla uzaklaşmayalım."</p>

  <p class="normal">"En fazla yedi sekiz fersah, sınırın yakınlarında bekleyeceğiz ve herhangi bir aksilik olursa, Fransa'dan ayrılacağız."</p>

  <p class="normal">"O zamana kadar ne yapacağız?"</p>

  <p class="normal">"Bekleyeceğiz."</p>

  <p class="normal">"Ama ya gelirlerse?"</p>

  <p class="normal">"Kardeşimin arabası onlardan önce gelecek."</p>

  <p class="normal">"Sizi almaya geldiklerinde yemekte ya da başka bir yerde olursam?"</p>

  <p class="normal">"İyi yürekli başrahibeden benimle birlikte yemek yemek için izin alın."</p>

  <p class="normal">"Buna izin verir mi?"</p>

  <p class="normal">"Bunda ne sakınca görebilir ki?"</p>

  <p class="normal">"Ah! Çok iyi, böylece birbirimizden hiç ayrılmayacağız!"</p>

  <p class="normal">"Tamam o zaman, şimdi aşağıya inip ondan izin alın! Başımın ağırlaştığını hissediyorum, bahçede biraz dolaşacağım."</p>

  <p class="normal">"Sizinle nerede buluşacağız?"</p>

  <p class="normal">"Bir saat sonra, burada."</p>

  <p class="normal">"Bir saat sonra, burada. Ah! Teşekkür ederim, çok iyisiniz."</p>

  <p class="normal">"Size yardımcı olmayacağımı nasıl düşünürsünüz? Güzel ve çekici olmasaydınız bile, en yakın dostlarımdan birinin dostusunuz!"</p>

  <p class="normal">"Sevgili d'Artagnan, ah! O da size minnet duyacak!"</p>

  <p class="normal">"Umarım. Hadi! Şimdi kararlaştırdığımız gibi aşağı inelim."</p>

  <p class="normal">"Bahçeye mi çıkıyorsunuz?"</p>

  <p class="normal">"Evet."</p>

  <p class="normal">"Bu koridoru izleyin, önünüze çıkan merdivenden aşağı inin."</p>

  <p class="normal">"Harika! Teşekkürler."</p>

  <p class="normal">Ve iki kadın birbirlerine gülümseyerek ayrıldılar.</p>

  <p class="normal">Milady kafasının ağırlaştığı konusunda doğruyu söylemişti; çünkü zihnindeki düşünceler karmakarışıktı. Planlarını sağlıklı bir şekilde hazırlaması için yalnız kalması gerekiyordu. Geleceği belli belirsiz görüyor, düşüncelerini düzene sokmak için sessizliğe ve sükûnete ihtiyaç duyuyordu.</p>

  <p class="normal">İlk yapılması gereken Madam Bonacieux'yü güvenli bir yere götürmek ve gerektiğinde onu rehine olarak kullanmaktı. Milady, düşmanlarının da en az kendi kadar önem verdikleri bu çifte düellonun sonuçlarından endişelenmeye başlıyordu.</p>

  <p class="normal">Zaten sonuçları çok tehlikeli olan bir fırtınanın yaklaşmakta olduğunu hissediyordu.</p>

  <p class="normal">Onun için en önemlisi, söylediğimiz gibi, Madam Bonacieux'yü elinde tutmaktı. Madam Bonacieux, d'Artagnan için hayatından daha önemliydi, o sevdiği kadındı, işler yolunda gitmezse, onun sayesinde pazarlık yapabilirdi.</p>

  <p class="normal">Bu konuda düşünceleri netleşmişti: Madam Bonacieux hiç şüphelenmeden kendisini izleyecekti; onunla birlikte Armentières'de saklandığında, d'Artagnan'ın Béthune'e gelmediğine inanmasını sağlamak zor olmayacaktı. On beş gün sonra Rochefort gelecekti ve bu on beş gün boyunca dört silahşordan intikam almak için ne yapması gerektiğine karar verecekti. Canı sıkılmayacaktı, Tanrı'ya şükür ki onun kişiliğindeki bir kadına hoşça vakit geçirtecek işleri olacak, mükemmel bir intikam planı hazırlayacaktı.</p>

  <p class="normal">Düşüncelerini bir düzene sokarken, aynı zamanda bahçenin haritasını zihnine kazıyan Milady, hem zaferi hem de bozgunu öngören ve savaşın gidişatına göre saldırmaya ya da geri çekilmeye hazır olan deneyimli bir generale benziyordu.</p>

  <p class="normal">Bir saat sonra, Madam Bonacieux'nün kendisini çağıran yumuşak sesini duydu. İyi yürekli başrahibe her şeyi kabul etmişti, başlangıç olarak birlikte yemek yiyeceklerdi.</p>

  <p class="normal">Avluya vardıklarında, kapıda duran bir arabanın gürültüsünü duydular.</p>

  <p class="normal">"Duyuyor musunuz?"</p>

  <p class="normal">"Evet, bir araba sesi."</p>

  <p class="normal">"Kardeşimin gönderdiği olmalı."</p>

  <p class="normal">"Ah Tanrım!"</p>

  <p class="normal">"Hadi, biraz cesaret!"</p>

  <p class="normal">Manastırın kapısı çalındığında, Milady yanılmadığını anladı.</p>

  <p class="normal">"Odanıza çıkın," dedi Madam Bonacieux'ye, "yanınıza almak istediğiniz mücevherleriniz olmalı."</p>

  <p class="normal">"Onun mektupları var."</p>

  <p class="normal">"Tamam o zaman, onları alıp benim odama gelin, gücümüzü toplamak için hemen bir şeyler atıştırırız."</p>

  <p class="normal">"Ulu Tanrım!" dedi Madam Bonacieux, elini göğsünün üzerine koyarak, "Yüreğim daralıyor, kendimde yürüyecek gücü bulamıyorum."</p>

  <p class="normal">"Hadi, cesaretinizi toplayın! On beş dakika sonra kurtulmuş olacağınızı ve her şeyi onun için yaptığınızı düşünün."</p>

  <p class="normal">"Ah! Evet, her şeyi onun için yapacağım. Tek bir sözcüğünüz beni cesaretlendirmeye yetti, tamam, birazdan geliyorum."</p>

  <p class="normal">Hızla odasına çıkan Milady, kendisini bekleyen Rochefort'un uşağına talimatlar verdi.</p>

  <p class="normal">Kapıda bekleyecekti, silahşorlar gelirse dörtnala yola koyulacak, manastırın etrafını dolaşıp ormanın diğer tarafındaki küçük köyde Milady'yi bekleyecekti. Bu durumda, Milady bahçeyi aşıp, köye yürüyerek gidecekti; önceden de söylediğimiz gibi Milady Fransa'nın bu bölgesini çok iyi biliyordu.</p>

  <p class="normal">Silahşorlar gelmezse, her şey kararlaştırıldığı gibi olacaktı: Madam Bonacieux vedalaşma bahanesiyle basamaklara çıkacak ve araba dörtnala uzaklaşacaktı.</p>

  <p class="normal">Madam Bonacieux içeri girdiğinde, Milady eğer varsa şüphelerini gidermek için uşağa talimatlarının ikinci bölümünü tekrarladı.</p>

  <p class="normal">Milady arabayla ilgili birkaç sorusuna, üç atın koşulduğu arabayı bir arabacının süreceği yanıtını aldı, Rochefort'un uşağı önden gidecekti.</p>

  <p class="normal">Madam Bonacieux'nün hâlâ şüpheleri olabileceğini düşünen Milady yanılmıştı: Zavallı genç kadın, bir hemcinsinin böyle bir alçaklık planlayabileceğini düşünemeyecek kadar saftı. Zaten başrahibeden öğrendiği Winter kontesi ismini ilk kez duyuyor ve başına gelen felaketlerde bu kadının ne büyük bir pay sahibi olduğunu bilmiyordu.</p>

  <p class="normal">"Gördüğünüz gibi her şey hazır," dedi Milady uşak dışarı çıkar çıkmaz. "Hiçbir şeyden şüphelenmeyen başrahibe beni kardinalin adamlarının almaya geldiğini sanıyor. Bu adam son talimatları verecek, biraz bir şeyler atıştırıp, bir kadeh şarap içelim, sonra yola çıkarız."</p>

  <p class="normal">"Evet," dedi Madam Bonacieux bir robot gibi, "evet yola çıkalım."</p>

  <p class="normal">Karşısına oturmasını işaret eden Milady, bardağına biraz İspanyol şarabı koyup, biraz tavuk eti verdi.</p>

  <p class="normal">"Bakın," dedi, "her şey bizden yana görünüyor, işte hava kararıyor, sabaha karşı sığınağımıza varmış olacağız ve kimse nerede olduğumuzu bilemeyecek. Hadi, cesaret, biraz bir şeyler yiyin."</p>

  <p class="normal">Kendinden geçmiş bir halde birkaç lokma yiyen Madam Bonacieux bardağıyla dudaklarını ıslattı.</p>

  <p class="normal">"Hadi ama," dedi Milady, kadehini dudaklarına götürerek, "siz de benim gibi yapın."</p>

  <p class="normal">Ama o anda kadehi tutan eli havada asılı kaldı: Yoldan dörtnala gelen bir atlı grubunun yaklaşan sesleri ve at kişnemeleri duyuluyordu.</p>

  <p class="normal">Bu gürültü güzel bir düşün ortasında patlayan bir fırtına gibi onu mutlu düşüncelerinden uzaklaştırdı; rengi solmuş bir halde pencereye koşarken, titreyerek ayağa fırlayan Madam Bonacieux düşmemek için iskemlesine tutundu.</p>

  <p class="normal">Henüz hiçbir şey görünmüyor, yalnızca dörtnala gelen atların yaklaşan sesleri duyuluyordu.</p>

  <p class="normal">"Aman Tanrım," dedi Madam Bonacieux, "bu gürültü de ne?"</p>

  <p class="normal">"Dostlarımız ya da düşmanlarımız geliyor," dedi Milady büyük bir soğukkanlılıkla "olduğunuz yerde kalın, size kim olduklarını söyleyeceğim."</p>

  <p class="normal">Bir heykel gibi hareketsiz ve sessiz duran Madam Bonacieux'nün yüzü bir ölü gibi solmuştu.</p>

  <p class="normal">Gürültü giderek artıyordu, atlar en fazla yüz elli adım ötede olmalıydılar, hâlâ görülmemelerinin nedeni yolun o noktada dirsek yapmasıydı. Yine de sesler öyle net geliyordu ki, nalların kesik kesik gürültülerinden atların sayısı anlaşılabilirdi.</p>

  <p class="normal">Milady bütün dikkatini toplamış bir halde bakıyordu; hava henüz gelenleri tanıyamayacağı kadar kararmamıştı.</p>

  <p class="normal">Aniden yolun dönemecinde parıldayan sırmalı şapkaları ve uçuşan tüylerini gördü; önce iki, sonra beş, sonra da sekiz süvari saydı; baştaki diğerlerinden iki at boyu önde gidiyordu.</p>

  <p class="normal">Milady boğuk bir kükremeyi andıran bir ses çıkardı. En öndeki d'Artagnan'dı.</p>

  <p class="normal">"Aman Tanrım! Tanrım!" diye haykırdı Madam Bonacieux, "Neler oluyor?"</p>

  <p class="normal">"Kardinal muhafızlarının üniformaları, kaybedilecek bir an bile yok!" diye haykırdı Milady. "Kaçalım, kaçalım!"</p>

  <p class="normal">"Evet, evet, kaçalım," diye tekrarladı Madam Bonacieux, ama korkudan olduğu yere çivilenmiş gibi adım atamadı.</p>

  <p class="normal">Pencerenin altından geçen süvarilerin sesleri duyuluyordu.</p>

  <p class="normal">"Hadi gelin ama!" diye haykırıyordu genç kadını kolundan çekmeye çalışan Milady. "Bahçeden kaçabiliriz, bende anahtar var, ama acele edelim, çünkü beş dakika sonra çok geç olacak."</p>

  <p class="normal">Yürümeye çalışan Madam Bonacieux iki adım attıktan sonra dizlerinin üzerine yığıldı.</p>

  <p class="normal">Milady onu kaldırmaya çalışsa da başaramadı.</p>

  <p class="normal">O sırada, silahşorları görünce dörtnala hareket eden arabanın arkasından üç dört el ateş edildiği duyuldu.</p>

  <p class="normal">"Son kez soruyorum, geliyor musunuz?" diye haykırdı Milady.</p>

  <p class="normal">"Aman Tanrım! Tanrım! Gördüğünüz gibi kendimde yürüyecek gücü bulamıyorum, siz tek başınıza kaçın."</p>

  <p class="normal">"Tek başıma kaçıp, sizi burada bırakacağım, öyle mi? Hayır, asla," diye haykırdı Milady.</p>

  <p class="normal">Aniden gözlerinde soluk bir parıltı belirdi; kendini kaybetmiş bir halde masaya koşup, Madam Bonacieux'nün kadehine inanılmaz bir çabuklukla açtığı yüzük taşının içindekileri döktü.</p>

  <p class="normal">Bu hemen eriyen kırmızımtırak bir tozdu.</p>

  <p class="normal">Sonra kadehi kararlı bir ifadeyle kaldırdı:</p>

  <p class="normal">"Bunu için, bu şarap size güç verecektir, için," dedi.</p>

  <p class="normal">Ve genç kadın dudaklarına uzatılan kadehi kendini bilmez bir şekilde içti.</p>

  <p class="normal">"Ah! İntikamımı böyle almak istemezdim," dedi kadehi şeytani bir gülümseme ile masanın üzerine bırakan Milady, "ama insan ancak elinden geleni yapabiliyor."</p>

  <p class="normal">Ve odadan dışarı fırladı. Madam Bonacieux onun kaçtığını görse de arkasından gidemedi; rüyalarında peşlerinden gelenlerden kaçmak isteyen ama ayakları bağlanan kişilere benziyordu.</p>

  <p class="normal">Birkaç dakika sonra kapıda korkunç bir gürültü yankılandı, Madam Bonacieux her an için Milady'nin geri dönmesini bekliyor, ama Milady ortalıkta görünmüyordu.</p>

  <p class="normal">Birçok kez korkuyla yanan alnını soğuk terler basmıştı.</p>

  <p class="normal">Nihayet açılan parmaklıkların gıcırtısını, çizmelerin ve mahmuzların merdivenlerde yankılanan gürültüsünü duydu, yaklaşan seslerin uğultusu artıyor, arada bir kendi ismini duyar gibi oluyordu.</p>

  <p class="normal">Aniden d'Artagnan'ın sesini tanıyarak bir sevinç çığlığıyla kapıya koştu.</p>

  <p class="normal">"D'Artagnan! D'Artagnan!" diye haykırdı, "Siz misiniz? Buradayım, buradayım."</p>

  <p class="normal">"Constance! Constance!" diye karşılık verdi d'Artagnan, "Tanrı aşkına, neredesiniz?"</p>

  <p class="normal">Aynı anda kapının sarsılarak açılmasıyla silahşorlar içeri doldu; Madam Bonacieux hareketsiz bir halde koltuğa yığılmıştı.</p>

  <p class="normal">D'Artagnan hâlâ dumanı tüten tabancasını bir kenara atıp sevgilisinin önünde diz çöktü, Athos tabancasını beline sokarken, Porthos ve Aramis ellerindeki kılıçları kınlarına yerleştirdiler.</p>

  <p class="normal">"Ah! D'Artagnan! Sevgili d'Artagnan! Sonunda geldin, bana doğruyu söylemişsin, işte buradasın!"</p>

  <p class="normal">"Evet, evet, Constance, nihayet bir aradayız!"</p>

  <p class="normal">"Ah! O istediği kadar gelmeyeceğini söylemiş olsun, içimdeki ümidi hiç kaybetmemiştim; kaçmamakla ne iyi yapmışım, ne kadar mutluyum!"</p>

  <p class="normal">Sakin bir şekilde oturan Athos söylemişti sözcüğü üzerine ayağa fırladı.</p>

  <p class="normal">"Gelmeyeceğimizi kim söylemişti?" diye sordu d'Artagnan.</p>

  <p class="normal">"Arkadaşım; bana duyduğu dostluk nedeniyle beni işkencecilerimin elinden kurtarmak istiyordu, sizi kardinalin muhafızları sanınca kaçtı."</p>

  <p class="normal">"Arkadaşınız," diye haykırdı yüzü sevgilisinin peçesinden daha beyaz hale gelen d'Artagnan, "kimden söz ediyorsunuz?"</p>

  <p class="normal">"Arabası kapıda duran, dostunuz olduğu için her şeyi anlattığınız kadın."</p>

  <p class="normal">"İsmi, ismi nedir?" diye haykırdı d'Artagnan, "Tanrım! İsmini bilmiyor musunuz?"</p>

  <p class="normal">"Biliyorum, söylenmişti; bekleyin... ama çok garip... Ah! Tanrım! Başım dönüyor, etrafımı göremiyorum."</p>

  <p class="normal">"Buraya gelin dostlarım, buraya gelin! Elleri buz gibi," diye haykırdı d'Artagnan, "hiç iyi görünmüyor; ulu Tanrım! Bilincini kaybediyor!"</p>

  <p class="normal">Porthos gür sesiyle yardım isterken, bir bardak su için masaya koşan Aramis, masanın önünde yüzü allak bullak olmuş, saçları dikilmiş, gözlerini şaşkınlıkla kadehlerden birine dikmiş olan Athos'un endişeli ifadesini fark ederek durdu.</p>

  <p class="normal">"Ah!" diyordu Athos, "Ah! Hayır, Tanrı böyle bir suça izin veremez."</p>

  <p class="normal">"Su, su," diye bağırıyordu d'Artagnan.</p>

  <p class="normal">"Ah, zavallı kadın, zavallı kadın," diye mırıldanıyordu Athos yıkılmış bir sesle.</p>

  <p class="normal">Madam Bonacieux, d'Artagnan'ın öpücükleriyle gözlerini yeniden açtı.</p>

  <p class="normal">"Kendine geliyor!" diye haykırdı genç adam. "Aman Tanrım, Tanrım! Sana şükürler olsun!"</p>

  <p class="normal">"Madam," dedi Athos, "Tanrı aşkına söyleyin! Bu boş kadeh kimin?"</p>

  <p class="normal">"Benim mösyö," diye yanıtladı genç kadın ölmek üzere olduğunu belli eden bir sesle.</p>

  <p class="normal">"Ama bu kadehteki şarabı size kim verdi?"</p>

  <p class="normal">"O."</p>

  <p class="normal">"Ama, o kim?"</p>

  <p class="normal">"Ah! Şimdi hatırlıyorum," dedi Madam Bonacieux, "Winter kontesi..."</p>

  <p class="normal">Aynı anda çığlık atan dört arkadaştan sesi en gür çıkan Athos olmuştu.</p>

  <p class="normal">O sırada yüzü bembeyaz olan ve bedeni acılar içinde kıvranan Madam Bonacieux, soluğu kesilmiş bir halde Porthos ve Aramis'in kolları arasına yığıldı.</p>

  <p class="normal">D'Artagnan tarif edilemez bir endişeyle Athos'un ellerini kavradı.</p>

  <p class="normal">"Neler oluyor?" dedi, "Yoksa..."</p>

  <p class="normal">Bir anda hıçkırıklara boğuldu.</p>

  <p class="normal">"Sanırım öyle," dedi Athos dudaklarını kan gelinceye kadar ısırarak.</p>

  <p class="normal">"D'Artagnan, d'Artagnan!" diye haykırdı Madam Bonacieux, "Neredesin, beni terk etme, ölmek üzere olduğumu görüyorsun."</p>

  <p class="normal">D'Artagnan, hâlâ kasılmış elleri arasında tuttuğu Athos'un ellerini bırakarak sevgilisine doğru koştu.</p>

  <p class="normal">O güzel yüzü allak bullak olmuş, parlayan gözlerini donuk bir bakış kaplamıştı, bedeni titremelerle sarsılıyor, alnını ter basıyordu.</p>

  <p class="normal">"Tanrı aşkına! Yardım çağırın, Porthos, Aramis, yardım çağırın!"</p>

  <p class="normal">"Faydası yok," dedi Athos, "panzehiri olmayan bir zehir kullanılmış."</p>

  <p class="normal">"Evet, evet, yardım çağırın!" diye mırıldandı Madam Bonacieux.</p>

  <p class="normal">Sonra bütün gücünü toplayarak, sevgilisinin başını iki elinin arasına aldı, ona bir an için bütün yüreğiyle baktıktan sonra hıçkırıklara boğularak dudaklarını dudaklarına götürdü.</p>

  <p class="normal">"Constance! Constance!" diye haykırdı d'Artagnan.</p>

  <p class="normal">Madam Bonacieux'nün dudaklarından yayılarak d'Artagnan'ınkine karışan soluğu bu iffetli ve temiz ruhun gökyüzüne yükselişiydi.</p>

  <p class="normal">Şimdi d'Artagnan'ın kollarının arasında tuttuğu bir cesetten başka bir şey değildi.</p>

  <p class="normal">Çığlık atan genç adam sevgilisinin yanına yığıldı, yüzü en az onun kadar solgun ve ifadesizdi.</p>

  <p class="normal">Porthos ağlarken, Aramis sıkılı yumruğunu gökyüzüne doğru kaldırıyor, Athos ise haç çıkarıyordu.</p>

  <p class="normal">O sırada kapıda yüzü içeridekilerin yüzü kadar solgun bir adam belirdi, etrafına baktığında, ölmüş olan Madam Bonacieux'yü ve bayılmış olan d'Artagnan'ı gördü.</p>

  <p class="normal">Büyük felaketleri izleyen o şaşkınlık anını yaşıyor gibiydi.</p>

  <p class="normal">"Yanılmamışım," dedi, "işte Mösyö d'Artagnan ve sizler de üç dostu Mösyö Athos, Mösyö Porthos ve Mösyö Aramis'siniz."</p>

  <p class="normal">İsimleri sayılanlar yabancıya şaşkınlıkla bakıyor ve onu bir yerden tanıdıklarını düşünüyorlardı.</p>

  <p class="normal">"Beyler," diye devam etti, "buraya tıpkı benim gibi bir kadını aramaya geldiniz," ve korkunç bir gülümsemeyle ekledi: "Ortada bir ceset olduğuna göre bu kadın buradan geçmiş olmalı!"</p>

  <p class="normal">Üç silahşor sessiz kaldılar, bu adamın sesi de yüzü kadar tanıdık gelse bile, onunla nerede karşılaştıklarını hatırlayamıyorlardı.</p>

  <p class="normal">"Beyler," diye devam etti yabancı, "size hayatını iki kere borçlu olan bir adamı tanımamış gibi görünseniz de, ben size kendimi tanıtayım; ben bu kadının kayınbiraderi olan Winter lordu."</p>

  <p class="normal">Üç silahşor hayret dolu bir çığlık attılar.</p>

  <p class="normal">Athos ayağa kalkıp elini sıktı.</p>

  <p class="normal">"Hoş geldiniz Milord," dedi, "siz de bizdensiniz."</p>

  <p class="normal">"Ondan beş saat sonra Portsmouth'tan ayrıldım," dedi Winter lordu, "ondan üç saat sonra da Boulogne'a vardım, Saint-Omer'de yirmi dakikalık bir gecikmeyle onu elimden kaçırdım ve Lillers'de izini kaybettim. Önüme her çıkana onu görüp görmediğini sorarak ilerlerken, sizin dörtnala geçtiğinizi fark ettim, d'Artagnan'ı tanıyıp size seslendim ama beni duymadınız, takip etmek istesem de atım sizinkiler gibi hızlı gidemeyecek kadar yorgundu. Yine de onca aceleye rağmen geç kalmış gibi görünüyorsunuz!"</p>

  <p class="normal">"Gördüğünüz gibi," dedi Athos, Winter lorduna Madam Bonacieux'nün cansız bedenini ve Porthos ile Aramis'in ayıltmaya çalıştıkları d'Artagnan'ı göstererek.</p>

  <p class="normal">"İkisi de öldüler mi?" diye sordu Winter lordu.</p>

  <p class="normal">"Hayır, çok şükür d'Artagnan yalnızca bayıldı," diye yanıtladı Athos.</p>

  <p class="normal">"Ah! Bu çok iyi!" dedi Winter lordu.</p>

  <p class="normal">Gerçekten de o anda d'Artagnan gözlerini açtı.</p>

  <p class="normal">Porthos ve Aramis'in kollarının arasından kurtulup çılgın gibi sevgilisinin üzerine atıldı.</p>

  <p class="normal">Ayağa kalkıp ağır ve heybetli adımlarla dostuna doğru ilerleyen Athos onu şefkatle kucakladı, ardından hıçkırıklara boğulan genç adama soylu ve ikna edici ses tonuyla seslendi:</p>

  <p class="normal">"Dostum, erkek ol, ölüler için kadınlar ağlar, erkekler ise intikam alır."</p>

  <p class="normal">"Ah evet!" dedi d'Artagnan, "Evet! İntikam için seni izlemeye hazırım."</p>

  <p class="normal">Athos intikam ümidinin bahtsız dostuna verdiği bu canlılık anından yararlanarak Porthos ve Aramis'e başrahibeyi bulmalarını işaret etti.</p>

  <p class="normal">İki silahşor koridorda, yaşanan olaylar karşısında şaşırmış ve sarsılmış görünen başrahibeyle karşılaştılar; manastır kurallarına aykırı olsa da, başrahibe birkaç rahibeyi beş adamın bulunduğu odaya çağırdı.</p>

  <p class="normal">"Madam," dedi d'Artagnan'ın koluna giren Athos, "bu zavallı kadını bedeninin dini kurallara uygun bir şekilde toprağa verilmesi için size emanet ediyoruz. Yeryüzünde de gökyüzünde olduğu gibi bir melekti. Ona bir kız kardeşinizmiş gibi davranın, bir gün dua etmek için mezarına geleceğiz."</p>

  <p class="normal">Yüzünü Athos'un göğsüne bastıran d'Artagnan hıçkırıklara boğuldu.</p>

  <p class="normal">"Ağla," dedi Athos, "aşk, gençlik ve yaşam dolu yüreğinle ağla! Ne yazık! Senin gibi ağlayabilmek isterdim!"</p>

  <p class="normal">Ve çok acı çekmiş soylu bir adamın ifadesiyle, baba şefkatiyle yaklaştığı dostunu bir rahip gibi teselli ederek odadan dışarı çıkardı.</p>

  <p class="normal">Atlarını dizginlerinden tutan uşaklarının önünden giden beş adam, dış mahallesi belirmeye başlayan Béthune'e doğru ilerleyerek önlerine ilk çıkan handa durdular.</p>

  <p class="normal">"Ama," dedi d'Artagnan, "o kadının peşinden gitmeyecek miyiz?"</p>

  <p class="normal">"Daha sonra," dedi Athos, "bazı önlemler almam lazım."</p>

  <p class="normal">"Elimizden kaçacak," diye karşılık verdi genç adam, "elimizden kaçacak ve bu da senin hatan yüzünden olacak."</p>

  <p class="normal">"Kaçamayacağından eminim," dedi Athos.</p>

  <p class="normal">Dostunun sözüne büyük bir güveni olan d'Artagnan başını öne eğip hiç yanıt vermeden hana girdi.</p>

  <p class="normal">Athos'un kendine olan bu güveninden hiçbir şey anlamayan Porthos ve Aramis birbirlerine bakıyorlardı.</p>

  <p class="normal">Winter lordu, d'Artagnan'ın acısını yatıştırmak için onun böyle konuştuğunu düşünüyordu.</p>

  <p class="normal">"Şimdi beyler," dedi handa beş boş oda bulunduğunu öğrenen Athos, "hepimiz odalarımıza çekilelim; d'Artagnan'ın yalnız kalıp ağlamaya, sizlerin de uykuya ihtiyacınız var. İçiniz rahat olsun, ben her şeyle ilgileneceğim."</p>

  <p class="normal">"Sanırım, kontesle ilgili bazı önlemler almak gerek," dedi Winter lordu, "yengem olduğuna göre, bu işle benim ilgilenmem gerekir."</p>

  <p class="normal">"Benimse karım olur," dedi Athos.</p>

  <p class="normal">Titreyen d'Artagnan, böyle bir sırrı açığa vurduğuna göre Athos'un intikamından emin olduğunu anladı; Porthos ve Aramis yüzleri solmuş bir halde birbirlerine bakarlarken, Winter lordu Athos'un aklını kaybettiğini düşündü.</p>

  <p class="normal">"Odalarınıza çekilin," dedi Athos, "ve bu işi bana bırakın. Kocası olarak onunla benim ilgilenmem gerekiyor. D'Artagnan, kaybetmediyseniz, üzerinde şehrin ismi yazılı olan o kâğıdı bana verin."</p>

  <p class="normal">"Ah!" dedi d'Artagnan, "Anlıyorum, el yazısıyla yazdığı o isim..."</p>

  <p class="normal">"Görüyorsun ya," dedi Athos, "gökyüzünde bir Tanrı var!"</p>
</body>
</html>
