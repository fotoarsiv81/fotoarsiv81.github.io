<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_44">XLIV<br class="chapter" />
  Soba Borularının Faydası</h1>

  <p class="normal">Yiğit ve maceracı kişiliklerinin silahşorları farkında olmadan, kardinalin özel olarak himaye ettiği birine yardım etmeye sürüklediği ortadaydı.</p>

  <p class="normal">Ama bu kişi kimdi? Bu soruyu kendi kendilerine sorsalar da, buldukları yanıtlar kendilerini tatmin etmiyordu. Hancıyı çağıran Porthos ona zar getirmesini söyledi.</p>

  <p class="normal">Masaya oturan Porthos ve Aramis oynamaya başladılar. Athos düşünerek odada geziniyordu.</p>

  <p class="normal">Bu şekilde düşünerek tur atarken, kaldırılmış bir sobanın havada asılı kalmış olan ve üst ucu yukarıdaki odaya açılan borusunun önünden geçiyor ve her geçişinde bir fısıltı dikkatini çekiyordu. Boruya yaklaştığında ilgisini çeken sözcükler duyan Athos, arkadaşlarına susmalarını işaret ederek, kulağını deliğe doğru eğdi.</p>

  <p class="normal">"Milady," diyordu kardinal, "oturun, size önemli bir meseleden söz edeceğim."</p>

  <p class="normal">"Milady!" diye mırıldandı Athos.</p>

  <p class="normal">"Tüm dikkatimle ekselanslarını dinliyorum," diye karşılık verdi Athos'un yüreğini titreten bir kadın sesi.</p>

  <p class="normal">"Yarın sabah hareket edecek olan İngiliz bandıralı bir gemi, kaptanı adamımdır, La Pointe kalesinde, Charente ağzında sizi bekliyor."</p>

  <p class="normal">"Bu durumda bu gece yola çıkmam gerekiyor, öyle mi?"</p>

  <p class="normal">"Hem de bir an önce, yani talimatlarımı alır almaz. Çıkarken kapıda göreceğiniz iki adam size eşlik edecekler; önce ben çıkacağım, yarım saat sonra da siz hareket edeceksiniz."</p>

  <p class="normal">"Evet monsenyör; şimdi bana vereceğiniz görevden söz edelim, ekselanslarının güvenini hak etmem için her şeyi açık ve kesin bir şekilde anlatın, bir hataya düşmek istemem."</p>

  <p class="normal">Bir an için iki konuşmacı arasında derin bir sessizlik oldu, kardinal hiç kuşku yok ki sözcükleri seçmeye çalışıyor, Milady de söyleyeceklerinin tek bir kelimesini dahi kaçırmadan hafızasına kazımak için bütün algı kapılarını açıyordu.</p>

  <p class="normal">Athos bu sessizlik anından yararlanarak, arkadaşlarına kapıyı içerden kilitleyip dinlemek için yanına gelmelerini işaret etti.</p>

  <p class="normal">Keyiflerine düşkün olan iki silahşor kendileri ve Athos için birer iskemle getirdiler. Sonra her biri iskemlelerine oturup, kafalarını birbirlerine yaklaştırarak kulak kesildiler.</p>

  <p class="normal">"Londra'ya gidip, Buckingham'ı bulacaksınız," diye devam etti kardinal.</p>

  <p class="normal">"Ekselanslarına belirtmem gerekir ki," dedi Milady, "elmas olayından sonra dük benden şüphelenmeye başladı. Bana olan güveni azaldı."</p>

  <p class="normal">"Bu önemli değil," dedi kardinal, "bu kez karşısına güvenini kazanmak için değil, açıksözlü, dürüst bir aracı olarak çıkacaksınız."</p>

  <p class="normal">"Açıksözlü ve dürüst mü?" diye tekrarladı Milady, tarif edilemeyecek kadar ikiyüzlü bir ifadeyle.</p>

  <p class="normal">"Evet, açıksözlü ve dürüst," diye karşılık verdi kardinal, "bu görüşme çok açık ve net olmalı."</p>

  <p class="normal">"Ekselanslarının vereceği talimatları harfi harfine yerine getireceğim."</p>

  <p class="normal">"Buckingham'la benim adıma konuşup, ona yaptığı hazırlıkları bildiğimi ve bundan hiç endişelenmediğimi, ilk girişiminde kraliçenin işini bitireceğimi söyleyeceksiniz."</p>

  <p class="normal">"Ekselanslarının bu tehdidini önemseyecek mi?"</p>

  <p class="normal">"Evet, çünkü kanıtlarım var."</p>

  <p class="normal">"Bu kanıtları kendisine bildirmem gerekiyor."</p>

  <p class="normal">"Elbette, ona başkomutanın eşinin düzenlediği maskeli baloda kraliçeyle görüştüğü konusunda Bois-Robert ve Beautru markisinden bilgi aldığımı ve bunları açıklayacağımı söyleyin. Hiçbir şüphesi kalmaması için, baloda üzerinde, Guise şövalyesinden o gece için üç bin altına satın aldığı Büyük Moğol'un giysisi olduğunu da ekleyin."</p>

  <p class="normal">"Tamam monsenyör."</p>

  <p class="normal">"Louvre'a girdiği gece, üzerinde bir İtalyan falcısının giysisi bulunduğundan haberdar olduğumu ve bilgilerimin doğruluğundan şüphe etmemesi için pelerininin altında, kara gözyaşları, kurukafalar ve çapraz kemiklerle bezenmiş geniş bir elbise bulunduğunu söyleyin, çünkü yakalanırsa, her büyük olay sırasında Louvre'a gelen beyazlı kadının hayaleti olduğunu söyleyecekti."</p>

  <p class="normal">"Hepsi bu mu monsenyör?"</p>

  <p class="normal">"Ona Amiens macerasının bütün ayrıntılarını bildiğimi, bahçe planını ve ana karakterleri nükteli bir şekilde değiştirerek bu konuyla ilgili küçük bir roman yazacağımı da ekleyin."</p>

  <p class="normal">"Bunları ileteceğim."</p>

  <p class="normal">"Ayrıca ona Montaigu'yü Bastille'de tuttuğumu, üzerinden hiçbir belge çıkmasa da, işkenceyle bildiklerini, hatta bilmediklerini de söyletebileceğimi iletin."</p>

  <p class="normal">"Memnuniyetle."</p>

  <p class="normal">"Ve nihayet, düke Ré adasını aceleyle terk ederken, karargâhında Madam de Chevreuse'e yazılmış ve kraliçenin başına iş açacak bir mektup unuttuğunu bildirin, mektup majestelerinin kralın düşmanlarını sevmekle kalmayıp, Fransa'nın düşmanlarıyla gizli işler çevirdiğini kanıtlıyor. Söylediklerimi aklınızda tutuyorsunuz değil mi?"</p>

  <p class="normal">"Ekselansları kendi karar versin: Başkomutanın eşinin balosu, Louvre'daki gece, Amiens bahçesi, Montaigu'nün hapsedilmesi, Madam de Chevreuse'ün mektubu."</p>

  <p class="normal">"Güzel," dedi kardinal, "hafızanız çok güçlü Milady."</p>

  <p class="normal">"Ama," dedi kardinalin iltifatlarını hak eden Milady, "tüm bu gerekçelere rağmen, dük restinizi görüp Fransa'yı tehdit etmeye devam ederse?"</p>

  <p class="normal">"Dük çılgın gibi ya da daha doğrusu bir ahmak gibi âşık," diye karşılık verdi Richelieu hüzünlü bir ifadeyle, "tıpkı ortaçağdaki gezgin şövalyeler gibi bu savaşa yalnızca sevgilisinin bir bakışı için girdi. Bu savaşın hayallerindeki kadının onuruna ve belki de özgürlüğüne mal olacağını anlarsa, sizi temin ederim ki bu konuyu iyice düşünecektir."</p>

  <p class="normal">"Yine de," dedi üstlendiği görevi daha açık bir şekilde anlamak isteyen Milady, "yine de ısrar ederse?"</p>

  <p class="normal">"Israr ederse mi?" dedi kardinal, "Bu mümkün değil."</p>

  <p class="normal">"Bu mümkün," dedi Milady.</p>

  <p class="normal">"Israr ederse..." dedi kardinal bir an durduktan sonra devam etti: "Israr ederse, o zaman devletlerin kaderini değiştiren bir olaydan umut bekleyeceğim."</p>

  <p class="normal">"Ekselansları bana geçmişte gerçekleşen bu olaylardan bazılarını sıralayabilirse, belki gelecekle ilgili umutlarını paylaşabilirim."</p>

  <p class="normal">"Peki o zaman dinleyin!" dedi Richelieu, "1610'da dükünkine benzer nedenlerle hareket eden Kral IV. Henri Avusturya'yı iki yandan vurmak için Flandres'ı ve İtalya'yı işgal etmeye niyetliyken, Avusturya'yı kurtaran bir olay meydana gelmedi mi? Neden Fransa kralı da, Avusturya imparatoru kadar şanslı olmasın ki?"</p>

  <p class="normal">"Ekselansları Ferronnerie caddesindeki bıçaklı suikasttan mı söz ediyor?"</p>

  <p class="normal">"Tam da öyle," dedi kardinal.</p>

  <p class="normal">"Ekselansları Ravaillac'ın çektiği işkencelerin onu taklit edecekleri korkutacağından kaygılanmıyor mu?"</p>

  <p class="normal">"Her zaman her ülkede, özellikle de bu ülke mezhep çatışmalarıyla bölünmüşse, din uğruna işkenceyi göze alan fanatikler çıkacaktır. Şu sıralarda Püritenler Buckingham düküne karşı çok öfkeliler, hatta ileri gelenleri onu deccal olarak kabul ediyorlar."</p>

  <p class="normal">"Yani?" dedi Milady.</p>

  <p class="normal">"Yani," diye devam etti kardinal aldırmaz bir ifadeyle, "şu an için dükten intikam almak isteyen genç, güzel ve zeki bir kadın bulmak yeterli olacak. Böyle bir kadın kolayca bulunabilir; dük çapkın bir adamdır, sonsuz bağlılık vaatlerinde bulunduğu aşklara sadık kalmayarak birçok kalpte nefret duygularının yeşermesine neden olmuştur."</p>

  <p class="normal">"Hiç kuşkusuz," dedi Milady soğuk bir ifadeyle, "böyle bir kadını bulmak zor olmayacak."</p>

  <p class="normal">"Böyle bir kadın, Jacques Clément ya da Ravaillac'ın bıçağını bir fanatiğe verirse, Fransa kurtulmuş olacak."</p>

  <p class="normal">"Evet, ama bir cinayetin suç ortağı olacak."</p>

  <p class="normal">"Ravaillac'ın ya da Jacques Clément'ın suç ortakları bulunabildi mi?"</p>

  <p class="normal">"Hayır, ama çok yüksek mevkilerde oldukları için belki de buna cesaret edilemedi: Adalet Sarayı'nı kundaklamak herkesin işi olamaz, monsenyör."</p>

  <p class="normal">"Yani Adalet Sarayı yangınının kaza dışında başka bir nedenle çıktığını mı düşünüyorsunuz?" diye sordu Richelieu sanki önemsiz bir soru sorarmış gibi.</p>

  <p class="normal">"Monsenyör," diye yanıtladı Milady, "hiçbir şey düşünmüyorum, bir olaydan söz ediyorum, hepsi bu, yalnızca şunu söyleyebilirim ki, ismim Matmazel de Monpensier ya da Kraliçe Marie de Médicis olsaydı, Lady Clarick kadar tedbirli davranmazdım."</p>

  <p class="normal">"Bu doğru," dedi Richelieu, "peki benden istediğiniz nedir?"</p>

  <p class="normal">"Fransa'nın iyiliği için yapacaklarımı önceden onaylayan bir talimat."</p>

  <p class="normal">"Ama önce dükten intikam almak isteyen kadını bulmak gerek."</p>

  <p class="normal">"Bulundu," dedi Milady.</p>

  <p class="normal">"Sonra, Tanrı'nın adaletini yerine getirecek o sefil fanatiği bulmak gerekecek."</p>

  <p class="normal">"Bulunacak."</p>

  <p class="normal">"O zaman," dedi kardinal, "biraz önce talep ettiğiniz talimatı istemenin vakti gelmiş olacak."</p>

  <p class="normal">"Ekselansları haklı," dedi Milady, "bana vermekle onurlandırdığı görevin, düke başkomutanın eşinin düzenlediği baloda kraliçeye yaklaşabilmek için hangi kılıklara girdiğini bildiğinizi, bir İtalyan falcısı kılığına girmiş olan dükün Louvre'da kraliçeyle yaptığı görüşmeyle ilgili kanıtlarınız olduğunu, Amiens macerasının geçtiği bahçeyi ve olayın kahramanlarını anlatacağınız küçük bir roman yazmayı düşündüğünüzü, Montaigu'nün Bastille'de olduğunu ve işkenceyle ona hatırladıklarını ve hatta unutmuş olduklarını söyletebileceğinizi ve nihayet, elinizde dükün karargâhında bulunan ve yalnızca yazan kişiyi değil, içinde adı geçen kişiyi de zan altında bırakan Madam de Chevreuse'ün bir mektubu bulunduğunu iletmekten başka bir şey olduğunu düşünmekle hata ettim. Bütün bunlara rağmen dük tehditlerini sürdürmekte ısrar ederse, Tanrı'ya Fransa'nın kurtuluşu için bir mucize gerçekleştirsin diye yalvarmaktan başka bir şey yapmayacağım. Görevim bu kadar monsenyör, yapmam gereken başka bir şey yok, öyle değil mi?"</p>

  <p class="normal">"Evet, bu kadar," diye karşılık verdi kardinal soğuk bir ifadeyle.</p>

  <p class="normal">"Ve şimdi," dedi kardinalin ses tonundaki değişimi fark etmemiş gibi görünen Milady, "ekselanslarından düşmanları hakkında talimatlarını aldığıma göre, monsenyör kendisine benim düşmanlarım hakkında birkaç şey söylememe izin verecek mi?"</p>

  <p class="normal">"Düşmanlarınız mı var?" diye sordu Richelieu.</p>

  <p class="normal">"Evet monsenyör, kendilerine karşı bana destek olmanız gereken düşmanlar, çünkü onları ekselansları için hizmet verirken edindim."</p>

  <p class="normal">"Kimmiş bunlar?" diye sordu kardinal.</p>

  <p class="normal">"İlki, Bonacieux isimli küçük bir entrikacı."</p>

  <p class="normal">"Nantes hapishanesine kapatıldı."</p>

  <p class="normal">"Kapatılmıştı," diye yanıtladı Milady, "ama kraliçe kralın talimatları doğrultusunda onu bir manastıra nakletti."</p>

  <p class="normal">"Manastıra mı?"</p>

  <p class="normal">"Evet, bir manastıra."</p>

  <p class="normal">"Hangisine?"</p>

  <p class="normal">"Bunu bilmiyorum, çok gizli tutuluyor."</p>

  <p class="normal">"Bunu öğreneceğim."</p>

  <p class="normal">"Ekselansları bana bu kadının hangi manastırda olduğunu söyleyecekler mi?"</p>

  <p class="normal">"Bunda hiçbir sakınca görmüyorum," dedi kardinal.</p>

  <p class="normal">"İkincisi, benim için Madam Bonacieux'den daha tehlikeli bir düşman."</p>

  <p class="normal">"O kim?"</p>

  <p class="normal">"Sevgilisi."</p>

  <p class="normal">"İsmi nedir?"</p>

  <p class="normal">"Ah! Ekselansları onu iyi tanıyor," diye haykırdı Milady öfkeyle, "ikimizin de başının belası o, ekselanslarının muhafızlarıyla girdikleri çatışmada durumu kralın silahşorlarının lehine çeviren, haberciniz Wardes'ı üç kılıç darbesiyle yere seren, elmas olayının başarısızlıkla sonuçlanmasına yol açan ve Madam Bonacieux'yü kaçırdığımı bildiği için beni öldürmeye yemin eden kişi o."</p>

  <p class="normal">"Ah! Ah!" dedi kardinal, "kimden söz ettiğinizi anladım."</p>

  <p class="normal">"Bahsettiğim kişi o sefil d'Artagnan."</p>

  <p class="normal">"O yürekli bir arkadaş," dedi kardinal.</p>

  <p class="normal">"Zaten öyle olduğu için daha fazla korkulması gerekiyor."</p>

  <p class="normal">"Buckingham'la olan bağlantılarını ortaya çıkarmak için bir kanıt lazım."</p>

  <p class="normal">"Bir kanıt mı!" diye haykırdı Milady, "En az on kanıtım var."</p>

  <p class="normal">"O zaman bana bu kanıtı verin, onu Bastille'e göndermek dünyanın en kolay işi."</p>

  <p class="normal">"Peki monsenyör, ama sonra?"</p>

  <p class="normal">"Bastille'e girildi mi, sonrası yoktur," dedi kardinal boğuk bir sesle. "Ah! Keşke düşmanlarımdan kurtulmam sizinkiler kadar kolay olsaydı!"</p>

  <p class="normal">"Monsenyör," diye karşılık verdi Milady, "değiştokuş meselesi, hayata karşı hayat, kelleye karşı kelle, siz bana onu verin, ben size bir başkasını."</p>

  <p class="normal">"Ne demek istediğinizi anlamıyorum," diye yanıtladı kardinal, "ve anlamak da istemiyorum; ama sizi memnun etmek için, o önemsiz yaratıkla ilgili talebinizi yerine getirmekte bir sakınca görmüyorum, hele cezalandırılması gereken o hovarda, düellocu, hain d'Artagnan'sa."</p>

  <p class="normal">"Bir alçak, monsenyör, bir alçak!"</p>

  <p class="normal">"Bana kâğıt, kalem ve mürekkep verin," dedi kardinal.</p>

  <p class="normal">"İşte monsenyör."</p>

  <p class="normal">Kardinalin pusulaya neler yazacağını ya da yazıp yazmayacağını düşündüğü bir sessizlik anı oldu. Konuşmanın tek bir sözcüğünü bile kaçırmayan Athos, arkadaşlarını ellerinden tutarak odanın diğer ucuna götürdü.</p>

  <p class="normal">"Ne var?" diye sordu Porthos, "Neden konuşmanın sonunu dinlememize izin vermiyorsun?"</p>

  <p class="normal">"Şişt!" dedi alçak sesle Athos, "Duymamız gerekeni duyduk; zaten size engel olacak değilim, ama benim çıkmam gerek."</p>

  <p class="normal">"Çıkman mı gerek!" dedi Porthos, "Ama kardinal seni sorarsa, ne diyeceğiz?"</p>

  <p class="normal">"Sormasını beklemeyeceksiniz, ona hancının söylediklerinden kuşkulanarak yolun tehlikeli olup olmadığını araştırmak için önden gittiğimi söyleyeceksiniz, kardinalin korumasına bununla ilgili bir şeyler söyleyeceğim, gerisi benim işim, benim için endişelenmeyin."</p>

  <p class="normal">"Tedbirli olun, Athos!" dedi Aramis.</p>

  <p class="normal">"İçiniz rahat olsun," diye karşılık verdi Athos, "bildiğiniz gibi soğukkanlılığımı hiç kaybetmem."</p>

  <p class="normal">Porthos ve Aramis soba borusunun yanındaki yerlerini aldılar.</p>

  <p class="normal">Gizlenmeye gerek duymadan dışarı çıkan Athos, arkadaşlarınınkilerle birlikte pencere kanadına bağlamış olduğu atını aldıktan sonra, kardinalin korumasına dönüş yolunun güvenli olup olmadığını anlamak için önden gitmesi gerektiğini anlattı; tabancasının fitilini, kılıcını yokladı ve tehlikelere hiç aldırmayan bir adamın edasıyla kampa giden yola koyuldu.</p>
</body>
</html>
