<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_49">XLIX<br class="chapter" />
  Kader</h1>

  <p class="normal">Bu arada, öfkeden çılgına dönmüş olan Milady, güvertede gemiye bindirilmiş bir aslan gibi kükrüyor, d'Artagnan'ın hakaretlerinin, Athos'un tehditlerinin intikamını alamadan Fransa'dan ayrıldığı düşüncesine dayanamayarak kıyıya geri dönmek için denize atlamayı düşünüyordu. Kısa süre sonra, bu düşüncenin katlanılmaz hale gelmesiyle, karşılaşacağı tehlikeleri göze alarak kaptandan kendisini kıyıya bırakmasını istedi; İngiliz ve Fransız gemileri arasında tıpkı kuşlar ve fareler arasında kalmış bir yarasa gibi sıkışan kaptan bir an önce İngiltere'ye varmak istiyor, bir kadın kaprisi olarak kabul ettiği bu talebi ısrarla geri çeviriyordu, yine de kardinalin kendisine emanet ettiği yolcusuna, deniz koşulları ve Fransızlar izin verirse, kendisini Bretagne'ın Lorient ya da Brest limanlarından birine bırakabileceğini söylüyordu. Ama rüzgâr karşıdan estiği ve deniz dalgalarla çalkalandığı için gemi sürekli volta vuruyor, yalpalıyordu. Charente'tan yola çıktıktan dokuz gün sonra, öfke ve kederden mum gibi solan Milady karşıda yalnızca Finistere'in mavimtırak kıyılarını görebiliyordu.</p>

  <p class="normal">Fransa'nın bu bölümünü aşıp kardinalin yanına geri dönmesi için üç gün, karaya çıkması için de bir gün gerekiyordu, buna yeniden aynı yolu kat etmekle geçecek dokuz günü de eklersek, on üç gün ediyordu, kaybedilen bu on üç gün boyunca Londra'da önemli gelişmeler yaşanabilirdi. Kardinalin geri dönüşüne çok öfkeleneceğini, dolayısıyla kendisinin şikâyetlerinden çok, kendisine karşı yapılacak suçlamalara kulak vereceğini düşündü. Bu yüzden Lorient ve Brest limanlarının önünden geçerken ısrarcı davranmadı, zaten kaptan da ona haber vermek için pek istekli görünmedi. Böylece yoluna devam eden Milady, Planchet'nin Fransa'ya geri dönmek üzere gemiye bindiği gün Portsmouth limanına girdi.</p>

  <p class="normal">Yapımı yeni tamamlanmış dört büyük savaş gemisinin denize indirilmesi nedeniyle kentte olağanüstü bir hareketlilik yaşanıyordu. Dalgakıranın üzerinde, her zamanki gibi altınlar, elmaslar ve pırlantalarla süslü göz kamaştırıcı giysileri ve beyaz tüyü omzuna sarkan şapkasıyla Buckingham görülüyordu, etrafını saran kurmay heyetinin giysileri de en az onunkiler kadar göz alıcıydı.</p>

  <p class="normal">İngiltere'de güneşin göründüğü nadir kış günlerinden biriydi. Biraz soluk görünse de, heybetinden bir şey kaybetmeyen güneş ufka doğru yavaşça alçalırken, göğü ve denizi alev şeritleriyle kızıla boyuyor, şehrin kulelerine ve eski evlerine gönderdiği altın huzmelerle camları bir yangın ateşiyle parlatıyordu. Okyanusun kıyıya yaklaşıldıkça daha da keskinleşen balsamlı kokusunu içine çeken Milady, karşısındaki güçlü ordunun yok etmekle görevlendirildiği savaş hazırlıklarını izlerken, kendisini Asurluların ordugâhına sızarak gördüğü savaş arabalarının, atların, silahların, askerlerin tamamını bir el hareketiyle toz bulutuna dönüştüren o ürkütücü Yahudi kadın Judith'e benzetiyordu.</p>

  <p class="normal">Koya girip demir atmaya hazırlanılırken, sahil koruma gemisi gibi görünen toplarla donanmış bir kotra gemiye yaklaşıp denize bir sandal indirdi. İçinde bir subay, bir ikinci lostromo ve sekiz kürekçi bulunan bu sandal gemiye doğru hareket etti. Subay tek başına güverteye çıktığında, üniformasının hak ettiği saygıyla karşılandı.</p>

  <p class="normal">Subayla bir süre görüşen ve kendisine iletilen belgeleri inceleyen kaptan, mürettebatın, tayfaların ve yolcuların güvertede toplanmaları talimatını verdi.</p>

  <p class="normal">Herkes toplandığında, subay yüksek sesle geminin nereden hareket ettiğini, rotasını ve hangi limanlara uğradığını sordu, kaptan bütün bu soruları hiç tereddüt etmeden kolayca yanıtladı. Bunun üzerine, güvertede sıralanan yolcuları teker teker gözden geçiren subay, Milady'nin önünde durup hiçbir şey söylemeden onu dikkatle inceledi.</p>

  <p class="normal">Sonra yeniden kaptanın yanına gelip ona bir şeyler söyledi ve adeta geminin idaresini ele almışçasına bazı manevralar için mürettebatın derhal yerine getirdiği emirler verdi. Biraz sonra gemi altı topunu üzerine çeviren kotranın eşliğinde yoluna devam etti, kotranın gövdesinin yanında küçücük bir nokta gibi görünen sandal ise onun dümen suyunu izliyordu.</p>

  <p class="normal">Milady, kendisini incelediği sırada subayı bakışlarıyla adeta yemişti. Ama gözlerinden alevler saçan bu kadın, baktığı kişinin yüreğinin derinliklerindeki sırları okumaya alışık olsa da, bu kez karşısında hiçbir anlam çıkaramadığı soğukkanlı bir yüz ifadesi bulmuştu. Karşısında durup kendisini dikkatle inceleyen yirmi beş, yirmi altı yaşlarındaki bu subayın teni beyaz, açık mavi gözleri hafifçe çöküktü, zarif ve biçimli ağzı düzgün bir hat üzerinde hiç kımıldamıyordu, çıkık çenesi tipik bir İngiliz için inatçılık anlamına gelen iradesinin gücünü gösteriyordu; şairlere, coşkulu insanlara, askerlere özgü hafifçe dar alnı, kısa kesilmiş saçlarıyla gölgeleniyordu, yüzünün alt kısmındaki sakalları saçları gibi koyu kestane rengindeydi.</p>

  <p class="normal">Limana girildiğinde hava kararmıştı. Karanlığı daha da koyulaştıran sis bulutları, liman fenerlerinin ve dalgakıran lambalarının etrafında yağmurlu havalarda ayın etrafını çevreleyen halkaya benzer bir çember oluşturuyordu. Solunan hava hüzünlü, nemli ve soğuktu.</p>

  <p class="normal">Milady, o güçlü kadın bile içinin ürperdiğini hissediyordu.</p>

  <p class="normal">Milady'nin valizini sandala gönderen subay elini uzatarak kendisini aşağı inmeye davet etti.</p>

  <p class="normal">Subaya bakan Milady duraksadı.</p>

  <p class="normal">"Kimsiniz bayım," diye sordu, "neden benimle özel olarak ilgilenme inceliğini gösteriyorsunuz?"</p>

  <p class="normal">"Üniformamdan anlamalısınız madam, ben İngiliz bahriyesinin bir subayıyım," diye karşılık verdi genç adam.</p>

  <p class="normal">"Ama İngiliz bahriyesinin subayları, Büyük Britanya limanlarından birine gelen bütün yurttaşlarına aynı hizmeti verip, bu nezaketi onları karaya çıkarmaya kadar ileri götürüyorlar mı?"</p>

  <p class="normal">"Evet Milady, öyle yaparlar, ama bunu nezaket göstermek için değil, güvenliği sağlamak için yaparlar, savaş zamanında yabancılar, kimlikleri hakkında bilgi edinilene dek hükümetin gözetimi altında tutulurlar."</p>

  <p class="normal">Bu sözler büyük bir nezaket ve sükûnetle söylense de, Milady'yi ikna etmeye yetmemişti.</p>

  <p class="normal">"Ama ben yabancı değilim bayım," dedi Portsmouth'tan Manchester'a kadar hiçbir yerde duyulmayacak kadar düzgün bir aksanla, "ismim Lady Clarick ve bu önlem..."</p>

  <p class="normal">"Bu genel bir önlem Milady, bundan muaf olmak için boşuna çaba harcamayın."</p>

  <p class="normal">"Tamam o zaman mösyö, sizi izleyeceğim."</p>

  <p class="normal">Ve subayın elini tutarak, altında sandalın beklediği merdivenleri inmeye başladı. Kendisini izleyen subay onu sandalın kıç tarafına serilmiş geniş bir örtünün üzerine oturtup, kendisi de yanına ilişti.</p>

  <p class="normal">"Çekin," dedi tayfalara.</p>

  <p class="normal">Sekiz küreğin hep birlikte tek bir ses çıkararak suya batıp çıkmasıyla sandal suyun üzerinde uçarcasına ilerledi.</p>

  <p class="normal">Beş dakika sonra karaya çıkıldı.</p>

  <p class="normal">Rıhtıma sıçrayan subay elini Milady'ye uzattı.</p>

  <p class="normal">Bir araba bekliyordu.</p>

  <p class="normal">"Bu araba bizi mi bekliyor?" diye sordu Milady.</p>

  <p class="normal">"Evet madam," diye yanıtladı subay.</p>

  <p class="normal">"Gideceğimiz yer uzak mı?"</p>

  <p class="normal">"Şehrin diğer ucunda."</p>

  <p class="normal">"Gidelim o zaman," dedi Milady.</p>

  <p class="normal">Ve kararlı adımlarla arabaya yürüdü.</p>

  <p class="normal">Valizlerin kasanın arkasına özenle yerleştirilmesini denetleyen subay Milady'nin yanındaki yerini alıp arabanın kapısını kapattı.</p>

  <p class="normal">Arabacı nereye gidileceğine dair herhangi bir talimat almaya gerek duymadan dörtnala ilerleyip şehrin caddelerine daldı.</p>

  <p class="normal">Böyle garip bir karşılama Milady'nin aklında soru işaretleri oluşturmuştu; bu yüzden, subayın kendisiyle sohbet etmeye niyetli olmadığını anlayınca, dirseğini arabanın köşesine yaslayarak zihninde oluşan varsayımları teker teker değerlendirmeye başladı.</p>

  <p class="normal">Yine de on beş dakika sonra yolun bu kadar uzamasına şaşırarak pencereye doğru eğildi. Artık evler yoktu, birbiri ardına sıralanan ağaçlar karanlıkta devasa siyah hayaletler gibi görünüyordu.</p>

  <p class="normal">Milady'nin içi titredi.</p>

  <p class="normal">"Ama şehirden çıkmışız bayım," dedi.</p>

  <p class="normal">Genç subay yanıt vermedi.</p>

  <p class="normal">"Sizi uyarıyorum, nereye götürüldüğümü söylemezseniz, daha ileriye gitmeyeceğim!"</p>

  <p class="normal">Bu tehdide de bir karşılık alamadı.</p>

  <p class="normal">"Ah! Bu kadarı da fazla!" diye haykırdı Milady, "İmdat! İmdat!"</p>

  <p class="normal">Çağrısına hiçbir yanıt alamadı, araba yoluna hızla devam ediyor, subay bir heykeli andırıyordu.</p>

  <p class="normal">Milady subaya kendine özgü korkunç ve etkisini neredeyse her zaman gösteren bir yüz ifadesiyle baktı, karanlıkta gözleri öfkeyle ışıldıyordu.</p>

  <p class="normal">Genç adam soğukkanlılığını korudu.</p>

  <p class="normal">Kapıyı açan Milady atlamaya hazırlandı.</p>

  <p class="normal">"Dikkat edin madam," dedi subay soğuk bir ifadeyle, "atlarsanız ölürsünüz."</p>

  <p class="normal">Milady öfkeden köpürerek geri çekildi, öne doğru eğilen subay, biraz önce oldukça hoş ve güzel görünen, ama şimdi öfkeden allak bullak olan bu yüzün dehşet verici ifadesi karşısında şaşkınlığını gizleyemedi. Zihninden geçenleri dışa vurduğunu anlayan bu şeytani yaratık yüz hatlarını gevşetti ve adeta inlercesine:</p>

  <p class="normal">"Tanrı aşkına, mösyö! Bu zorbalığı kendiniz adına mı, hükümetiniz adına mı, yoksa bir düşman adına mı uyguluyorsunuz?" dedi.</p>

  <p class="normal">"Size hiçbir şekilde zorbalık uygulanmıyor madam, bu yalnızca İngiltere'ye gelen bütün yabancılar için uygulanan basit bir önlem."</p>

  <p class="normal">"Yani beni tanımıyor musunuz?"</p>

  <p class="normal">"Sizi görme onuruna ilk kez erişiyorum."</p>

  <p class="normal">"Peki bana karşı bir kininiz olmadığına şerefiniz üzerine yemin eder misiniz?"</p>

  <p class="normal">"Elbette ederim."</p>

  <p class="normal">Genç adamın sesindeki içtenlik, kararlılık ve yumuşaklık karşısında Milady'nin içi rahatladı.</p>

  <p class="normal">Nihayet yaklaşık bir saatlik bir yolculuktan sonra araba, kasvetli görünümlü, tecrit edilmiş bir şatoya giden bir yola açılan demir parmaklıklı kapının önünde durdu. Araba ince kumdan bir zemin üzerinde ilerlerken, Milady kayalıklara çarparak kırılan dalgaların uğultusunu duydu.</p>

  <p class="normal">Araba iki tonozun altından geçti ve nihayet kare şeklinde, karanlık bir avluda durdu; neredeyse aynı anda kapının açılmasıyla aşağıya atlayan genç subay elini sakin bir ifadeyle aşağıya inen Milady'ye uzattı.</p>

  <p class="normal">"Tutsak olduğum anlaşılıyor," dedi etrafına baktıktan sonra en çekici gülümsemesiyle gözlerini genç adama diken Milady, "ama vicdanımın sesi ve nezaketiniz bana bunun uzun sürmeyeceğini söylüyor bayım."</p>

  <p class="normal">Bu iltifat ne kadar etkileyici olsa da, hiçbir yanıt vermeyen subay kemerinden savaş gemilerindeki lostromolarınkilere benzer gümüş bir düdük çıkararak farklı tonlarda üç kez öttürdü; çok geçmeden ortaya çıkan birkaç asker, koşum takımlarını çıkardıkları terli atları ahıra götürdüler.</p>

  <p class="normal">Subay her zamanki nezaketi ve sükûneti ile tutsağını eve davet etti. Milady gülümseyen yüzüyle koluna girdi; alçak ve kemerli bir kapıdan geçip yalnızca dibi aydınlanan bir tonozun altından taş bir merdivene vardılar ve biraz sonra ağır bir kapının önüne geldiklerinde genç adam üzerinde taşıdığı bir anahtarı deliğe sokup, Milady'ye ayrılmış olan kapıyı açtı.</p>

  <p class="normal">Tutsak bir bakışta odayı en ince ayrıntılarına kadar taradı.</p>

  <p class="normal">Oda bir zindan için çok temiz, özgür bir insanın ikameti içinse çok sadeydi, yine de penceredeki parmaklıklar ve kapının dışındaki sürgüler buraya daha çok bir zindan havası veriyordu.</p>

  <p class="normal">En güçlü darbelere alışık olsa da bu yaratık bir an için dayanma gücünü kaybederek bir koltuğun üzerine yığıldı, kendisini sorgulamak üzere içeri girecek olan yargıcı bekleyerek kollarını kavuşturup başını öne eğdi.</p>

  <p class="normal">Ama içeri taşıdıkları sandıkları ve valizleri bir köşeye yerleştirdikten sonra hiç konuşmadan dışarı çıkan birkaç askerden başka kimse girmedi.</p>

  <p class="normal">Subay bu işlemleri Milady'nin her an için gözlemlediği sakin tavırlarıyla denetlerken hiç konuşmuyor, emirlerini el işaretleri ya da düdük çalarak veriyordu.</p>

  <p class="normal">Sanki bu adamla astları arasında bir konuşma dili mevcut değildi.</p>

  <p class="normal">Sonunda daha fazla bekleyemeyen Milady sessizliği bozdu.</p>

  <p class="normal">"Tanrı aşkına bayım!" diye haykırdı, "bütün bu olanlar ne anlama geliyor? Kafamdaki soru işaretlerini giderin; öngörebildiğim tehlikeler, anlayabildiğim felaketler karşısında yürekliyimdir. Neredeyim ve hangi amaçla buraya getirildim? Bu parmaklıklar ve sürgüler kimin için, özgür müyüm, yoksa tutsak mı? Tutsaksam suçum nedir?"</p>

  <p class="normal">"Size ayrılan bu odadasınız, madam. Sizi gemiden alıp bu şatoya getirme emri aldım ve sanırım bu emri de bir askerin disiplini ve bir beyefendinin nezaketiyle yerine getirdim. Burada, en azından şimdilik görevim sona eriyor, bundan ötesiyle başka bir kişi ilgilenecek."</p>

  <p class="normal">"O kişi kim?" diye sordu Milady, "Bana ismini söyleyemez misiniz?"</p>

  <p class="normal">O sırada merdivenlerden mahmuz gürültüleri geldi, bir şeyler konuşulduktan sonra sesler kayboldu, ve bir kişinin ayak seslerinin kapıya yaklaştığı duyuldu.</p>

  <p class="normal">"O kişi işte burada," dedi subay kapıdan çekilip, saygı dolu, itaatkâr bir duruşa geçerek.</p>

  <p class="normal">Aynı anda kapının açılmasıyla eşikte, belinde kılıcı olan, elinde bir mendili sıkıp duran, şapkasız bir adam belirdi.</p>

  <p class="normal">Karanlıktaki bu gölgeyi tanır gibi olan Milady, elini koltuğun kolçağına yaslayarak emin olmak için kafasını öne doğru uzattı.</p>

  <p class="normal">İlerlemeye başlayan yabancının yüzü lambanın ışığında belirmeye başladıkça Milady elinde olmadan geri çekiliyordu.</p>

  <p class="normal">Sonra hiç şüphesi kalmayınca:</p>

  <p class="normal">"Kardeşim!" diye haykırdı afallamış bir halde, "Siz misiniz?"</p>

  <p class="normal">"Evet hanımefendi!" diye karşılık verdi Winter lordu, biraz kibar, biraz da alaycı bir ifadeyle, "Benim."</p>

  <p class="normal">"Ama bu şato?"</p>

  <p class="normal">"Bana ait."</p>

  <p class="normal">"Bu oda?"</p>

  <p class="normal">"Sizin odanız."</p>

  <p class="normal">"Yani tutsak mıyım?"</p>

  <p class="normal">"Öyle de söylenebilir."</p>

  <p class="normal">"Ama buna zor kullanarak alıkoyma denir!"</p>

  <p class="normal">"Büyük laflara gerek yok, oturup iki kardeşe uygun düşecek şekilde sakince sohbet edelim."</p>

  <p class="normal">Sonra kapıya dönüp, genç subayın son talimatları beklediğini görünce:</p>

  <p class="normal">"Tamam," dedi, "teşekkürler Bay Felton, şimdi bizi yalnız bırakın."</p>
</body>
</html>
