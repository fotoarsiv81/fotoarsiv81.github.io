<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_34">XXXIV<br class="chapter" />
  Aramis ve Porthos'un Donanımları</h1>

  <p class="normal">Donanımlarının peşinde koşturduklarından beri, dört arkadaş pek sık görüşemiyor, yemeklerini nerede bulabilirlerse orada yiyorlardı. Hızla akıp giden bu değerli zamanın bir bölümünü de nöbetler alıyordu. Yalnızca haftada bir kez, kapısının eşiğini aşmamaya yemin etmiş olan Athos'ta bir araya gelmeyi kararlaştırmışlardı.</p>

  <p class="normal">Ketty'nin d'Artagnan'a pusulayı getirdiği gün buluşma günüydü.</p>

  <p class="normal">Ketty çıkar çıkmaz, d'Artagnan Férou caddesinin yolunu tuttu.</p>

  <p class="normal">Athos ve Aramis'i sohbet ederlerken buldu. Aramis'in papaz cüppesini yeniden giymek konusunda bazı tereddütleri vardı. Athos her zaman olduğu gibi onu ne cesaretlendiriyor, ne de düşüncesinden caydırmaya çalışıyordu. O herkesin özgür iradesiyle karar vermesinden yanaydı. Kendisine danışılmadan kimseye tavsiye vermezdi. Hatta ona iki kere danışmak gerekiyordu.</p>

  <p class="normal">"Genellikle tavsiyeler uymamak için istenir," diyordu, "ya da tavsiyeye tavsiye veren kişiyi sonradan suçlamak için uyulur."</p>

  <p class="normal">D'Artagnan'dan biraz sonra Porthos'un da içeri girmesiyle dört arkadaş bir araya geldiler.</p>

  <p class="normal">Dört yüzden de farklı duygular yansıyordu: Porthos'un yüzünde huzurlu, d'Artagnan'ınkinde umutlu, Aramis'inkinde kaygılı ve Athos'unkinde aldırmaz bir ifade vardı.</p>

  <p class="normal">Porthos'un yüksek mevkideki bir kişinin, donanımı konusundaki sıkıntılarını gidermeyi istediğini anlattığı birkaç saniyelik bir sohbetten sonra, Mousqueton içeri girdi.</p>

  <p class="normal">Acınası bir ses tonuyla, Porthos'a acil olarak eve dönmesi gerektiğini bildirdi.</p>

  <p class="normal">"Donanımlarımla mı ilgili?" diye sordu Porthos.</p>

  <p class="normal">"Hem evet, hem hayır," diye karşılık verdi Mousqueton.</p>

  <p class="normal">"Ama söylemek istediğin nedir?.."</p>

  <p class="normal">"Gelin efendin."</p>

  <p class="normal">Porthos ayağa kalkıp dostlarını selamladıktan sonra Mousqueton'u izledi.</p>

  <p class="normal">Birkaç saniye sonra, kapının eşiğinde Bazin belirdi.</p>

  <p class="normal">"Benden ne istiyorsunuz dostum?" dedi, düşünceleri kiliseye yöneldiği her seferinde ses tonundaki yumuşama kolayca fark edilen Aramis.</p>

  <p class="normal">"Evde biri beyefendiyi bekliyor," diye yanıtladı Bazin.</p>

  <p class="normal">"Kimmiş?"</p>

  <p class="normal">"Bir dilenci."</p>

  <p class="normal">"Ona biraz sadaka verip, zavallı bir günahkâr için dua etmesini söyleyin."</p>

  <p class="normal">"Bu dilenci mutlaka sizinle görüşmek istiyor, onunla görüşmenizin sizi çok memnun edeceğini söylüyor."</p>

  <p class="normal">"Benimle ilgili olarak özel bir şey söyledi mi?"</p>

  <p class="normal">"Evet, Mösyö Aramis gelmekte tereddüt ederse, ona Tours'dan geldiğimi iletin, dedi."</p>

  <p class="normal">"Tours'dan mı?" diye haykırdı Aramis, "Beyler, beni bağışlayın, ama bu adam muhtemelen beklediğim haberi getirdi."</p>

  <p class="normal">Ve hemen ayağa kalkarak hızla uzaklaştı.</p>

  <p class="normal">Athos ve d'Artagnan baş başa kaldılar.</p>

  <p class="normal">"Bizimkiler işlerini yoluna koydular galiba," dedi Athos. "Ne dersiniz d'Artagnan?"</p>

  <p class="normal">"Porthos'un donanım işini hallettiğini biliyorum," dedi d'Artagnan, "Aramis'e gelince onun için hiç kaygılanmıyorum; ama ya siz sevgili Athos, İngilizin hakkınız olan altınlarını cömertçe dağıttınız, siz ne yapmayı düşünüyorsunuz?"</p>

  <p class="normal">"O rezil herifin işini bitirdiğim için çok memnunum evlat, bir İngilizi öldürmek Tanrı'nın bir lütfudur, ama altınlarını cebime atsaydım, vicdanımın sesi beni rahat bırakmazdı."</p>

  <p class="normal">"Bırakın, sevgili Athos! Düşüncelerinizi kabul etmek mümkün değil."</p>

  <p class="normal">"Şimdi bunları boş verelim. Dün ziyaretiyle beni onurlandıran Mösyö de Tréville bana kardinalin himayesindeki bazı şüpheli İngilizlerle görüştüğünüzü söyledi."</p>

  <p class="normal">"Herhalde size sözünü ettiğim İngiliz kadını kastediyor olmalı."</p>

  <p class="normal">"Evet, size kendisiyle ilgili kulak asmayacağınız nasihatler verdiğim o sarışın kadını."</p>

  <p class="normal">"Size gerekçelerimi açıklamıştım."</p>

  <p class="normal">"Evet, söylediğiniz kadarıyla, donanımınızı onun sağlayacağını düşünüyordunuz."</p>

  <p class="normal">"Asla! Bu kadının Madam Bonacieux'nün kaçırılmasıyla ilgili olduğu konusunda kesin delillerim var."</p>

  <p class="normal">"Evet, anlıyorum, bir kadını bulmak için bir diğerine kur yapıyorsunuz: Bu çok uzun ama eğlenceli bir yoldur."</p>

  <p class="normal">Bir an için Athos'a her şeyi anlatmayı düşünen d'Artagnan, birdenbire bundan vazgeçti: Athos onur söz konusu olduğunda çok titiz davranan soylu bir beyefendiydi ve genç âşığımızın Milady için hazırladığı küçük planda tasvip etmeyeceğinden emin olduğu bazı hususlar vardı, bu yüzden sessiz kalmayı tercih etti, Athos da dünyanın en umursamaz adamı olduğu için, d'Artagnan'ın sırları kendisinde kaldı.</p>

  <p class="normal">Bu durumda birbirlerine söyleyecek önemli şeyleri olmayan iki dostu baş başa bırakarak, Aramis'in neler yaptığını izleyeceğiz.</p>

  <p class="normal">Tours'dan gelen bir habercinin kendisiyle konuşmak istediğini öğrenen genç adamın, ne büyük bir heyecanla Bazin'i izlediğine, hatta onu geride bıraktığına tanık olmuştuk.</p>

  <p class="normal">Férou caddesiyle Vaugirard caddesi arasındaki yolu uçarcasına kat eden Aramis, eve girdiğinde, kısa boylu, zeki bakışlı, üstü başı dökülen bir adamla karşılaştı.</p>

  <p class="normal">"Bana haber gönderen siz miydiniz?"</p>

  <p class="normal">"Ben Mösyö Aramis'le görüşmek istemiştim."</p>

  <p class="normal">"Aramis benim, bana ileteceğiniz bir şey mi vardı?"</p>

  <p class="normal">"Evet, ama bana işlemeli bir mendil göstermeniz gerekiyor."</p>

  <p class="normal">"İşte burada," dedi Aramis göğsünden çıkarttığı bir anahtarla sedef kakmalı abanoz bir kutuyu açarak.</p>

  <p class="normal">"Tamam," dedi dilenci, "uşağınızı gönderin."</p>

  <p class="normal">Gerçekten de, dilencinin efendisinden ne istediğini merak eden Bazin, Aramis'e ayak uydurup, neredeyse içeriye onunla birlikte girmişti; ama bu acelecilik işe yaramamıştı, dilencinin önerisi üzerine efendisi çıkmasını işaret etmiş, o da bu talimatı yerine getirmişti.</p>

  <p class="normal">Bazin'in çıkmasıyla etrafta kendilerini görecek ya da duyacak birilerinin olup olmadığını anlamak için çevresini hızlı bakışlarla kolaçan eden dilenci, berbat bir kemerle sıkılmış ceketinin önünü açıp, hırkasının üst dikişlerini sökerek bir mektup çıkardı.</p>

  <p class="normal">Mührü gördüğünde bir sevinç çığlığı atan Aramis, dudaklarına götürdüğü mektubu neredeyse ilahi bir saygıyla açıp okumaya başladı.</p>

  <p class="indentmetin">"Dostum, kader bir süre daha ayrı kalmamızı istiyor; ama gençliğimizin güzel günlerini sonsuza dek kaybetmedik. Siz sefere çıkıp görevinizi yapın, bu arada ben de kendi işlerimi halledeyim. Habercinin size vereceği şeyi kabul edin; sefere yakışıklı ve soylu bir beyefendi gibi çıkın ve sizi siyah gözlerinizden öpen kişiyi düşünün.</p>

  <p class="indentmetin">Elveda ya da daha doğrusu yeniden görüşmek üzere!"</p>

  <p class="normal">Hırkasının dikişlerini sökmeye devam eden dilenci, kirli giysilerinin içinden yüz elli çifte İspanyol altını çıkarıp masanın üzerine koydu; sonra kapıyı açıp selam vererek, kendisine şaşkınlıkla bakan genç adama soru sorma fırsatı vermeden dışarı çıktı.</p>

  <p class="normal">O zaman mektubu yeniden okuyan Aramis'in gözüne bir not ilişti.</p>

  <p class="indentmetin">"Size mektubu ileten kişiyi iyi ağırlayın, kendisi soylu bir İspanyol kontudur."</p>

  <p class="normal">"Yaldızlı düşler!" diye haykırdı Aramis. "Oh! Hayat ne güzel! Evet, genciz! Evet daha önümüzde mutlu günler var! Güzel sevgilim, aşkım, kanım, canım, her şeyim sana ait!"</p>

  <p class="normal">Ve masanın üzerinde parıldayan altınlara aldırmadan mektubu tutkuyla öpüyordu.</p>

  <p class="normal">Bazin'in kapıyı çalmasıyla orada beklemesi için bir neden kalmadığını fark eden Aramis içeri girmesine izin verdi.</p>

  <p class="normal">Bazin altınları görünce afalladı. Dilencinin kim olduğunu merak edip Aramis'e uğrayan d'Artagnan'ın geldiğini haber vermeyi unutmuştu.</p>

  <p class="normal">Aramis'le aralarında teklif olmadığı için, d'Artagnan Bazin'in işini kendisi üstlendi.</p>

  <p class="normal">"Ah! Şuraya bakın, sevgili Aramis," dedi, "bu erikler Tours'dan geliyorlarsa, onları yetiştiren bahçıvanı benim adıma tebrik edin."</p>

  <p class="normal">"Yanılıyorsunuz sevgili dostum," dedi her zaman için temkinli davranan Aramis, "yayıncım tek heceli mısralardan oluşan manzumemin parasını göndermiş."</p>

  <p class="normal">"Ah! Gerçekten mi?" dedi d'Artagnan, "Yayıncınız çok cömertmiş sevgili dostum, söyleyecek tek sözüm bu."</p>

  <p class="normal">"Nasıl olur efendim?" diye haykırdı Bazin, "Bir manzumenin bu kadar pahalı olması inanılmaz bir şey! Ah efendim! İstediğiniz her şeyi yapabiliyorsunuz, Mösyö de Voiture ve Mösyö de Benserade gibi olabilirsiniz. Bir şair bir rahipten farksızdır. Ah Mösyö Aramis, size yalvarırım şair olun."</p>

  <p class="normal">"Dostum Bazin," dedi Aramis, "sanırım lafımızı bölüyorsunuz."</p>

  <p class="normal">Hatasını anlayan Bazin başını öne eğip dışarı çıktı.</p>

  <p class="normal">"Ah!" dedi d'Artagnan gülümseyerek, "demek eserlerinizi altın fiyatına satıyorsunuz: Çok şanslısınız dostum, ama dikkat edin, hiç kuşkusuz yayıncınızdan gelen mektubu düşüreceksiniz."</p>

  <p class="normal">Kıpkırmızı kesilen Aramis mektubu iç cebine yerleştirip hırkasını düğmeledi.</p>

  <p class="normal">"Sevgili d'Artagnan," dedi, "isterseniz dostlarımızı bulmaya gidelim ve zengin olduğuma göre, sizin de zengin olmanızı beklerken birlikte yemek yiyelim."</p>

  <p class="normal">"Büyük bir memnuniyetle," dedi d'Artagnan, "uzun zamandan beri doğru dürüst bir yemek yememiştim, bu akşam maceralı bir yolculuğa çıkacağım için birkaç şişe Burgonya şarabıyla çakırkeyif olmak hiç fena olmayacak."</p>

  <p class="normal">"Tamam Burgonya şarabı olsun; ben de içebilirim," dedi altınların görüntüsüyle inziva düşüncesinden vazgeçmişe benzeyen Aramis.</p>

  <p class="normal">O günkü ihtiyaçlarını karşılamak için cebine üç dört altın koyduktan sonra geri kalanları kendisine uğur getirdiğini düşündüğü ünlü mendilin bulunduğu sedef kakmalı abanoz kutuya yerleştirdi.</p>

  <p class="normal">İki dost önce evden çıkmayacağına yemin etmiş olduğu için yemeğin kendi evinde yenilmesini öneren Athos'a gittiler, onun sofra adabı konusunda çok deneyimli olduğunu bildiklerinden bu önemli incelikleri ona bırakmakta bir sakınca görmediler.</p>

  <p class="normal">Porthos'a giderlerken, Bac caddesinin köşesinde ağlamaklı bir ifadeyle önüne kattığı bir katır ve atla yürüyen Mousqueton'a rastladılar.</p>

  <p class="normal">D'Artagnan sevincini de belirten bir şaşkınlık çığlığı attı.</p>

  <p class="normal">"Ah! Sarı atım," diye haykırdı, "Aramis, şu ata bakın!"</p>

  <p class="normal">"Ah! Ne ürkütücü bir eşek!" dedi Aramis.</p>

  <p class="normal">"İşte sevgili dostum," diye devam etti d'Artagnan, "Paris'e bu atla gelmiştim."</p>

  <p class="normal">"Nasıl yani, beyefendi bu atı tanıyor mu?" dedi Mousqueton.</p>

  <p class="normal">"Rengi çok ilginç," dedi Aramis, "böyle tüyleri olanını daha önce hiç görmemiştim."</p>

  <p class="normal">"Onu üç eküye satmıştım, o parayı da rengi için vermişlerdi, yoksa kendisi beş para etmezdi. Ama sen bu atı nereden buldun Mousqueton?"</p>

  <p class="normal">"Ah!" dedi uşak, "bunu bana sormayın, düşesimizin kocasının korkunç bir oyunu bu!"</p>

  <p class="normal">"Nasıl bir oyun, Mousqueton?"</p>

  <p class="normal">"Soylu bir kadın olan düşes... ama bağışlayın efendim isminin gizli kalmasını istedi, bize yardım edeceğini söyleyip, ondan küçük bir hatıra olarak harika bir İspanyol aygırı ve bir Endülüs katırını kabul etmemizi istedi. Ama kocası her şeyi öğrenince yolda o iki muhteşem hayvana el koyup bize bu korkunç yaratıkları göndermiş."</p>

  <p class="normal">"Sen de onları geri götürüyorsun, öyle mi?"</p>

  <p class="normal">"Evet," diye yanıtladı Mousqueton, "bize gönderilenlerin yerine bu hayvanları kabul etmemizin mümkün olmadığını anlarsınız."</p>

  <p class="normal">"Vay canına, aslında Paris'e geldiğimde nasıl göründüğüm konusunda bir fikir edinebilmek için Porthos'u sarı düğünçiçeğimin üzerinde görmek isterdim. Ama sizi oyalamayalım Mousqueton, gidip işinizi halledin. Kendisi evde mi?"</p>

  <p class="normal">"Evet efendim," dedi Mousqueton, "ama canı çok sıkkın."</p>

  <p class="normal">Ve Mousqueton Grands-Augustins rıhtımına doğru yoluna devam ederken, iki dost bahtsız Porthos'un kapısını çaldılar, ama bu boşunaydı, avludan geçtiklerini gören Porthos onlara kapıyı açmadı.</p>

  <p class="normal">Bu arada yoluna devam eden Mousqueton önündeki iki külüstür beygirle Pont-Neuf'ü geçip Ours caddesine varmıştı. Evin önüne geldiğinde, efendisinin verdiği talimatlar doğrultusunda, atı ve katırı davavekilinin kapısının tokmağına bağladı; sonra iki hayvanla hiç ilgilenmeden Porthos'un yanına dönüp görevini yerine getirdiğini söyledi.</p>

  <p class="normal">Bir süre sonra, sabahtan beri hiçbir şey yememiş olan bahtsız hayvanlar büyük bir gürültü koparıp kapının tokmağını kopardılar. Davavekili, yardımcısına bu atla katırın kime ait olduklarını öğrenmesi için talimat verdi.</p>

  <p class="normal">Hediyelerini tanıyan Madam Coquenard önce bu iadeye hiçbir anlam veremedi; ama kısa sonra oraya gelen Por-thos onu bu konuda aydınlattı. Kendine hâkim olmak için elinden geleni yapsa da, silahşorun gözlerindeki öfke âşığını ürküttü. Gerçekten de, Mousqueton, yolda Aramis ve d'Artagnan'a rastladığını ve d'Artagnan'ın Béarn'dan Paris'e bu bodur atla gelip onu üç eküye sattığını efendisinden saklamamıştı.</p>

  <p class="normal">Porthos davavekilinin karısına Saint-Magloire manastırında randevu verip ayrılırken, kendisini fark eden davavekili onu yemeğe davet etti, ama bu davet silahşor tarafından kibirli bir ifadeyle geri çevrildi.</p>

  <p class="normal">Orada ne sitemlerle karşılaşacağını iyi bilen Madam Coquenard titreyerek manastırın yolunu tuttu, yine de Porthos'un soylu tavırlarından etkilenmişti.</p>

  <p class="normal">Porthos, başını öne eğmiş olan Madam Coquenard'a yüreği incinmiş bir erkeğin bir kadına söyleyebileceği her şeyi söyledi.</p>

  <p class="normal">"Ne yazık," dedi kadın, "oysa ben elimden geleni yapmıştım. At tüccarı olan müşterilerimizden biri borcunu oyalıyordu. Ondan borcu karşılığında bu atla katırı istedim, onların mükemmel havyanlar olduğunu söylemişti."</p>

  <p class="normal">"Öyleyse madam," dedi Porthos, "size olan borcu beş eküden fazlaysa bu at tüccarı tam bir sahtekârmış."</p>

  <p class="normal">"Ucuz mal aramak suç mu?" dedi davavekilinin karısı kendini bağışlatmaya çalışarak.</p>

  <p class="normal">"Hayır madam, ama ucuz mal arayanlar başkalarına da daha cömert dostlar bulmak için izin vermelidirler."</p>

  <p class="normal">Ve arkasını dönen Porthos, uzaklaşmak üzere bir adım attı.</p>

  <p class="normal">"Mösyö Porthos! Mösyö Porthos!" diye haykırdı davavekilinin karısı, "Biliyorum hata yaptım, sizin gibi soylu bir süvarinin donanımını sağlarken, ince hesaplar yapmamam gerekirdi!"</p>

  <p class="normal">Porthos hiç yanıt vermeden bir adım daha attı.</p>

  <p class="normal">Davavekilinin karısı bir an için onu parıltılı bir sis bulutunun içinde ayaklarına altın dolu keseler atan düşesler ve markizler arasında görür gibi oldu.</p>

  <p class="normal">"Tanrı aşkına durun, Mösyö Porthos!" diye haykırdı, "Durun da biraz konuşalım."</p>

  <p class="normal">"Sizinle konuşmak başıma felaketler getiriyor," dedi Porthos.</p>

  <p class="normal">"Ama benden ne istediğinizi söylesenize?"</p>

  <p class="normal">"Hiçbir şey, çünkü sizden bir şey istesem, ne değişecek!"</p>

  <p class="normal">Porthos'un koluna yapışan Madam Coquenard acıyla haykırdı:</p>

  <p class="normal">"Mösyö Porthos, ben atlardan ve koşum takımlarından ne anlarım ki?"</p>

  <p class="normal">"Bana danışmanız gerekirdi madam; bu işi kendi başına halletmek istediniz ve dolandırıldınız."</p>

  <p class="normal">"Hata ettim Mösyö Porthos, ama bunu telafi edeceğime şerefim üzerine yemin ederim."</p>

  <p class="normal">"Bunu nasıl yapacaksınız?" diye sordu silahşor.</p>

  <p class="normal">"Dinleyin, Mösyö Coquenard bu akşam kendisini davet eden Chaulnes düküne gidiyor. En az iki saat orada kalacak, gelirseniz birlikte hesap yaparız."</p>

  <p class="normal">"İşte böyle sevgilim."</p>

  <p class="normal">"Beni bağışlayacak mısınız?"</p>

  <p class="normal">"Göreceğiz," dedi Porthos kibirli bir ifadeyle.</p>

  <p class="normal">Her ikisi de, "Akşama görüşmek üzere," diyerek ayrıldılar.</p>

  <p class="normal">"Vay canına!" diye düşündü Porthos uzaklaşırken, "Sanırım üstat Coquenard'ın definesine nihayet yaklaşıyorum."</p>
</body>
</html>
