<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_29">XXIX<br class="chapter" />
  Donanım Koşuşturması</h1>

  <p class="normal">Muhafız olduğu için donanımını sağlaması silahşorlara göre daha kolay olsa da, dört arkadaş arasında en meşgul görünen d'Artagnan'dı, ama bildiğimiz gibi, Gaskonyalı delikanlı cimriliğe varacak kadar temkinli bir kişiliğe sahipti, bunun yanı sıra övüngenliğiyle Porthos'u bile geride bırakıyordu. Bu kendini beğenmişliğe şimdi daha az bencil bir kaygı eklenmişti. Madam Bonacieux hakkında bilgi toplamaya çalışsa da, herhangi yeni bir habere ulaşamamıştı. Mösyö de Tréville bu konuyu kraliçeye açmış, genç kadının nerede olduğunu bilmeyen kraliçe onu aratacağına söz vermişti. Ama yerine getirilip getirilemeyeceği kesin olmayan bu söz, d'Artagnan'ın içini rahatlatmamıştı.</p>

  <p class="normal">Odasına kapanan Athos, donanımını sağlamak için hiçbir şey yapmamaya kararlıydı.</p>

  <p class="normal">"Önümüzde on beş gün var," diyordu dostlarına, "bu on beş günün sonunda bir şey bulamazsam ya da bir şey beni bulamazsa, iyi bir Katolik olmam nedeniyle, kafama bir kurşun sıkıp intihar edemeyeceğime göre, kardinalin dört adamına veya sekiz İngilize sataşacağım ve birinden biri beni öldürene kadar dövüşeceğim, sayıları benden fazla olduğu için bu zor olmayacak. O zaman kral için öldüğüm söylenecek ve hizmetimi donanıma gerek kalmadan tamamlamış olacağım."</p>

  <p class="normal">Ellerini arkasında birleştirmiş olan Porthos kafasını bir aşağı bir yukarı sallayarak tur atarken şöyle diyordu:</p>

  <p class="normal">"Düşüncemi uygulamaya koyacağım."</p>

  <p class="normal">Kafası karışık ve endişeli olan Aramis ise hiçbir şey söylemiyordu.</p>

  <p class="normal">Ortama hâkim olan karamsarlık bu hüzünlü ayrıntılardan anlaşılabiliyordu.</p>

  <p class="normal">Uşaklar da, Hippolytus'un çırakları gibi efendilerinin sıkıntılarını paylaşıyorlardı. Mousqueton ekmek hazırlıyor, ibadetine ara vermeyen Bazin kiliseleri dolaşıyordu; Planchet uçan sinekleri izlerken, Grimaud bu hüzün atmosferinde, efendisinin sessizlik yasağına riayet ederek taşları bile ağlatacak şekilde derin derin içini çekiyordu.</p>

  <p class="normal">Üç dost –çünkü önceden de belirttiğimiz gibi Athos donanımını sağlamak için hiçbir şey yapmayacağına yemin etmişti– sabah erkenden dışarı çıkıp akşamın geç saatlerinde dönüyorlardı. Caddelerde geziniyor, kaldırımlarda düşürülmüş kese olup olmadığına bakıyorlardı. Gittikleri her yerde o kadar dikkatli davranıyorlardı ki, adeta iz üzerinde oldukları söylenebilirdi. Birbirleriyle karşılaştıklarında birbirlerine, "Bir şeyler bulabildin mi?" anlamına gelen hüzünlü bakışlar yöneltiyorlardı.</p>

  <p class="normal">Bununla birlikte, donanım konusunda aklına bir şeyler gelen Porthos bu düşünceye inatla sarılmış ve uygulamaya koymak için harekete geçmişti. Bir gün onu Saint-Leu kilisesine giderken gören d'Artagnan içinden gelen sesi dinleyerek onu izlemeye karar verdi: Kiliseye girerken bıyığını burup sakalını sıvazlaması onun ciddi bir işin peşinde olduğunu gösteriyordu. D'Artagnan gizli gizli izlediği için Porthos kimsenin kendisini gördüğünün farkında değildi. Porthos bir sütuna yaslandı, hemen arkasından giren d'Artagnan da bir başka sütuna yaslandı.</p>

  <p class="normal">Vaaz olduğu için kilise çok kalabalıktı. Porthos bu durumdan istifade ederek kadınları izlemeye başladı. Mousqueton'un çabaları sayesinde, dış görünümü içindeki sıkıntıyı dışa vurmuyordu; şapkası biraz yıpranmış, tüyleri hafifçe solmuştu, işlemeleri biraz eskimiş, dantelleri tarazlanmıştı; yine de kilisenin loş ışığında, bu ince ayrıntılar fark edilmiyordu ve Porthos her zamanki yakışıklı Porthos'tu.</p>

  <p class="normal">D'Artagnan, Porthos'un yaslandığı sütuna en yakın bankta siyah başlığının altında olgun bir güzelliğe sahip, yüzü hafifçe sararmış, ince, ama dimdik ve kibirli görünen bir kadını fark etti. Porthos ara sıra hissettirmeden kadını süzüyor, sonra bakışlarını hemen uzaklara çeviriyordu.</p>

  <p class="normal">Zaman zaman kızaran kadın da şıpsevdi Porthos'a şimşek hızıyla kaçamak bakışlar yöneltiyordu, o anlarda Porthos'un gözleri öfkeyle başka yönlere çevriliyordu. Dudaklarını kan gelinceye kadar ısırışına, burnunun ucunu kaşımasına ve oturduğu yerde kıvranmasına bakılırsa, bu, siyah başlıklı kadının içini acıtan bir oyundu.</p>

  <p class="normal">Bıyığını bir kez daha burup, keçi sakalını sıvazlayan Por-thos, koroya yakın bir yerde oturan güzel bir kadına işaretler yapmaya başladı; kadının yalnızca güzel değil, soylu olduğu da söylenebilirdi, çünkü arkasında üzerine diz çöktüğü minderi getiren bir zenci ve ilahi okuduğu kitaba ait olan armalı çantayı tutan bir hizmetçi vardı.</p>

  <p class="normal">Porthos'u izleyen siyah başlıklı kadın, bakışlarının sürekli olarak kadife minderli hanımın, zencinin ve hizmetçinin üzerine dikildiğini görüyordu.</p>

  <p class="normal">Bu arada rolünü iyi oynayan Porthos, gözlerini kırpıştırıyor, parmaklarını dudaklarına götürüyor, genç kadını etkileyen çekici gülümsemeler gönderiyordu.</p>

  <p class="normal">Bunun üzerine siyah başlıklı kadın, göğsüne vurarak, suçunu kabullenmişçesine öyle derin bir iç çekti ki, kırmızı minderli hanım da dahil olmak üzere herkes ona doğru baktı; her şeyin farkında olan Porthos hiçbir şey duymamış gibi yaptı.</p>

  <p class="normal">Kırmızı minderli kadın, güzelliğiyle, kendisini korkulacak bir rakibe olarak gören siyah başlıklı kadını, onu siyah başlıklı kadından daha güzel bulan Porthos'u ve onun Meung'de, Calais'de, Douvres'da karşılaştığı yüzü yaralı adamın Milady diye seslendiği kadın olduğunu anlayan d'Artagnan'ı çok etkilemişti.</p>

  <p class="normal">Gözünü kırmızı minderli kadından ayırmayan d'Artagnan, Porthos'un oyununu keyifle izlerken, Ours caddesinin Saint-Leu kilisesine çok da uzak olmadığını düşünerek siyah başlıklı kadının davavekilinin karısından başkası olmadığını tahmin ediyordu.</p>

  <p class="normal">Porthos muhtemelen davavekilinin karısının kesesinin ağzını açmaya yanaşmadığı Chantilly bozgununun rövanşını alıyordu.</p>

  <p class="normal">Ama bütün bu olup bitenlerin ortasında, d'Artagnan her iki kadının da Porthos'un güzellik anlayışına uygun olmadığını fark etti. Yaşananlar kuruntu ve yanılsamadan başka bir şey değildi, ama kuruntu ve yanılsama olmadan gerçek bir aşkın, kahredici bir kıskançlığın olması mümkün müydü?</p>

  <p class="normal">Vaaz bittiğinde, davavekilinin karısı okunmuş su dolu kaba doğru yöneldi; onu geride bırakan Porthos parmağının yerine elini suya daldırdı. Bunu kendisi için yaptığını düşünen davavekilinin karısı gülümsedi ama kısa süre içinde büyük bir hüzünle yanılmış olduğunu anladı, başını çeviren Porthos'un bakışları beraberindeki zenci ve hizmetçiyle kendisine doğru yaklaşan kırmızı minderli hanıma dikilmişti.</p>

  <p class="normal">Yanına gelen kırmızı minderli hanım narin elini Porthos'un okunmuş suların sızdığı iri eline dokundurdu, gülümseyerek haç çıkardıktan sonra kiliseden ayrıldı.</p>

  <p class="normal">Davavekilinin karısı için bu kadarı fazlaydı, bu kadınla Porthos'un birbirlerine kur yaptıklarından emindi. Soylu bir kadın olsa, oracıkta düşüp bayılırdı, ama yalnızca bir davavekilinin karısı olduğu için silahşora derin bir öfkeyle şunları söyledi:</p>

  <p class="normal">"Mösyö Porthos, bana da okunmuş sudan vermeyecek misiniz?"</p>

  <p class="normal">Porthos bu sözler üzerine yüz yıllık uykudan uyanmış bir adam gibi irkildi.</p>

  <p class="normal">"Ma... madam!" diye haykırdı, "Siz miydiniz? Kocanız, muhterem Mösyö Coquenard nasıllar? Her zamanki gibi pintiliğe devam ediyorlar mı? İki saatlik vaaz boyunca gözlerim neyle meşguldü ki sizi göremedim?"</p>

  <p class="normal">"Hemen yanı başınızdaydım," diye yanıtladı davavekilinin karısı, "ama gözlerinizi biraz önce okunmuş su verdiğiniz güzel hanımdan ayıramadığınız için beni fark edemediniz."</p>

  <p class="normal">Porthos utanmış gibi yaptı.</p>

  <p class="normal">"Ah!" dedi, "Bunu fark ettiniz mi?"</p>

  <p class="normal">"Fark etmemek için kör olmak gerekiyordu."</p>

  <p class="normal">"Evet," dedi Porthos aldırmaz bir ifadeyle, "kocasının kıskançlığı nedeniyle görüşemediğimiz bir düşestir, beni görmek için haber göndererek gözlerden uzak bu mahalledeki bu bilinmeyen kiliseye çağırdı."</p>

  <p class="normal">"Mösyö Porthos," dedi davavekilinin karısı, "beş dakika için kolunuza girebilir miyim, sizinle biraz konuşmak istiyorum."</p>

  <p class="normal">"Tabii ki madam," dedi Porthos yapacağı hileye gülen bir kumarbaz gibi kendi kendine göz kırparak.</p>

  <p class="normal">O sırada Milady'yi izleyerek yanlarından geçen d'Artagnan zafer edası taşıyan bu göz kırpışı fark etmişti.</p>

  <p class="normal">"Güzel," dedi kendi kendine, konuya o dönemin garip bir biçimde gevşek olan ahlaki değerleriyle yaklaşan d'Artagnan, "içimizden biri donanımını zamanından önce sağlayacak."</p>

  <p class="normal">Davavekilinin karısının kolunda tıpkı dümenin yönlendirdiği bir kayık gibi ilerleyen Porthos, iki yanı da turnikelerle kapalı olduğu için sık gelinmeyen ve gündüzleri dilenciler ve oyun oynayan çocuklar dışında kimsenin girmediği Saint-Magloire manastırının önüne geldi.</p>

  <p class="normal">"Ah Mösyö Porthos," diye haykırdı davavekilinin karısı, etrafta o mekânın her zamanki sakinleri dışında kendilerini izleyen kimse bulunmadığından emin olduktan sonra, "Ah! Mösyö Porthos! Görünüşe göre kalpleri fethetmekte üzerinize yok!"</p>

  <p class="normal">"Ben mi madam?" dedi Porthos, hafifçe kasılarak, "Ama bunu da nereden çıkardınız?"</p>

  <p class="normal">"Kilisede yaptığınız işaretlere, okunmuş suya ne demeli? Ama yanında bir zenci ve hizmetkâr olan o kadın bir prenses olmalı!"</p>

  <p class="normal">"Hayır, yanılıyorsunuz, o yalnızca bir düşes."</p>

  <p class="normal">"Kapıda bekleyen uşağı ve üniformasıyla at arabasının koltuğunda bekleyen sürücüyü fark etmediniz mi?"</p>

  <p class="normal">Porthos uşağı da arabacıyı da görmemişti, ama Madam Coquenard'ın kıskanç bakışları hiçbir şeyi kaçırmamıştı.</p>

  <p class="normal">Porthos kırmızı minderli kadının prenses olduğunu en başta söylemediğine pişman olmuştu.</p>

  <p class="normal">"Ah! Demek güzel hanımların gözdesi oldunuz, Mösyö Porthos!" diye devam etti içini çeken davavekilinin karısı.</p>

  <p class="normal">"Ama," diye karşılık verdi Porthos, "doğanın bana bağışladığı bu dış görünümle aşkta şansım hep yaver gider."</p>

  <p class="normal">"Tanrım! Erkekler her şeyi ne çabuk unutuyorlar!" diye haykırdı Madam Coquenard gözlerini gökyüzüne dikerek.</p>

  <p class="normal">"Sanırım kadınlar kadar çabuk değil," diye yanıtladı Porthos, "çünkü ölüm döşeğinde cerrahlara terk edilmiş bir haldeyken sizin kurbanınız oluyordum; ünlü bir aileden gelen ben sizin dostluğunuza güvenmiştim, o berbat Chantilly hanında yaralarımdan ve açlıktan ölecektim, oysa siz gönderdiğim o ateşli mektuplara yanıt vermeye tenezzül bile etmediniz."</p>

  <p class="normal">"Ama Mösyö Porthos..." diye mırıldandı, soylu kadınların mantığıyla düşündüğünde haksız olduğunu kabul eden davavekilinin karısı.</p>

  <p class="normal">"Ben sizin için Penaflor kontesinden vazgeçtim..."</p>

  <p class="normal">"Bunu biliyorum."</p>

  <p class="normal">"Barones..."</p>

  <p class="normal">"Mösyö Porthos, beni incitmeyin."</p>

  <p class="normal">"Düşes."</p>

  <p class="normal">"Mösyö Porthos biraz hoşgörülü olun!"</p>

  <p class="normal">"Haklısınız madam, devam etmeyeceğim."</p>

  <p class="normal">"Ama kocam borç vermek konusunda tek bir söz bile işitmek istemiyor."</p>

  <p class="normal">"Madam Coquenard," dedi Porthos, "bana yazdığınız ve hafızama kazınmış olarak duran o ilk mektubu hatırlıyor musunuz?"</p>

  <p class="normal">Davavekilinin karısı inledi.</p>

  <p class="normal">"Ama benden istediğiniz meblağ oldukça yüksekti."</p>

  <p class="normal">"Madam Coquenard, tercih hakkımı sizden yana kullanmıştım. Oysa düşes... onurunu tehlikeye atmamak için ismini vermiyorum, düşese bir mektup yazmam bana bin beş yüz lira göndermesi için yeterliydi."</p>

  <p class="normal">Davavekilinin karısının gözünden bir damla yaş aktı.</p>

  <p class="normal">"Mösyö Porthos," dedi, "sizi temin ederim ki, beni yeterince cezalandırdınız, gelecekte müşkül bir durumda kalırsanız, bana danışmanız yetecektir."</p>

  <p class="normal">"Bırakın madam," dedi Porthos isyan edercesine, "paradan söz etmeyelim, gururum kırılıyor."</p>

  <p class="normal">"Demek artık beni sevmiyorsunuz!" dedi davavekilinin karısı derin bir kederle.</p>

  <p class="normal">Porthos sessizliğini bozmadı.</p>

  <p class="normal">"Demek yanıtınız bu, öyle mi? Yazık! Anlıyorum."</p>

  <p class="normal">"Uğradığım hakareti bir düşünsenize, yarası hâlâ burada," dedi Porthos elini yüreğinin üzerine koyup sertçe bastırarak.</p>

  <p class="normal">"Sevgili Porthos bunu telafi edeceğim."</p>

  <p class="normal">"Zaten sizden ne istemiştim ki?" diye devam etti Porthos, omuzlarını iyi niyetini göstermek için silkerek; "Yalnızca bir borç. Ben mantıksız bir adam değilim Madam Coquenard ve sizin zengin olmadığınızı, kocanızın zavallı davacılardan birkaç ekü alabilmek için ne zorluklar çektiğini de biliyorum. Ah! Bir kontes, bir markiz ya da düşes olsaydınız iş değişirdi, o zaman sizi asla bağışlamazdım."</p>

  <p class="normal">Davavekilinin karısı kendisini aşağılanmış hissetti.</p>

  <p class="normal">"Şunu bilin ki, Porthos," dedi, "kasamda sizin o her şeyini yitirmiş kırıtkan soylularınızdan çok daha fazla para var."</p>

  <p class="normal">"O zaman bana iki kere hakaret ettiniz," dedi Porthos kolunu davavekilinin karısının kolundan çekerek, "çünkü zenginseniz beni geri çevirmeniz hiçbir şekilde bağışlanamaz."</p>

  <p class="normal">"Zengin dediysem," dedi biraz ileri gittiğini anlayan Madam Coquenard, "sözcüğün tam anlamıyla öyle sayılmaz. Çok zengin değilim, ama rahatça geçinebiliyorum."</p>

  <p class="normal">"Yalvarırım madam, artık bunlardan konuşmayalım. Beni hiç tanımamışsınız, aramızdaki bütün bağlar koptu."</p>

  <p class="normal">"Ne kadar nankörsünüz!"</p>

  <p class="normal">"Ah! Suçu biraz da kendinizde arasanız!" dedi Porthos.</p>

  <p class="normal">"Hadi güzel düşesinize gidin! Sizi tutan yok."</p>

  <p class="normal">"Hey! Sanırım onun için çok gecikmiş sayılmam!"</p>

  <p class="normal">"Bakın Mösyö Porthos, size son kez soruyorum: Beni hâlâ seviyor musunuz?"</p>

  <p class="normal">"Ne yazık ki madam," dedi Porthos sesinin en acıklı tonuyla, "önsezilerimin öleceğimi söylediği bir sefere çıkıyoruz..."</p>

  <p class="normal">"Ah! Böyle şeyler söylemeyin!" diye haykırdı davavekilinin karısı gözyaşlarına boğularak.</p>

  <p class="normal">"İçimden gelen ses bunları söylüyor," diye devam etti Porthos, sesine daha kederli bir ifade vererek.</p>

  <p class="normal">"Daha doğrusu yeni bir aşk yaşadığınızı söyleyin."</p>

  <p class="normal">"Hayır, bütün içtenliğimle söylüyorum. Yeni bir aşk söz konusu değil, hatta yüreğimin derinliklerinde hâlâ siz varsınız. Ama bildiğiniz ya da bilmediğiniz gibi, on beş gün içinde bu ölümcül sefer başlıyor; donanımımı sağlamakla meşgul olacağım. Sonra sefer için gerekli masrafları karşılayabilmek için Bretagne'a ailemin yanına gideceğim."</p>

  <p class="normal">Porthos aşkla cimrilik arasında son bir çatışma daha yaratmak istiyordu.</p>

  <p class="normal">"Kilisede gördüğünüz hanım bizim topraklarımıza yakın oturuyor, onunla birlikte yolculuk edeceğiz. Bildiğiniz gibi iki kişilik seyahatlerde zaman daha çabuk geçer."</p>

  <p class="normal">"Paris'te hiç dostunuz yok mu?" diye sordu davavekilinin karısı.</p>

  <p class="normal">"Olduğunu sanıyordum," dedi Porthos kederle, "ama yanılmışım."</p>

  <p class="normal">"Dostunuz var Mösyö Porthos, dostunuz var," dedi Madam Coquenard, kendisini bile şaşırtan bir kendinden geçişle, "yarın eve gelin. Kuzenim, yani teyzemin oğlu olacaksınız, birçok dava için Picardie'deki Noyon'dan Paris'e geliyorsunuz ve bir davavekiline ihtiyacınız var. Bütün bunları aklınızda tutabilecek misiniz?"</p>

  <p class="normal">"Kesinlikle madam."</p>

  <p class="normal">"Akşam yemeği saatinde gelin."</p>

  <p class="normal">"Memnuniyetle."</p>

  <p class="normal">"Kocamın yanında dikkatli davranın, yetmiş altı yaşında olsa da çok kurnazdır."</p>

  <p class="normal">"Yetmiş altı! Pes doğrusu! Güzel bir yaş!" diye karşılık verdi Porthos.</p>

  <p class="normal">"Çok yaşlı demek istiyorsunuz, değil mi? Bu yüzden zavallı adam beni her an dul bırakabilir," diye devam etti davavekilinin karısı, Porthos'a anlamlı bir bakış göndererek. "Çok şükür, evlilik sözleşmesine göre, her şey sağ kalan eşe kalıyor."</p>

  <p class="normal">"Her şey mi?" dedi Porthos.</p>

  <p class="normal">"Her şey."</p>

  <p class="normal">"Sevgili Madam Coquenard, gördüğüm kadarıyla çok tedbirli bir kadınsınız," dedi Porthos davavekilinin karısının elini şefkatle sıkarak.</p>

  <p class="normal">"Sevgili Mösyö Porthos, o zaman anlaştık, değil mi?" dedi kırıtarak.</p>

  <p class="normal">"Hayat boyunca," diye karşılık verdi Porthos çapkınca.</p>

  <p class="normal">"O zaman hoşça kalın çapkınım."</p>

  <p class="normal">"Hoşça kalın unutkanım."</p>

  <p class="normal">"Yarın görüşürüz meleğim!"</p>

  <p class="normal">"Yarın görüşürüz hayatımın ateşi!"</p>
</body>
</html>
