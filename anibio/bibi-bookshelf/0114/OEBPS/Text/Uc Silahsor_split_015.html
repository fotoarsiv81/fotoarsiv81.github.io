<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">XIII<br class="chapter" />
  Mösyö Bonacieux</h1>

  <p class="normal">Fark edilmiş olacağı gibi bütün bu olaylar gelişirken, geçici konumuna rağmen hakkında çok fazla endişe duyulmayan biri vardı; bu kişi kadınlara övgülerin düzüldüğü şövalyelik döneminde iç içe geçmiş olan siyaset ve aşk entrikalarının saygıdeğer kurbanı Mösyö Bonacieux idi.</p>

  <p class="normal">Okuyucu belki hatırlar, belki hatırlamaz, onu gözden kaybetmemeye söz vermiştik.</p>

  <p class="normal">Kendisini yakalayan muhafızlar onu doğrudan Bastille'e götürmüş, korkudan tir tir titrerken, tüfeklerini dolduran bir manga askerin önünden geçirmişlerdi.</p>

  <p class="normal">Orada bir yeraltı dehlizine indirilmiş, kendisine refakat edenler tarafından ağır hakaretlere ve kaba muamelelere maruz kalmıştı. Karşılarında soylu bir beyefendi olmadığını anlayan muhafızlar ona sıradan bir köylü gibi davranmışlardı.</p>

  <p class="normal">Yarım saat sonra, kaygılarına olmasa da gördüğü işkencelere son veren bir zabıt kâtibi gelerek, onu sorgu odasına götürmeleri talimatını vermişti. Genellikle mahkûmları muhafızlar sorguya çekerdi, ama Mösyö Bonacieux'ye farklı davranılmıştı.</p>

  <p class="normal">Tuhafiyeciye eşlik eden iki muhafız onu bir avludan geçirip, üç nöbetçinin beklediği bir koridora getirdiler, bir kapıyı açtıktan sonra, mobilyaları bir masa, bir sandalyeden ibaret olan ve bir sorgu yargıcının bulunduğu alçak tavanlı bir odanın içine ittiler. Masanın arkasındaki iskemleye oturmuş olan sorgu yargıcı bir şeyler yazıyordu.</p>

  <p class="normal">Mahkûmu masanın karşısına getiren iki muhafız, sorgu yargıcının bir işareti üzerine konuşulanları duyamayacakları bir köşeye çekildiler.</p>

  <p class="normal">O ana dek başını önündeki kâğıtlara eğmiş olan yargıç sorgulayacağı kişiyi görmek için kafasını kaldırdı. Bu, yüz ifadesi aksi, burnu sivri, elmacık kemikleri sarı ve çıkık, küçük gözleri sorgulayıcı ve parlak, suratı hem tilkiye hem de sansara benzeyen bir adamdı. Uzun ve hareketli boynunun üzerinde duran başı, bol siyah giysisinden bir kaplumbağa kabuğundan çıkar gibi bir salınımla yükseliyordu.</p>

  <p class="normal">Mösyö Bonacieux'ye önce adını, soyadını, yaşını, işini ve ikametgâhını sordu.</p>

  <p class="normal">Suçlu, adının Jacques Michel Bonacieux ve yaşının elli bir olduğunu, eskiden tuhafiyecilik yaptığını ve Fossoyeurs caddesi 11 numarada oturduğunu söyledi.</p>

  <p class="normal">Bunun üzerine yargıç sorgulamaya ara vererek, ona uzun uzun hiç tanınmamış bir kişinin politik konulara burnunu sokmasının ne kadar tehlikeli olduğunu anlattı.</p>

  <p class="normal">Bu giriş konuşmasını, kardinal hazretlerinin gücünden ve uygulamalarından söz ederek sürdürdü. O kimseyle mukayese edilemeyecek bir din adamıydı, geçmişteki kardinalleri gölgede bırakacak, gelecektekilere de örnek teşkil edecek biriydi; gücüne ve uygulamalarına karşı çıkanların cezasız kalması düşünülemezdi.</p>

  <p class="normal">Söylevinin bu ikinci bölümünden sonra, atmacayı andıran bakışlarını zavallı Bonacieux'ye dikerek onu durumunun ciddiyetini düşünmeye davet etti.</p>

  <p class="normal">Tuhafiyecinin düşünceleri netti: Mösyö de La Porte'un kendisini vaftiz evladıyla evlendirmeyi düşündüğü ve özellikle bu vaftiz evladının kraliçenin çamaşırcısı olarak işe başladığı ana lanet okuyordu.</p>

  <p class="normal">Üstat Bonacieux'nün karakterinin en belirgin özellikleri iğrenç bir paragözlük ve buna eşlik eden korkunç bir bencillikti ve bütün bunlara çeşni olarak müthiş bir ödleklik eklenmişti. Karısına olan aşkı onun için ancak ikincil bir duygu olduğundan yukarıda saydığımız temel özelliklerle baş edemezdi.</p>

  <p class="normal">Bonacieux gerçekten de kendisine söyleneni düşünüyordu.</p>

  <p class="normal">"Ama sayın yargıç," dedi çekingen bir ifadeyle, "inanın ki, bizi yönetmesinden onur duyduğumuz, eşsiz kardinali herkesten daha çok takdir ederim."</p>

  <p class="normal">"Gerçekten mi?" diye sordu sorgu yargıcı, kuşkulu bir ifadeyle, "Ama bu doğruysa, neden Bastille'e getirildiniz ki?"</p>

  <p class="normal">"Neden buraya getirildim," diye karşılık verdi Mösyö Bonacieux, "işte bunu size söylemem kesinlikle imkânsız, çünkü bunu ben de bilmiyorum; ama kesin olan bir şey varsa, kardinal hazretlerine karşı bilerek bir saygısızlıkta bulunmadığımdır."</p>

  <p class="normal">"Yine de bir suç işlemiş olmalısınız, çünkü vatan hainliğiyle suçlanıyorsunuz."</p>

  <p class="normal">"Vatan hainliği!" diye haykırdı Bonacieux, ürkmüş bir halde, "Vatan hainliği! Ama Huguenot'lardan nefret eden, İspanyollardan tiksinen zavallı bir tuhafiyecinin bir vatan haini olacağına nasıl inanırsınız? Düşünsenize efendim, bu gerçekten imkânsız."</p>

  <p class="normal">"Mösyö Bonacieux," dedi sorgu yargıcı, küçük gözlerini yüreğinin derinliklerini okuyacakmışçasına suçluya yönelterek, "Mösyö de Bonacieux, karınız var mı?"</p>

  <p class="normal">"Evet efendim," diye yanıtladı, işlerin burada karışacağını hissedip titreyen tuhafiyeci, "yani bir karım vardı."</p>

  <p class="normal">"Nasıl, bir karınız mı vardı? Artık yoksa onu ne yaptınız?"</p>

  <p class="normal">"Kaçırıldı efendim."</p>

  <p class="normal">"Kaçırıldı mı?" dedi sorgu yargıcı. "Ah!"</p>

  <p class="normal">Bonacieux bu "Ah!" sözcüğünden işlerin daha da karışacağını hissetti.</p>

  <p class="normal">"Demek kaçırıldı," diye devam etti sorgu yargıcı, "peki bunu kimin yaptığını biliyor musunuz?"</p>

  <p class="normal">"Sanırım biliyorum."</p>

  <p class="normal">"Kimdi?"</p>

  <p class="normal">"Kesin olarak emin değilim efendim, yalnızca kuşkulanıyorum."</p>

  <p class="normal">"Kimden kuşkulanıyorsunuz? Haydi açıkça yanıt verin."</p>

  <p class="normal">Mösyö Bonacieux'nün kafası çok karışıktı: Her şeyi söylemeli mi, yoksa inkâr mı etmeliydi? Her şeyi inkâr ederse, itiraf edecek çok şeyi olduğu düşünülebilirdi; her şeyi anlatırsa, iyi niyetli olduğunu kanıtlayabilirdi. Bunun üzerine her şeyi anlatmaya karar verdi.</p>

  <p class="normal">"Uzun boylu, esmer, soylu bir yüz ifadesine sahip, her haliyle büyük bir senyöre benzeyen birinden kuşkulanıyorum; karımı Louvre'dan eve götürürken bizi defalarca izlemişti."</p>

  <p class="normal">Sorgu yargıcı biraz endişelenmiş gibi görünüyordu.</p>

  <p class="normal">"Ya ismi ne?"</p>

  <p class="normal">"Ah! Bu konuda hiçbir şey bilmiyorum, ama görürsem tanırım, sizi temin ederim ki, onu bin kişi arasında bile olsa hemen tanırım."</p>

  <p class="normal">Sorgu yargıcının kaşları çatıldı.</p>

  <p class="normal">"Demek onu bin kişinin içinde tanıyacağınızı söylüyorsunuz?"</p>

  <p class="normal">"Yani," diye karşılık verdi hata yaptığını anlayan Bonacieux, "yani..."</p>

  <p class="normal">"Onu tanıyacağınızı söylediniz," dedi sorgu yargıcı, "bu iyi, bugünlük bu kadar yeter; soruşturmayı derinleştirmeden önce, birilerinin karınızı kaçıran kişiyi tanıdığınızdan haberdar olması gerek."</p>

  <p class="normal">"Ama size onu tanıdığımı söylemedim!" diye haykırdı Bonacieux ümitsizce. "Tam tersine size..."</p>

  <p class="normal">"Mahkûmu götürün," dedi sorgu yargıcı muhafızlara.</p>

  <p class="normal">"Onu nereye götürelim?" diye sordu zabıt kâtibi.</p>

  <p class="normal">"Bir hücreye."</p>

  <p class="normal">"Hangisine?"</p>

  <p class="normal">"Tanrım! Önünüze ilk çıkana, yeter ki kapısı sağlam olsun," diye yanıtladı sorgu yargıcı zavallı Bonacieux'nün içini titreten bir kayıtsızlıkla.</p>

  <p class="normal">"Yazık! Çok yazık!" dedi Bonacieux kendi kendine, "Başıma gelenlere bak, karım büyük bir suç işlemiş olmalı, benim de onun suç ortağı olduğumu sanıyorlar, beni de onunla birlikte cezalandıracaklar: Konuşmuş, bana her şeyi anlattığını itiraf etmiş olmalı, kadınlar zaaflıdır! Önünüze ilk çıkan hücreye! Gece uzun sürmeyecek ve yarın çark işkencesine, idam sehpasına! Aman Tanrım! Tanrım! Bana merhamet et!"</p>

  <p class="normal">Bu tür sızlanmalara alışkın olan muhafızlar, Bonacieux'nün yakınmalarına hiç aldırmadan koluna girip onu götürürken, sorgu yargıcı aceleyle zabıt kâtibinin beklediği mektubu yazıyordu.</p>

  <p class="normal">Bonacieux'nün gece boyunca gözünü kırpmaması hücresinin kötülüğünden değil, duyduğu derin endişelerden kaynaklanıyordu, bütün geceyi en ufak bir gürültüden ürpererek taburesinin üzerinde geçirdi, günün ilk ışıkları hücresine süzülürken, şafağın rengi ona bir cenaze törenini çağrıştırdı.</p>

  <p class="normal">Aniden sürgülerin açıldığını duyup yerinden sıçradı. Onu idam sehpasına götürmek için geldiklerini sanmıştı, ama karşısında cellat yerine yalnızca dünkü sorgu yargıcı ve zabıt kâtibini görünce, neredeyse boyunlarına sarılacaktı.</p>

  <p class="normal">"Dün akşamdan beri işler daha da karıştı mösyö," dedi sorgu yargıcı, "size bütün gerçeği anlatmanızı tavsiye ederim, çünkü kardinalin öfkesini yalnızca pişmanlığınızı dile getirmeniz dindirebilir."</p>

  <p class="normal">"Ama ben her şeyi söylemeye hazırım," diye haykırdı Bonacieux, "en azından bildiğim her şeyi. Yalvarırım sorun."</p>

  <p class="normal">"Öncelikle karınız nerede?"</p>

  <p class="normal">"Ama size kaçırıldığını söylemiştim."</p>

  <p class="normal">"Evet, ama dün saat beşte, sizin sayenizde kaçtı."</p>

  <p class="normal">"Karım kaçtı ha!" diye haykırdı Bonacieux. "Ah bahtsız! Efendim o kaçtıysa, inanın bu benim hatam değil."</p>

  <p class="normal">"Gündüz uzun süre görüştüğünüz komşunuz d'Artagnan'ın evinde ne arıyordunuz?"</p>

  <p class="normal">"Ah! Evet, efendim, evet, bu doğru ve hata yaptığımı kabul ediyorum. D'Artagnan'la görüştüm."</p>

  <p class="normal">"Bu ziyaretinizin amacı neydi?"</p>

  <p class="normal">"Ondan karımı bulması için bana yardım etmesini istedim. Bunu ondan talep etmeye hakkım olduğunu sanıyordum; ama yanıldığımı anladım, bunun için beni bağışlamanızı diliyorum."</p>

  <p class="normal">"D'Artagnan ne yanıt verdi?"</p>

  <p class="normal">"Mösyö d'Artagnan bana yardım edeceğini söyledi, ama kısa süre sonra bana ihanet ettiğini gördüm."</p>

  <p class="normal">"Adaleti yanıltmaya çalışıyorsunuz! Mösyö d'Artagnan sizinle bir anlaşma yaptı ve anlaşma nedeniyle, karınızı götürmeye gelen muhafızları kovalayıp, onu bütün araştırmalara rağmen bulunamayan bir yere sakladı."</p>

  <p class="normal">"D'Artagnan karımı kaçırdı öyle mi? Ah! Şuraya bakın, neler söylüyorsunuz?"</p>

  <p class="normal">"Çok şükür d'Artagnan elimizde, sizi onunla yüzleştireceğiz."</p>

  <p class="normal">"Ah! İyi olur," diye haykırdı Bonacieux, "tanıdık bir yüz görmek canımı sıkmayacak."</p>

  <p class="normal">"Mösyö d'Artagnan'ı getirin," dedi sorgu yargıcı iki muhafıza.</p>

  <p class="normal">İki muhafız Athos'u getirdiler.</p>

  <p class="normal">"Mösyö d'Artagnan," dedi sorgu yargıcı Athos'a, "bu beyefendiyle aranızda neler geçtiğini anlatın."</p>

  <p class="normal">"Ama!" diye haykırdı Bonacieux, "bana gösterdiğiniz kişi Mösyö d'Artagnan değil!"</p>

  <p class="normal">"Nasıl, Mösyö d'Artagnan değil mi?" diye haykırdı sorgu yargıcı.</p>

  <p class="normal">"Kesinlikle," diye yanıtladı Bonacieux.</p>

  <p class="normal">"Bu beyefendinin adı ne?" diye sordu sorgu yargıcı.</p>

  <p class="normal">"Bunu bilmediğim için size söyleyemem."</p>

  <p class="normal">"Nasıl! Onu tanımıyor musunuz?"</p>

  <p class="normal">"Hayır."</p>

  <p class="normal">"Onu hiç görmediniz mi?"</p>

  <p class="normal">"Gördüm, ama adını bilmiyorum."</p>

  <p class="normal">"Adınız?" diye sordu sorgu yargıcı.</p>

  <p class="normal">"Athos," diye yanıtladı silahşor.</p>

  <p class="normal">"Ama bu bir insan adı değil ki, bir dağın adı!" diye haykırdı kafası karışmaya başlayan zavallı sorgucu.</p>

  <p class="normal">"Adım bu," dedi Athos sakin bir ifadeyle.</p>

  <p class="normal">"Ama adınızın d'Artagnan olduğunu söylemişsiniz."</p>

  <p class="normal">"Ben mi?"</p>

  <p class="normal">"Evet, siz."</p>

  <p class="normal">"Bana Mösyö d'Artagnan olup olmadığım soruldu, ben de ‘Öyle mi sanıyorsunuz?' diye karşılık verdim. Muhafızlar bundan emin olduklarını söylediklerinde onlara karşı çıkmak istemedim. Zaten yanılmış olabilirim."</p>

  <p class="normal">"Mösyö, adaletle alay ediyorsunuz."</p>

  <p class="normal">"Kesinlikle hayır," dedi Athos sakince.</p>

  <p class="normal">"Siz Mösyö d'Artagnan'sınız."</p>

  <p class="normal">"Bakın hâlâ aynı şeyi söylüyorsunuz."</p>

  <p class="normal">"Ama," diye haykırdı Mösyö Bonacieux, "efendim, size hiç şüphe olmadığını söylüyorum. Mösyö d'Artagnan kiracımdır, dolayısıyla kiralarımı ödememesine rağmen ve tam da bu nedenle onu tanıyorum. Mösyö d'Artagnan on dokuz, yirmi yaşlarında bir gençtir, oysa beyefendi en azından otuzunda. Mösyö d'Artagnan, Mösyö des Essarts'ın muhafız birliğinde görev yapıyor, ama beyefendi Mösyö de Tréville'in silahşor birliğine mensup, üniformasına baksanıza efendim, üniformasına baksanıza."</p>

  <p class="normal">"Bu doğru," diye mırıldandı sorgu yargıcı, "vay canına bu doğru."</p>

  <p class="normal">O sırada kapı hızla açıldı ve Bastille'in kapı görevlilerinden birinin eşlik ettiği bir haberci sorgu yargıcına bir mektup uzattı.</p>

  <p class="normal">"Ah zavallı kadın!" diye haykırdı sorgu yargıcı.</p>

  <p class="normal">"Nasıl? Ne diyorsunuz? Neden söz ediyorsunuz? Umarım karımla ilgili değildir."</p>

  <p class="normal">"Tam tersine, onunla ilgili. İşiniz zorlaşıyor."</p>

  <p class="normal">"Ah!" diye haykırdı öfkelenen tuhafiyeci, "Ben hapisteyken karımın yaptıkları benim işimi nasıl zorlaştırıyor efendim, bana bunu açıklama mutluluğunu bahşeder misiniz?"</p>

  <p class="normal">"Çünkü birlikte yapmış olduğunuz iğrenç planı hayata geçiriyor."</p>

  <p class="normal">"Büyük bir yanılgı içindesiniz efendim, karımın ne yapmış olduğunu kesinlikle bilmiyorum ve eğer bir ahmaklık yaptıysa, bunu kabul etmiyorum, onaylamıyorum, reddediyorum."</p>

  <p class="normal">"Ah, şuraya bakın," dedi Athos sorgu yargıcına, "soracak bir şeyiniz yoksa, beni buradan götürün, bu Mösyö Bonacieux'nüz çok can sıkıcı."</p>

  <p class="normal">"Mahkûmları hücrelerine götürün," dedi sorgu yargıcı, Athos ve Bonacieux'yü işaret ederek, "her zamankinden daha sıkı gözetilsinler."</p>

  <p class="normal">"Ama," dedi Athos her zamanki sükûnetiyle, "sorgulayacağınız kişi d'Artagnan'sa, onun yerini tutabileceğimi sanmıyorum."</p>

  <p class="normal">"Dediğimi yapın," diye haykırdı sorgu yargıcı, "ve ağzınızı açmayın! Duyuyor musunuz?"</p>

  <p class="normal">Athos omuzlarını silkerek muhafızları izlerken, Bonacieux bir kaplanın bile yüreğini parçalayacak sızlanmalarda bulunuyordu.</p>

  <p class="normal">Geceyi geçirdiği hücreye geri götürülen tuhafiyeci gün boyunca orada kaldı. Bir silahşor olmadığını kendi de söyleyen Bonacieux bütün gün tam bir tuhafiyeci gibi ağladı.</p>

  <p class="normal">Akşam dokuza doğru yatmaya hazırlanırken, koridorda ayak sesleri duydu. Adımlar hücresine yaklaştı, kapının açılmasıyla muhafızlar içeri girdiler.</p>

  <p class="normal">"Beni izleyin," dedi muhafızların ardından gelen bir subay.</p>

  <p class="normal">"Sizi izlemek mi?" diye haykırdı Bonacieux, "Tanrım! Bu saatte sizi nereye kadar izleyeceğim?"</p>

  <p class="normal">"Sizi götürme emri aldığımız yere kadar."</p>

  <p class="normal">"Ama bu sorumun yanıtı değil."</p>

  <p class="normal">"Yine de bu size verebileceğimiz tek yanıt."</p>

  <p class="normal">"Aman Tanrım, Tanrım," diye mırıldandı zavallı tuhafiyeci, "bu kez işim bitik!"</p>

  <p class="normal">Ve hiç direnmeden kendisini almaya gelen muhafızları izledi.</p>

  <p class="normal">Daha önce geçtiği koridordan sonra bir avluyu, ardından da ana binanın bulunduğu ikinci bir avluyu aştı, sonunda avlunun kapısının önünde dört atlı muhafızın çevrelediği bir araba gördü. Arabaya bindirildiğinde, subay yanına yerleşti, kapının kilitlenmesiyle her ikisi de kendilerini hareket eden bir hapishanenin içinde buldular.</p>

  <p class="normal">Araba bir cenaze arabası gibi yavaşça ilerliyordu. Mahkûm kilitli parmaklıkların arasından yalnızca evleri ve kaldırımları görüyordu, ama gerçek bir Parisli olarak, tabelalardan, sokak lambalarından hangi caddeden geçtiklerini anlıyordu. Bastille mahkûmlarının idam edildiği Saint-Paul'e geldiklerinde bayılacak gibi olup iki kere haç çıkarttı. Orada duracaklarını sandıysa da, araba yoluna devam etti.</p>

  <p class="normal">Daha ileride, suçluların gömüldüğü Saint-Jean mezarlığının yanından geçerlerken içini daha büyük bir korku kapladı. İçini rahatlatan tek şey, onları gömmeden önce kafalarını kesmeleriydi, oysa kafası hâlâ omuzlarının üzerinde duruyordu. Ama araba Grève yoluna sapıp, belediye sarayının sivri çatıları göründüğünde, bu kez işinin bittiğini düşünerek, subaya günah çıkartmak istedi, geri çevrilmesi üzerine öyle acıklı çığlıklar attı ki, subay böyle bağırmaya devam ederse, ağzını bağlatacağını söyledi.</p>

  <p class="normal">Bu tehdit Bonacieux'nün içini biraz rahatlattı: Onu Grève'de öldüreceklerse, idam alanına neredeyse varmak üzere olduklarından ağzını bağlamalarına gerek yoktu. Gerçekten de araba hiç durmadan bu uğursuz meydanı geride bıraktı. Artık korkulacak tek şey arabanın yöneldiği Croix-du-Trahoir'dı. Bu kez hiç şüphe yoktu, adi suçlular Croix-du-Trahoir'da idam ediliyordu. Bonacieux Saint-Paul'e ya da Grève meydanına layık olduğunu düşünerek övünmüştü, ama son yolculuğunu Croix-du-Trahoir'da tamamlayacaktı! O uğursuz haçı henüz göremese de, bir şekilde onu karşısında bulacağını hissediyordu. Yirmi adım daha gidildiğinde, bir uğultunun duyulmasıyla araba durdu. Bu, peş peşe yaşadığı korkularla yıkılmış zavallı Bonacieux için çok fazlaydı, sanki son nefesini verirmiş gibi hafifçe inleyerek bayıldı.</p>
</body>
</html>
