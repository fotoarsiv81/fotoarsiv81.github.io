<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">XVII<br class="chapter" />
  Bonacieux Ailesi</h1>

  <p class="normal">Kardinal elmas konusunu krala ikinci kez hatırlatıyordu. Bu ısrarcı yaklaşım karşısında huylanan kral bu tavsiyenin altında bir şeyler yattığını düşündü.</p>

  <p class="normal">Kardinal, modern polisin mükemmelliğine erişemese de, çok iyi çalışan güvenlik teşkilatı sayesinde çevrede olup bitenler konusunda kraldan daha fazla bilgi topluyordu. Bu durum kralın kardinal karşısında birçok kez küçük düşmesine neden olmuştu. Bu yüzden Anne d'Autriche ile sohbet edip ağzından bir şeyler almayı umdu, sonra kardinal tarafından bilinen ya da bilinmeyen bir sırla onun yanına gelecek ve her iki durumda da onun gözünde itibarı yükselecekti.</p>

  <p class="normal">Kraliçenin yanına gidip, önce her zamanki gibi çevresindekilere tehditler savurdu. Başını öne eğen Anne d'Autriche hiç yanıt vermeden bu sövgü selinin akıp gitmesini bekledi, sonunda kralın duracağını umuyordu; ama XIII. Louis'nin istediği bu değildi, kardinalin aklından bir şeyler geçtiğini ve kendisine kardinale yakışır, korkunç bir sürpriz hazırladığını düşünen XIII. Louis tartışma yaratarak, kraliçenin ağzından bir ipucu almak istiyordu. Nihayet ısrarlı suçlamalarının sonucunda hedefine ulaştı.</p>

  <p class="normal">"Ama," diye haykırdı bu imalı saldırılardan yorulan Anne d'Autriche, "ama bana içinizden geçenlerin hepsini söylemiyorsunuz. Ben ne yaptım? Ne suç işledim? Majestelerinin bunca yaygarayı koparmasının nedeni kardeşime yazdığım mektup olamaz."</p>

  <p class="normal">Böylesine doğrudan bir karşı saldırı beklemeyen kral ne yanıt vereceğini bilemedi, bunun üzerine şölen arifesinde yapması gereken uyarının zamanının geldiğini düşündü.</p>

  <p class="normal">"Madam," dedi haşmetle, "kısa süre sonra belediye sarayında bir balo düzenlenecek, yiğit belediye görevlilerini onurlandırmak için oraya tören giysilerinizle gelmenizi ve özellikle size doğum gününüzde hediye ettiğim elmasları takmanızı istiyorum."</p>

  <p class="normal">Yanıt korkunçtu. Anne d'Autriche, XIII. Louis'nin her şeyi bildiğini ve bunu yedi sekiz gün gizlemesini kardinalin istediğini sandı. Rengi kireç gibi soldu, balmumunu andıran eliyle bir konsola yaslanarak ürkmüş gözlerle krala bakarken, ağzından tek bir sözcük bile çıkmadı.</p>

  <p class="normal">"Anladınız değil mi, madam?" dedi kral, sebebini tahmin edemediği bu sıkıntılı yüz ifadesine neden olduğu için keyiflenerek, "Anladınız değil mi?"</p>

  <p class="normal">"Evet efendim, anlıyorum," diye kekeledi kraliçe.</p>

  <p class="normal">"Baloya geleceksiniz değil mi?"</p>

  <p class="normal">"Evet."</p>

  <p class="normal">"Elmaslarınızı takarak?"</p>

  <p class="normal">"Evet."</p>

  <p class="normal">Kraliçenin benzi daha da soldu, bunu fark eden kral, kişiliğinin en kötü yanlarından biri olan o soğuk acımasızlığıyla keyiflendi.</p>

  <p class="normal">"O zaman anlaştık," dedi kral, "size söyleyeceklerim bundan ibaretti."</p>

  <p class="normal">"Ama balo ne zaman düzenleniyor?" diye sordu Anne d'Autriche.</p>

  <p class="normal">Kral kraliçenin neredeyse can çekişirmişçesine sorduğu bu soruya içgüdüsel olarak yanıt vermemesi gerektiğini hissetti.</p>

  <p class="normal">"Çok yakında madam," dedi, "ama tarihi tam olarak hatırlayamıyorum, kardinale soracağım."</p>

  <p class="normal">"Bu şöleni size kardinal mi bildirdi?" diye haykırdı kraliçe.</p>

  <p class="normal">"Evet madam," diye yanıtladı kral şaşkın bir ifadeyle, "ama neden bunu soruyorsunuz ki?"</p>

  <p class="normal">"Davet ettiğiniz baloya elmaslarımı takarak gelmemi o mu söyledi?"</p>

  <p class="normal">"Yani madam..."</p>

  <p class="normal">"O değil mi, efendim, o."</p>

  <p class="normal">"O ya da ben, ne fark eder? Bu davette kötü bir niyet mi var?"</p>

  <p class="normal">"Hayır efendim."</p>

  <p class="normal">"O zaman geliyorsunuz?"</p>

  <p class="normal">"Evet efendim."</p>

  <p class="normal">"Bu güzel," dedi kral çıkarken, "bu güzel, sözünüze güveniyorum."</p>

  <p class="normal">Kraliçe saygıdan çok dizleri tutmadığı için bir reverans yaptı.</p>

  <p class="normal">Kral coşkuyla dışarı çıktı.</p>

  <p class="normal">"İşim bitti," diye mırıldandı kraliçe, "işim bitti, çünkü kardinal her şeyi biliyor ve henüz hiçbir şey bilmese de yakında her şeyi öğrenecek olan kralı o yönlendiriyor. İşim bitti! Tanrım! Tanrım! Tanrım!"</p>

  <p class="normal">Başını titreyen kollarının arasına alarak bir yastığın üzerine diz çöküp dua etti.</p>

  <p class="normal">Gerçekten de durum çok korkunçtu. Buckingham Londra'ya dönmüştü, Madam de Chevreuse Tours'daydı. Her zamankinden daha çok gözlenen kraliçe hangisi olduğunu bilmese de, nedimelerinden birinden gizli gizli şüpheleniyordu. La Porte, Louvre'dan ayrılamıyordu. Dünyada güvenebileceği tek kişi bile yoktu.</p>

  <p class="normal">Onu tehdit eden felaketi ve terk edilmişliğini düşünerek gözyaşlarına boğuldu.</p>

  <p class="normal">"Majesteleri için yapabileceğim bir şey var mı?" diye sordu tatlı bir ses merhametle.</p>

  <p class="normal">Kraliçe hemen geri döndü, çünkü ses tonundan bu konuşanın bir dost olduğuna şüphe yoktu.</p>

  <p class="normal">Gerçekten de kraliçenin dairesine açılan kapılardan birinde Madam Bonacieux duruyordu; elbiseleri ve çamaşırları dolaba yerleştirirken kral içeri girmiş, o da dışarı çıkamadığı için her şeyi duymuştu.</p>

  <p class="normal">Kraliçe bu halde görülmekten şaşırmış bir halde tiz bir çığlık attı, ilk başta gözleri yaşlarla dolu olduğu için La Porte'un kendisine tavsiye ettiği genç kadını tanıyamamıştı.</p>

  <p class="normal">"Ah! Hiç endişelenmeyin madam," dedi genç kadın ellerini birleştirip, kraliçenin sıkıntıları için gözyaşı dökerken, "ben majestelerine yürekten bağlıyım ve ondan ne kadar uzak, ondan ne kadar aşağılarda olsam da, sanırım majestelerinin acısını dindirecek bir yol biliyorum."</p>

  <p class="normal">"Siz! Tanrım! Siz!" diye haykırdı kraliçe, "Ama bir yüzüme bakın hele. Herkes tarafından ihanete uğruyorum, size güvenebilir miyim?"</p>

  <p class="normal">"Ah madam!" diye haykırdı genç kadın dizlerinin üzerine çökerek, "her şeyim üzerine yemin ederim ki, majesteleri için ölmeye hazırım."</p>

  <p class="normal">İlki gibi yüreğinin derinliklerinden gelen bu çığlığın içtenliğine güvenilebilirdi.</p>

  <p class="normal">"Evet," diye devam etti Madam Bonacieux, "evet, burada hainler var; ama kutsal bakire adına yemin ederim ki, majestelerinin benden daha sadık bir hizmetkârı olamaz. Kralın takmanızı istediği o elmasları Buckingham düküne verdiniz, değil mi? Elmaslar dükün koltuğunun altında tuttuğu gül ağacından bir kutunun içindeydi, yanılmıyorum değil mi?"</p>

  <p class="normal">"Aman Tanrım! Tanrım!" diye mırıldandı, korkudan dişleri takırdayan kraliçe.</p>

  <p class="normal">"Tamam o zaman," diye devam etti Madam Bonacieux, "onları geri almak gerek."</p>

  <p class="normal">"Elbette, geri almak gerek," diye haykırdı kraliçe, "ama bunu nasıl yapacağız?"</p>

  <p class="normal">"Düke birisini göndermek gerek."</p>

  <p class="normal">"Ama kimi?.. Kime güvenebilirim ki?"</p>

  <p class="normal">"Bana güvenin madam, bu onuru bana bahşedin kraliçem, ben ulağı bulacağım!"</p>

  <p class="normal">"Ama yazmak gerekecek!"</p>

  <p class="normal">"Ah! Evet, bu kesinlikle gerekli. Majestelerinin elinden iki sözcük, bir de özel mührü."</p>

  <p class="normal">"Ama o iki sözcük beni mahkûm etmelerine yeter. Bu benim için boşanma, sürgün demektir."</p>

  <p class="normal">"Evet, alçakların eline geçerse! Ama sizi temin ederim ki o iki sözcük adreslerine ulaşacaklar."</p>

  <p class="normal">"Aman Tanrım! Demek hayatımı, onurumu, şöhretimi sizin ellerinize teslim edeceğim!"</p>

  <p class="normal">"Evet madam, evet, böyle olması gerekiyor ve bunların hepsini ben kurtaracağım!"</p>

  <p class="normal">"Ama nasıl? En azından bunu söyleyin."</p>

  <p class="normal">"İki üç gün önce serbest bırakılan kocamı henüz göremedim. Kimseye kin tutmayan, kimseye sempati beslemeyen yürekli ve dürüst bir adamdır. İstediğimi yapacaktır, içinde ne yazdığını bilmeden, hatta majestelerinin mektubunu taşıdığından haberi olmadan, belirtilen adrese ulaştıracaktır."</p>

  <p class="normal">Genç kadının ellerini tutkulu bir hamleyle tutan kraliçe, ona yüreğinin derinliklerini okumak istercesine baktı ve güzel gözlerindeki içtenliğin parıltısından başka bir şey göremeyince, ona şefkatle sarıldı.</p>

  <p class="normal">"Tamam," diye haykırdı, "hayatımı, onurumu kurtaracaksın."</p>

  <p class="normal">"Ah! Yerine getirmekten mutluluk duyacağım bu görevi abartmayın, benim aşağılık komploların kurbanı olan majestelerini kurtaracak bir şeyim yok."</p>

  <p class="normal">"Doğru, doğru yavrum, haklısın."</p>

  <p class="normal">"Bana bu mektubu verin madam, zamanımız daralıyor."</p>

  <p class="normal">Kraliçe hemen üzerinde kâğıt, kalem bulunan küçük bir masaya koştu, iki satır bir şeyler yazdıktan sonra zarfı mühürleyip Madam Bonacieux'ye uzattı.</p>

  <p class="normal">"Önemli bir şeyi unuttuk," dedi kraliçe.</p>

  <p class="normal">"Nedir?"</p>

  <p class="normal">"Para."</p>

  <p class="normal">Madam Bonacieux'nün yüzü kızardı.</p>

  <p class="normal">"Ah! Bu doğru," dedi, "majestelerine itiraf etmek isterim ki kocam..."</p>

  <p class="normal">"Kocanın parası yok, demek istediğin bu değil mi?"</p>

  <p class="normal">"Hayır var, ama kendisi çok cimridir, bu onun tek kusuru. Yine de majesteleri endişelenmesin, bir yolunu..."</p>

  <p class="normal">"Bende de fazla para yok," dedi kraliçe (Madam de Motteville'in anılarını okuyanlar, bu yanıta şaşırmayacaklardır), "ama bekle."</p>

  <p class="normal">Anne d'Autriche mücevher çekmecesine koştu.</p>

  <p class="normal">"Şunu al," dedi, "söylendiğine göre pahalı bir yüzükmüş, İspanya kralı kardeşimden geldi, bana ait olduğu için kullanabilirim. Onu paraya çevir ve kocan yola çıksın."</p>

  <p class="normal">"Bir saat içinde emirleriniz yerine getirilecek."</p>

  <p class="normal">"Adresi görüyorsun," diye ekledi kraliçe neredeyse işitilemeyecek kadar alçak bir sesle, "Buckingham dükü, Londra."</p>

  <p class="normal">"Mektup kendisine iletilecektir."</p>

  <p class="normal">"İyiliksever çocuk!" diye haykırdı Anne d'Autriche.</p>

  <p class="normal">Kraliçenin elini öpen Madam Bonacieux mektubu korsesinin içine yerleştirip, bir kuşun hafifliğiyle gözden kayboldu.</p>

  <p class="normal">Kraliçeye dediği gibi on dakika sonra evindeydi, serbest bırakıldıktan sonra kocasını görmemişti, bu yüzden kardinal hazretlerinin tatlı sözleri ve parasının, buna ilaveten yaptığı iki üç ziyaretten sonra, Bonacieux'nün en iyi dostu haline gelen Rochefort kontunun, onu karısının suçlu olduğu için değil, politik bir tedbir nedeniyle kaçırıldığına kolayca inandırmasının onda ne gibi değişikliklere yol açtığını bilmiyordu.</p>

  <p class="normal">Mösyö Bonacieux'yü evde yalnız buldu: Zavallı adam büyük bir güçlükle, mobilyaları neredeyse tamamıyla kırılmış, çekmeceleri boşaltılmış evine çekidüzen vermeye çalışıyordu, adalet Kral Süleyman'ın belirttiği gibi, geçişinde iz bırakmayan üç şeyden biri değildi. Hizmetçi kız ise efendisi tutuklandığı sırada kaçmıştı. Zavallı öyle korkmuştu ki, Paris'ten memleketi olan Bourgogne'a kadar hiç durmadan yürümüştü.</p>

  <p class="normal">Saygıdeğer tuhafiyeci evine döner dönmez karısını durumdan haberdar etmişti, Madam Bonacieux de ona memnuniyetini ve işlerden ilk fırsat bulduğunda kendisini ziyarete geleceğini bildirmişti.</p>

  <p class="normal">Bu fırsat beş gün sonra çıkmıştı, bu süre farklı koşullarda üstat Bonacieux'ye uzun gelebilirdi ama kardinalle yaptığı görüşme, Rochefort'un ziyaretleri onu bol bol düşündürüyordu; bilindiği gibi düşünen insan zamanın nasıl geçtiğini anlamazdı.</p>

  <p class="normal">Dahası Bonacieux'nün düşleri pespembeydi. Rochefort ona sevgili dostum Bonacieux diye hitap ediyor, hiç durmadan kardinalin kendisine çok değer verdiğini söylüyordu. Tuhafiyeci şimdiden gelecekteki soylu ve zengin yaşantısına giden yolun taşlarının döşendiğini hayal ediyordu.</p>

  <p class="normal">Madam Bonacieux de kendi payına düşünüyordu, ama onun aklından geçenler yükselme tutkusuyla ilgili değildi, istemese de kendisine tutkulu bir aşkla bağlanmış gibi görünen o yürekli, yakışıklı, genç adamı düşünüyordu. On sekiz yaşında Mösyö Bonacieux ile evlendirilmiş, kocasının kendisinde herhangi bir duygu uyandırmaktan uzak olan dostları arasında yaşamış, iç dünyası bulunduğu sosyal mevkidekilere oranla daha geniş olduğundan, sıradan baştan çıkarma numaralarına ilgi göstermemişti, ama özellikle o dönemde soyluluk unvanının kentliler üzerinde büyük bir etkisi vardı, d'Artagnan da bir soyluydu, dahası silahşor üniformasından sonra kadınlar arasında en çok revaçta olan muhafız üniformasını taşıyordu. Tekrarlayalım ki, yakışıklı, maceracı bir gençti, aşktan seven ve sevmeye susamış biri gibi söz ediyordu, onda yirmi üç yaşında bir kadının başını döndürecek birçok özellik vardı ve Madam Bonacieux hayatının tam da bu mutlu çağındaydı.</p>

  <p class="normal">Sekiz günden beri birbirlerini görmemelerine rağmen, o hafta boyunca başlarından geçen olayların etkisiyle, karı koca birbirlerine hafif kaygılı bir ifadeyle yaklaştılar. Yine de Mösyö Bonacieux yaşadığı sevinci belli ederek kollarını açtı ve karısına doğru ilerledi.</p>

  <p class="normal">Madam Bonacieux ona alnını uzattı.</p>

  <p class="normal">"Biraz konuşalım," dedi.</p>

  <p class="normal">"Nasıl?" dedi Bonacieux şaşırmış bir halde.</p>

  <p class="normal">"Evet, size açmam gereken önemli bir konu var."</p>

  <p class="normal">"Aslında benim de öyle, size soracak önemli sorularım var. Bana biraz kaçırılışınızdan söz eder misiniz lütfen."</p>

  <p class="normal">"Şu an için söz konusu olan bu değil," dedi Madam Bonacieux.</p>

  <p class="normal">"Peki söz konusu olan nedir? Tutsaklığım mı?"</p>

  <p class="normal">"Yakalanıp götürüldüğünüzü daha ilk günden öğrendim, ama hiçbir suç işlemediğiniz, hiçbir entrikaya bulaşmadığınız ve ne kendinizi, ne de bir başkasını tehlikeye atacak bir şey bilmediğiniz için, bu olaya ancak gereken ilgiyi gösterdim."</p>

  <p class="normal">"Sizin için söylemesi çok kolay madam!" diye karşılık verdi, karısının ilgisizliğinden incinmiş olan Bonacieux, "Bir gün, bir gece Bastille'de bir hücrede kaldığımı biliyor musunuz?"</p>

  <p class="normal">"Bir gün, bir gece geçip gitmiş; şimdi tutsaklığınızı bırakalım da, buraya gelmeme neden olan meseleyi konuşalım."</p>

  <p class="normal">"Nasıl? Buraya gelmenize neden olan mesele mi? Buraya sekiz günden beri ayrı olduğunuz kocanızı görmenin mutluluğunu yaşamak için gelmediniz mi?" diye sordu kalbi iyice kırılan tuhafiyeci.</p>

  <p class="normal">"Önce bunun, sonra da başka bir şey için."</p>

  <p class="normal">"Anlatın!"</p>

  <p class="normal">"Çok önemli bir konu, geleceğimiz belki de buna bağlı."</p>

  <p class="normal">"Sizi son gördüğümden beri, geleceğimizle ilgili büyük değişiklikler oldu Madam Bonacieux ve birkaç ay sonra, birçok kişi tarafından imrenilecek bir yaşantımız olursa, hiç şaşırmayacağım."</p>

  <p class="normal">"Evet, özellikle size vereceğim talimatları yerine getirirseniz."</p>

  <p class="normal">"Bana mı?"</p>

  <p class="normal">"Evet, size. Yerine getirilecek hayırlı ve kutsal bir görev ve kazanılacak çok para var."</p>

  <p class="normal">Madam Bonacieux paradan söz ederek kocasını zayıf noktasından vurmak istiyordu.</p>

  <p class="normal">Ama bir kişi tuhafiyeci de olsa, kardinal Richelieu ile on dakika sohbet etmişse, artık aynı kişi değildi.</p>

  <p class="normal">"Kazanılacak çok para!" dedi Bonacieux dudaklarını bükerek.</p>

  <p class="normal">"Evet, çok para."</p>

  <p class="normal">"Yaklaşık ne kadar?"</p>

  <p class="normal">"Belki de bin altın."</p>

  <p class="normal">"Demek yerine getirmemi istediğiniz görev çok ciddi?"</p>

  <p class="normal">"Evet."</p>

  <p class="normal">"Ne yapılması gerek?"</p>

  <p class="normal">"Hemen yola çıkıp, hiçbir şekilde kimseye vermeyeceğiniz bir kağıdı yerine ulaştırmak."</p>

  <p class="normal">"Nereye gideceğim?"</p>

  <p class="normal">"Londra'ya."</p>

  <p class="normal">"Ben, Londra'ya! Hadi canım, alay ediyorsunuz, Londra'da işim yok."</p>

  <p class="normal">"Ama birilerinin oraya gitmenize ihtiyaçları var."</p>

  <p class="normal">"Sözünü ettiğiniz bu birileri de kim? Sizi uyarıyorum, bir işe körü körüne girmem, yalnızca hangi tehlikeye atıldığımı değil, kimin için tehlikeye atıldığımı da bilmek isterim."</p>

  <p class="normal">"Önemli bir şahsiyet sizi gönderiyor, önemli bir şahsiyet de sizi bekliyor; ödül arzularınızı fazlasıyla tatmin edecek, size vaat edebileceklerim bunlar."</p>

  <p class="normal">"Yine entrikalar, hep entrikalar! Teşekkürler, artık hiçbir şeye güvenmiyorum. Kardinal hazretleri beni bu konuda aydınlattılar."</p>

  <p class="normal">"Kardinal!" diye haykırdı Madam Bonacieux, "Kardinali mi gördünüz?"</p>

  <p class="normal">"Beni çağırttı," diye karşılık verdi tuhafiyeci gururla.</p>

  <p class="normal">"Ve siz de bu davete gittiniz, ne kadar tedbirsizsiniz."</p>

  <p class="normal">"Tercih yapma şansımın olmadığını söylemem gerek, çünkü iki muhafızın arasındaydım. Ve söylemem gerekir ki, o sırada kardinal hazretlerini tanımadığım için bu davete icabet etmemek beni sevindirecekti."</p>

  <p class="normal">"Yani size kötü mü davrandı? Size tehditler mi savurdu?"</p>

  <p class="normal">"Bana elini uzatıp, dostum diye seslendi, –dostu! Anlıyor musunuz, madam?– ben büyük kardinalin dostuyum!"</p>

  <p class="normal">"Büyük kardinal!"</p>

  <p class="normal">"Onu bu şekilde anmama karşı mı çıkıyorsunuz yoksa madam?"</p>

  <p class="normal">"Hiçbir şeye karşı çıktığım yok, ama size bir kardinalin dostluğunun geçici olduğunu ve bir kardinale bağlılık duymak için çılgın olmak gerektiğini söylüyorum, onun üzerinde, bir kişinin kaprislerine ya da bir olayın sonuçlarına dayanmayan güçler var, asıl o güçlerle birlikte hareket etmek gerek."</p>

  <p class="normal">"Üzgünüm madam, ama hizmet etmekten onur duyduğum büyük adamdan başka bir güç tanımıyorum."</p>

  <p class="normal">"Kardinale hizmet mi ediyorsunuz?"</p>

  <p class="normal">"Evet madam ve onun bir hizmetkârı olarak devletin güvenliğine karşı komplolar hazırlamanıza ve Fransız olmayan, İspanyol kanı taşıyan bir kadının entrikalarına alet olmanıza izin vermeyeceğim. Çok şükür, kartal gibi bakışlarıyla her şeyi gözetleyen ve yürekleri okuyan büyük kardinal orada."</p>

  <p class="normal">Bonacieux, Rochefort kontundan duyduğu bir cümleyi kelimesi kelimesine tekrarlıyordu; ama kocasına güvenen ve bu umutla onun adına kraliçeye söz veren zavallı kadın, kendini atmak üzere olduğu tehlikeyi ve içinde bulunduğu çaresizliği düşünerek titredi. Yine de kocasının zaaflarını ve özellikle açgözlülüğünü bildiği için, onu kendi amaçları doğrultusunda yönlendireceği konusunda umutsuz değildi.</p>

  <p class="normal">"Ah! Demek kardinalci oldunuz mösyö," diye haykırdı. "Ah! Demek karınıza kötü davranan, kraliçenize küfredenlerin yanındasınız!"</p>

  <p class="normal">"Kişisel çıkarların, toplumsal çıkarlar karşısında hiç önemi yoktur. Ben devleti kurtaranların yanındayım," dedi Bonacieux coşkuyla.</p>

  <p class="normal">Bu da Rochefort kontunun, aklında tuttuğu ve taşı gediğine koymak için kullandığı bir diğer cümlesiydi.</p>

  <p class="normal">"Peki sözünü ettiğiniz devletin ne olduğunu biliyor musunuz?" dedi Madam Bonacieux omuzlarını silkerek. "Hiçbir inceliği olmayan bir kentli olmakla yetiniyor, kim size daha fazla olanak sunarsa onun tarafını mı tutuyorsunuz?"</p>

  <p class="normal">"Hey! Hey! Şuraya bakın," dedi Bonacieux, vurduğu şişkin karınlı, yuvarlak bir keseden para şıkırtıları gelirken, "buna ne dersiniz, öğütçü madam?"</p>

  <p class="normal">"Bu para nereden geliyor?"</p>

  <p class="normal">"Tahmin edemiyor musunuz?"</p>

  <p class="normal">"Kardinalden mi?"</p>

  <p class="normal">"Ondan ve dostum Rochefort kontundan."</p>

  <p class="normal">"Rochefort kontu! Ama beni kaçıran kişi o."</p>

  <p class="normal">"Bu mümkün madam."</p>

  <p class="normal">"O adamın parasını mı alıyorsunuz?"</p>

  <p class="normal">"Bana bu kaçırma olayının tamamıyla politikayla ilgili olduğunu söylememiş miydiniz?"</p>

  <p class="normal">"Evet, bu kaçırma olayının amacı, yüce efendime ihanet etmemi sağlamak, işkenceler sayesinde, ağzımdan alacakları itiraflarla onun onurunu hatta belki de hayatını tehlikeye sokmaktı."</p>

  <p class="normal">"Madam," diye karşılık verdi Bonacieux, "yüce efendiniz alçak bir İspanyol ve kardinalin yaptığı her şey doğrudur."</p>

  <p class="normal">"Mösyö," dedi genç kadın, "korkak, cimri ve ahmak olduğunuzu biliyordum, ama aşağılık bir adam olduğunuzu şimdi öğrendim."</p>

  <p class="normal">"Madam," dedi, karısının daha önce hiç tanık olmadığı bu büyük öfkesi karşısında gerileyen Bonacieux, "madam, siz ne diyorsunuz?"</p>

  <p class="normal">"Sizin bir sefil olduğunuzu söylüyorum!" diye devam etti, kocasını etkilemeye başladığını hisseden Madam Bonacieux. "Ah! Demek politika yapıyorsunuz! Hem de kardinalci politika! Ah! Para için ruhunuzu şeytana satıyorsunuz."</p>

  <p class="normal">"Hayır, kardinale."</p>

  <p class="normal">"Aynı şey!" diye haykırdı genç kadın. "Ha Richelieu, ha şeytan."</p>

  <p class="normal">"Susun madam, susun, sizi duyabilirler."</p>

  <p class="normal">"Evet, haklısınız, ve bu korkaklığınızdan utanıyorum."</p>

  <p class="normal">"Ama benden ne istiyorsunuz ki, söyleyin?"</p>

  <p class="normal">"Size söyledim: Hemen yola çıkıp, size verdiğim görevi hakkıyla yerine getiriyorsunuz, ancak bu koşulla her şeyi unutup sizi bağışlarım ve dahası –elini ona uzattı– size dostluğumu geri veririm."</p>

  <p class="normal">Bonacieux ödlek ve cimriydi, ama karısını severdi, bu yüzden duygulandı. Elli yaşında bir adam, yirmi üç yaşındaki bir kadına uzun süre öfke duyamazdı.</p>

  <p class="normal">Tereddüt ettiğini gören Madam Bonacieux:</p>

  <p class="normal">"Evet, karar verdiniz mi?" diye sordu.</p>

  <p class="normal">"Ama sevgili dostum, benden ne istediğinizi bir düşünsenize. Londra, Paris'ten uzak, hem de çok uzak ve belki de bana verdiğiniz görev tehlikeler barındırıyor."</p>

  <p class="normal">"Ne önemi var, onları atlatacaksınız!"</p>

  <p class="normal">"Bakın Madam Bonacieux," dedi tuhafiyeci, "bunu kesinlikle reddediyorum: Entrikalar beni ürkütüyor. Bastille'i gördüm, bırrrrrr! Bastille korkunçtu! Aklıma geldikçe tüylerim diken diken oluyor. Beni işkenceyle tehdit ettiler. İşkence nedir bilir misiniz? Bacaklarınızın arasına tahta parçaları sokup, kemikleriniz kırılana dek yükleniyorlar! Hayır, kesinlikle gitmeyeceğim. Lanet olsun! Hem siz kendiniz neden gitmiyorsunuz? Çünkü şimdiye kadar sizin hakkınızda yanılmışım, siz bir erkeği, hem de öfkeden gözü dönmüş bir erkeği andırıyorsunuz!"</p>

  <p class="normal">"Ve siz de sefil, ahmak, alık bir kadından farksızsınız. Ah! Korkuyorsunuz! Tamam o zaman, hemen yola çıkmazsanız, sizi kraliçenin emriyle tutuklatıp, bu kadar korktuğunuz Bastille'e tıktıracağım."</p>

  <p class="normal">Birden derin düşüncelere dalan Bonacieux, zihninde kardinalin ve kraliçenin öfkelerinin değerini tarttı: Kardinalinki fazlasıyla ağır basmıştı.</p>

  <p class="normal">"Beni kraliçenin emriyle tutuklatın," dedi, "ben de kardinal hazretlerine başvuracağım."</p>

  <p class="normal">Aniden ne kadar ileri gittiğini anlayan Madam Bonacieux'nün içi titredi. Bir an için dehşetle, korkan ahmakların sarsılmaz kararlılığını yansıtan o yüze baktı.</p>

  <p class="normal">"Tamam o zaman!" dedi. "Belki de siz haklısınız, hem erkekler kadınlara göre politikadan daha iyi anlarlar, özellikle de sizin gibi kardinalle sohbet etmiş olanlar. Yine de, sevgisine güvenebileceğimi sandığım kocamın beni böyle kaba bir şekilde geri çevirmesini ve arzularımı yerine getirmemesini kabul etmek çok zor."</p>

  <p class="normal">"Arzularınızın boyutları tatmin edilemeyecek noktalara ulaşıyor," diye karşılık verdi Bonacieux, zafer kazanmışçasına, "başıma iş açabilir."</p>

  <p class="normal">"O zaman ben de vazgeçiyorum," dedi genç kadın içini çekerek, "tamam bir daha bundan söz etmeyelim."</p>

  <p class="normal">"En azından Londra'ya ne yapmak için gideceğimi söyleseydiniz," dedi, biraz geç de olsa, Rochefort'un kendisine karısının sırlarını öğrenmesi konusundaki tavsiyelerini hatırlayarak.</p>

  <p class="normal">"Bilmeniz gerekmez," dedi içgüdüsel bir güvensizlikle geri çekilen genç kadın, "kadınların hoşuna gidecek incik boncuk türünden bir şeyler satın alınıp para kazanılacaktı."</p>

  <p class="normal">Ama genç kadın kendini savunmaya çalıştıkça, Bonacieux, bu sırrın oldukça önemli olduğunu düşünmeye başlamıştı. Bunun üzerine, hemen Rochefort kontunun yanına koşup, kraliçenin İngiltere'ye bir ulak yollayacağını bildirmeye karar verdi.</p>

  <p class="normal">"Yanınızdan ayrılacağım için beni bağışlayın, sevgili Madam Bonacieux," dedi, "ama geleceğinizi tahmin etmediğim için arkadaşlarımdan birine söz vermiştim; hemen geri geleceğim, beni azıcık beklerseniz, arkadaşımla işimi halledip döneceğim ve saat geç olmaya başladığı için sizi Louvre'a bırakacağım."</p>

  <p class="normal">"Teşekkürler mösyö," diye karşılık verdi Madam Bonacieux: "bana herhangi bir yardımda bulunacak kadar yürekli değilsiniz, Louvre'a tek başıma gidebilirim."</p>

  <p class="normal">"Nasıl isterseniz madam," dedi tuhafiyeci. "Sizi yakında yeniden görebilecek miyim?"</p>

  <p class="normal">"Kuşkusuz, gelecek hafta umarım işlerimden vakit bulacağım ve buraya gelip hasar görmüş eşyalarımıza çekidüzen vereceğim."</p>

  <p class="normal">"Güzel, sizi bekleyeceğim. Bana kızmadınız değil mi?"</p>

  <p class="normal">"Ben mi, kesinlikle hayır."</p>

  <p class="normal">"O zaman görüşmek üzere."</p>

  <p class="normal">"Görüşmek üzere."</p>

  <p class="normal">Bonacieux karısının elini öpüp hızla uzaklaştı.</p>

  <p class="normal">"Şuraya bak," dedi Madam Bonacieux kendi kendine, kocası sokak kapısını kapattığında, "bu ahmağın bir de kardinalci olması eksik kalmıştı! Ya ben kraliçeye, zavallı efendime ne cevap vereceğim? Aman Tanrım, Tanrım! Beni de saraya kendisini gözlemek için yerleştirilmiş o sefillerden biri sanacak! Ah Mösyö Bonacieux! Sizi hiçbir zaman çok sevmemiştim, şimdiyse sizden nefret ediyorum! Bunu ödeyeceksiniz!"</p>

  <p class="normal">Kendi kendine bunları söylerken, tavandan gelen bir sesle başını yukarı kaldırdı ve döşemenin aralığından gelen bir ses duydu:</p>

  <p class="normal">"Sevgili Madam Bonacieux, bana küçük giriş kapısını açın, yanınıza geleceğim."</p>
</body>
</html>
