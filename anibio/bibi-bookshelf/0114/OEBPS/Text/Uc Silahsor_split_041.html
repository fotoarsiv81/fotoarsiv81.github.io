<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_39">XXXIX<br class="chapter" />
  Bir Anlık Görüntü</h1>

  <p class="normal">Saat dörtte, dört arkadaş Athos'un evinde bir araya gelmişlerdi. Donanım sorununu hallettikleri için her yüzde kendi özel ve gizemli kaygılarını yansıtan ifadeler vardı; ne de olsa yaşanan her mutluluğun ardında geleceğe yönelik bir endişe yatardı.</p>

  <p class="normal">Birden elinde d'Artagnan'a gönderilmiş iki mektup bulunan Planchet içeri girdi. Bunlardan biri zarifçe uzunlamasına katlanmış ve yeşil balmumu kaşenin üzerinde yeşil bir dal taşıyan güvercin resminin bulunduğu küçük bir pusulaydı.</p>

  <p class="normal">Daha büyükçe olan diğer mektubun üzerinde ise kardinalin ürkütücü armaları vardı.</p>

  <p class="normal">Küçük mektubu gördüğünde d'Artagnan'ın yüreği yerinden çıkacakmış gibi oldu, çünkü bir kez görmesine rağmen hafızasına kazınmış olan o yazıyı tanımıştı.</p>

  <p class="normal">Küçük mektubu alıp heyecanla açtı.</p>

  <p class="indentmetin">"Çarşamba günü saat altı ile yedi arasında Chaillot yoluna gelin, geçen arabalara dikkatle bakın, ama hayatınıza ve sevdiğiniz insanların hayatlarına önem veriyorsanız, hiçbir şey söylemeyin ve sizi bir an için görebilmek için her şeyi göze alan kadını tanıdığınızı belli eden bir hareket yapmayın."</p>

  <p class="normal">İmza yoktu.</p>

  <p class="normal">"Bu bir tuzak," dedi Athos, "oraya gitmeyin d'Artagnan."</p>

  <p class="normal">"Yine de," dedi d'Artagnan, "yazı bana çok tanıdık geliyor."</p>

  <p class="normal">"Taklit edilmiş olabilir," diye karşılık verdi Athos, "saat altı ile yedi arası Chaillot yolu, Bondy ormanı kadar ıssızdır."</p>

  <p class="normal">"Ama hep birlikte gidersek, dördümüzle başa çıkamazlar, üstelik dört uşak, atlar ve silahlar var."</p>

  <p class="normal">"Hem donanımlarımızı sergileme fırsatı bulmuş oluruz."</p>

  <p class="normal">"Ama mektubu bir kadın yazmış," dedi Aramis, "onu tehlikeye atabilirsiniz, bu da soylu bir beyefendiye hiç yakışmaz."</p>

  <p class="normal">"Biz geride bekleriz, o tek başına önde durur," dedi Por-thos.</p>

  <p class="normal">"Evet, ama dörtnala giden bir arabadan ateş açılabilir."</p>

  <p class="normal">"Pöh!" dedi d'Artagnan, "İsabet ettiremezler. Bu durumda arabaya yetişip içindekilerin işini bitiririz; sayıları bizim kadar olamaz."</p>

  <p class="normal">"Haklı," dedi Porthos, "hem sefere çıkacağız, silahlarımızı denememiz gerek."</p>

  <p class="normal">"Peki o zaman, bu fırsatı kaçırmayalım," dedi Aramis yumuşak bir ses tonu ve umursamaz bir ifadeyle.</p>

  <p class="normal">"Nasıl isterseniz," dedi Athos.</p>

  <p class="normal">"Beyler," dedi d'Artagnan, "saat dört buçuk, altıda Chail-lot yolunda olmak istiyorsak, hemen yola çıkmamız gerek."</p>

  <p class="normal">"Hem geç kalırsak bizi göremezler, yazık olur," dedi Porthos. "Hadi beyler hazırlanalım."</p>

  <p class="normal">"Ama ikinci mektubu unutuyorsunuz," dedi Athos, "üzerindeki mühre bakılırsa açılmayı hak ediyor; sevgili d'Artagnan bu mektup beni yavaşça koynunuza sokuşturduğunuz o kâğıt parçasından daha çok endişelendiriyor."</p>

  <p class="normal">D'Artagnan kızardı.</p>

  <p class="normal">"Tamam o zaman," dedi genç adam, "bakalım kardinal benden ne istiyormuş."</p>

  <p class="normal">Ve d'Artagnan zarfı açıp okumaya başladı:</p>

  <p class="indentmetin">"Essarts bölüğünden kralın muhafızı Mösyö d'Artagnan, bu akşam sekizde kardinal sarayında bekleniyorsunuz.</p>

  <p class="sagitalik">La Houdinierez<br class="chapter" />
  Muhafız Yüzbaşısı"</p>

  <div class="clrb"></div>

  <p class="normal">"Vay canına!" dedi Athos, "işte ilkinden daha endişe verici bir randevu."</p>

  <p class="normal">"İlkinden çıkıp ikincisine gideceğim," dedi d'Artagnan, "biri yedide, diğeri sekizde, ikisi için de zamanım var."</p>

  <p class="normal">"Ben olsam gitmezdim," dedi Aramis, "soylu bir şövalye bir hanımın randevusuna gitmezlik edemez, ama temkinli bir beyefendi kardinalin randevusuna gitmemek için bir bahane bulabilir, özellikle de iltifat edilmek üzere çağırılmamışsa."</p>

  <p class="normal">"Ben de Aramis'e katılıyorum," dedi Porthos.</p>

  <p class="normal">"Beyler," dedi d'Artagnan, "Mösyö de Cavois aracılığıyla kardinalden bir davet daha almıştım, gitmeyince, ertesi gün başıma büyük bir felaket geldi! Constance ortadan kayboldu; ne olursa olsun bu akşam gideceğim."</p>

  <p class="normal">"Karar verdiyseniz gidin," dedi Athos.</p>

  <p class="normal">"Ama ya Bastille?" diye sordu Aramis.</p>

  <p class="normal">"Pöh! Beni oradan çıkarırsınız," diye karşılık verdi d'Artagnan.</p>

  <p class="normal">"Elbette," diye yanıtladılar Aramis ve Porthos, sanki dünyanın en kolay işini yapacaklarmış gibi büyük bir kararlılıkla, "elbette sizi oradan çıkaracağız, ama öbür gün yola çıkacağımıza göre, işi riske atmamak için elinizden geleni yapsanız iyi olur."</p>

  <p class="normal">"Elimizden geleni yapalım," dedi Athos, "ve bu akşam yanından hiç ayrılmayalım, her birimiz beraberimizdeki üç silahşorla birlikte sarayın kapılarını tutacağız, kapısı kapalı, şüpheli bir arabanın çıktığını görürsek, hemen durduracağız. Zaten uzun zamandır, kardinalin muhafızlarıyla kozumuzu paylaşmamıştık, Mösyö de Tréville ölmüş olduğumuzu düşünecek."</p>

  <p class="normal">"Ordu komutanı olarak yaratılmış olduğunuza hiç şüphe yok Athos," dedi Aramis, "beyler planla ilgili neler düşünüyorsunuz?"</p>

  <p class="normal">"Harika!" diye haykırdı silahşorlar hep bir ağızdan.</p>

  <p class="normal">"Tamam o zaman," dedi Porthos, "ben arkadaşlara saat sekizde hazır olmalarını söylemek için konağa gidiyorum, kardinal sarayında buluşacağız; siz de bu arada uşaklarınıza atlarınızı eyerlemelerini söyleyin."</p>

  <p class="normal">"Ama benim atım yok," dedi d'Artagnan, "Mösyö de Tréville'den alacağım."</p>

  <p class="normal">"Buna gerek yok," dedi Aramis, "benimkilerden birini alabilirsiniz."</p>

  <p class="normal">"Kaç atınız var ki?" diye sordu d'Artagnan.</p>

  <p class="normal">"Üç tane," diye yanıtladı Aramis gülümseyerek.</p>

  <p class="normal">"Sevgili dostum!" dedi Athos, "siz Fransa ve Navarre'ın en iyi atlı-şairisiniz."</p>

  <p class="normal">"Baksanıza sevgili Aramis, üç atla ne yapacağınızı bilmediğinizden eminim, hatta üç atı neden satın aldığınızı da anlamış değilim."</p>

  <p class="normal">"Ben yalnızca ikisini satın aldım," dedi Aramis.</p>

  <p class="normal">"Ya üçüncüsü gökten mi düştü?"</p>

  <p class="normal">"Hayır, üçüncüsü bu sabah üniformasız ve efendisinden aldığı talimat doğrultusunda kime hizmet ettiğini söylemeyen bir uşak tarafından getirildi..."</p>

  <p class="normal">"Belki de ismini söylemesini istemeyen hanımıdır," diye araya girdi d'Artagnan.</p>

  <p class="normal">"Bunun önemi yok," dedi Aramis kızararak... "dediğim gibi atın kim tarafından hediye edildiğini söylememek için talimat almış."</p>

  <p class="normal">"Bu işler de yalnızca şairlerin başına gelir," diye karşılık verdi Athos ciddi bir ifadeyle.</p>

  <p class="normal">"O zaman şöyle yapalım," dedi d'Artagnan, "iki attan hangisine bineceksiniz, satın aldığınıza mı, yoksa hediye gelene mi?"</p>

  <p class="normal">"Elbette hediye edilene, anlayacağınız gibi ona binmemek büyük bir saygısızlık olur..."</p>

  <p class="normal">"Meçhul bağışçıya karşı," diye karşılık verdi d'Artagnan.</p>

  <p class="normal">"Ya da esrarengiz hanımefendiye karşı," dedi Athos.</p>

  <p class="normal">"Demek satın aldığınız atı kullanmayacaksınız?"</p>

  <p class="normal">"Öyle görünüyor."</p>

  <p class="normal">"Onu kendiniz mi seçtiniz?"</p>

  <p class="normal">"Hem de büyük bir özenle; bildiğiniz gibi süvarinin güvenliği her zaman için atına bağlıdır!"</p>

  <p class="normal">"O zaman, onu aldığınız fiyata bana verin!"</p>

  <p class="normal">"Ben de size bunu önerecektim, sevgili d'Artagnan, elinize para geçince ödersiniz."</p>

  <p class="normal">"Size ne kadara mal oldu?"</p>

  <p class="normal">"Sekiz yüz liraya."</p>

  <p class="normal">"İşte kırk çifte altın, sevgili dostum," dedi d'Artagnan cebinden gerekli miktarı çıkarırken, "bu parayı şiirlerle kazandığınızı biliyorum."</p>

  <p class="normal">"Demek zenginsiniz?" dedi Aramis.</p>

  <p class="normal">"Hem de çok, sevgili dostum!"</p>

  <p class="normal">Ve d'Artagnan cebinde kalan altınları şıkırdattı.</p>

  <p class="normal">"Eyerinizi silahşorlar konağına gönderin, atınız da bizimkilerle birlikte getirilecek."</p>

  <p class="normal">"Çok iyi, ama elimizi çabuk tutalım, saat beşe geliyor."</p>

  <p class="normal">On beş dakika sonra, Porthos muhteşem bir İspanyol aygırıyla Férou caddesinin bir ucunda belirdi. Mousqueton onu küçük ama güçlü kuvvetli bir Auvergne atıyla izliyordu. Porthos neşe ve kibirle gözleri kamaştırarak ilerliyordu.</p>

  <p class="normal">Aynı anda caddenin diğer ucunda muhteşem bir İngiliz savaş atına binmiş olan Aramis gözüktü; kendisini demirkırı bir at üzerinde izleyen Bazin eliyle d'Artagnan'a ait olan güçlü bir Mecklenbourg atını çekiyordu.</p>

  <p class="normal">Athos ve d'Artagnan pencereden evin kapısında karşılaşan iki silahşora bakıyorlardı.</p>

  <p class="normal">"Vay canına!" dedi Aramis, "Sevgili dostum, muhteşem bir atınız var."</p>

  <p class="normal">"Evet," diye karşılık verdi Porthos, "ilk gönderilen at buydu, ama kocası kötü bir şaka yaparak atı değiştirmiş; ama sonunda hak ettiği cezayı buldu."</p>

  <p class="normal">Efendilerinin atlarını getiren Planchet ve Grimaud'nun da görünmesiyle, d'Artagnan ve Athos aşağı inip atlarına bindiler ve dördü birlikte yola koyuldular. Üzerine bindikleri atları Athos eski karısına, Aramis sevgilisine, Porthos Madam Coquenard'a, d'Artagnan da sevgililerin en mükemmeli olan talihine borçluydu.</p>

  <p class="normal">Uşaklar efendilerini izlediler.</p>

  <p class="normal">Porthos'un düşündüğü gibi geçit törenleri çevrede olumlu bir izlenim yaratmıştı ve Madam Coquenard, Porthos'un yoluna çıkıp, onun İspanyol aygırının üzerinde nasıl kurumla ilerlediğini görseydi, kocasının kasasından tırtıkladığı para için pişman olmayacaktı.</p>

  <p class="normal">Louvre'un yakınlarında dört silahşor Saint-Germain'den dönen Mösyö de Tréville ile karşılaştılar; onları donanımları için tebrik etmek üzere durdurduğunda, birkaç saniye içinde etraflarında yüzlerce aylak toplandı.</p>

  <p class="normal">D'Artagnan bu karşılaşmadan istifade ederek, kardinalin armalarını taşıyan kırmızı mühürlü mektuptan söz etti; kolayca anlaşılacağı gibi öteki mektubun bahsini bile açmadı.</p>

  <p class="normal">Aldığı kararı onaylayan Mösyö de Tréville, ertesi gün kendisinden haber alınamazsa, nerede olursa olsun, onu bulacağını söyledi.</p>

  <p class="normal">Samaritaine'in saati altıyı çaldığında, dört arkadaş randevuları olduğunu söyleyip Mösyö de Tréville'den izin istediler.</p>

  <p class="normal">Atlarını dörtnala sürerek Chaillot yoluna vardıklarında hava neredeyse kararmak üzereydi, dostlarının birkaç adım önüne çıkmış olan d'Artagnan gelip geçen arabaların içine dikkatle bakıyor, ama tanıdık bir yüze rastlamıyordu.</p>

  <p class="normal">Nihayet, alacakaranlığın bastırmaya başladığı on beş dakikalık bir bekleyişten sonra, Sevres yolundan dörtnala gelen bir araba belirdi; içinden gelen bir ses beklediği kişinin bu arabada olduğunu söylüyordu: Genç adam yüreğinin şiddetle çarpması karşısında kendisine çok şaşırdı. Biraz sonra kapıda iki parmağını dudaklarına götürüp, susmasını söyleyen ya da öpücük göndermek isteyen bir kadının başı görüldü. D'Artagnan hafif bir sevinç çığlığı attı, bu kadın ya da daha doğrusu araba yıldırım hızıyla geçtiği için bu görüntü Madam Bonacieux'dü.</p>

  <p class="normal">Tavsiyelere rağmen, kendine hâkim olamayan d'Artagnan atını dörtnala sürerek kısa sürede arabaya yetişti: Ama kapının camı sıkıca kapatılmış, görüntü kaybolmuştu.</p>

  <p class="normal">O zaman d'Artagnan şu tavsiyeyi hatırladı: "Hayatınıza ve sevdiklerinizin hayatına önem veriyorsanız, hiçbir şey görmemiş gibi tepkisiz kalın."</p>

  <p class="normal">Bunun üzerine, kendisi için değil, bu randevuyu vererek büyük bir risk almış olan zavallı kadın için titreyerek durdu.</p>

  <p class="normal">Son hızla ilerleyen araba Paris'e girerek gözden kayboldu.</p>

  <p class="normal">D'Artagnan ne düşüneceğini bilemeden olduğu yerde kalakaldı. Gördüğü kişi Madam Bonacieux ise ve Paris'e geri dönüyorsa, neden böyle kaçamak bir buluşma ve güçlükle fark edilen bir öpücükle yetinecekti? Diğer yandan, hava iyice kararmış olduğundan kolayca yanılabileceği için, bu kişi Madam Bonacieux değilse, sevdiğini bildikleri bu kadını yem olarak kullandıkları bir tuzağın ilk hamlesi olamaz mıydı?</p>

  <p class="normal">Üç arkadaşı yanına geldiler. Her üçü de kapıda bir kadın başı belirdiğini görmüşlerdi, ama Athos dışında diğer ikisi Madam Bonacieux'yü tanımıyordu. Athos'un düşüncesi, bu kadının Madam Bonacieux olduğuydu, ama o yalnızca bu güzel yüzle ilgilenmediğinden arabanın içinde bir erkek başı da görmüştü.</p>

  <p class="normal">"Durum böyleyse, hiç kuşku yok ki onu başka bir hapishaneye naklediyorlar," dedi d'Artagnan. "Ama bu zavallı kadından ne istiyorlar, ona bir daha hiç kavuşamayacak mıyım?"</p>

  <p class="normal">"Dostum," dedi Athos ciddi bir ifadeyle, "şunu hatırlatmak isterim ki, bu dünyada birisine bir daha kavuşamamak için tek gerekçe ölümdür. Yaşadıklarımı biliyorsunuz, öyle değil mi? Sevgiliniz ölmedi, az önce gördüğümüz oysa, onu er geç yeniden göreceksiniz. Ve belki de sandığınızdan çok daha önce," diye ekledi kendine özgü insanoğlundan umudu kesmiş bir ifadeyle.</p>

  <p class="normal">Saatler yedi buçuğu vurmuştu, araba randevu yerine yirmi dakika gecikmeyle gelmişti. Arkadaşları d'Artagnan'a bir randevusu daha olduğunu hatırlatırlarken, hâlâ vazgeçmek için zamanı olduğunu söylemeyi de ihmal etmediler.</p>

  <p class="normal">Ama d'Artagnan hem dik kafalı hem de meraklıydı. Sarayına gidip, kardinalin kendisine ne söyleyeceğini öğrenmeyi kafasına koymuştu. Hiçbir şey onu bu kararından geri döndüremezdi.</p>

  <p class="normal">Saint-Honoré caddesine ve kardinal sarayına varıldı; on iki silahşor söz verdikleri gibi arkadaşlarını bekliyordu. Onlara burada bulunmalarının nedeni açıklandı.</p>

  <p class="normal">D'Artagnan kralın silahşor birliğinde iyi tanınıyordu, herkes bir gün onun da aralarına katılacağını biliyor, ona şimdiden dostlarıymış gibi yaklaşıyordu. Bu yüzden hepsi kendilerine verilen bu görevi memnuniyetle kabul ettiler, zaten işin içinde kardinale ve adamlarına kötü bir oyun oynamak da vardı ve böyle bir girişim söz konusu olduğunda bu soylu silahşorlar her zaman için göreve hazırdı.</p>

  <p class="normal">Athos arkadaşlarını üç gruba ayırdı, birinin başına kendisi, diğerlerine ise Aramis ve Porthos geçti, ardından her grup çıkışların karşısına mevzilendi.</p>

  <p class="normal">D'Artagnan yürekli bir ifadeyle ana kapıdan içeri girdi.</p>

  <p class="normal">Arkadaşlarının sağlam bir şekilde arkasında olduklarını bilse de, büyük merdivenden yavaş yavaş çıkarken endişesiz değildi. Milady'ye oynadığı oyun bir ihanet sayılabilirdi, çünkü kardinalle o kadın arasındaki siyasi ilişkilerden şüpheleniyordu, dahası delik deşik ettiği Wardes, kardinalin en sadık adamlarındandı. D'Artagnan kardinalin dostlarına çok bağlı, düşmanlarına karşı da çok acımasız olduğunu biliyordu.</p>

  <p class="normal">"Wardes, kardinale olup bitenleri anlattıysa, ki bu hiç de ihtimal dışı değil ve beni de tanıdıysa, ki bu da mümkün, kendimi mahkûm edilmiş biri olarak kabul edebilirim," diyordu d'Artagnan kafasını sallayarak kendi kendine. "Ama neden bugüne kadar bekledi? Bunun nedeni çok basit, Milady kendisini çok çekici kılan o ikiyüzlü kederiyle beni kardinale şikâyet etti, bu da bardağı taşıran son damla oldu.</p>

  <p class="normal">İyi ki, dostlarım beni savunmak üzere aşağıda bekliyorlar. Yine de Mösyö de Tréville'in silahşorlar birliği Fransa'nın her yanında kolları olan kardinale tek başına karşı koyamaz, üstelik kraliçenin eli kolu bağlı, kral da iradesiz. D'Artagnan, dostum, yüreklisin, çok soylu niteliklerin var, ama kadınlar seni mahvedecek!"</p>

  <p class="normal">Bekleme salonuna girdiğinde kafasında böyle karamsar bir tablo çizmişti. Mektubu verdiğinde, odacı onu başka bir bekleme salonuna aldı.</p>

  <p class="normal">Salonda kardinalin beş altı muhafızı vardı, onun Jussac'ı yaralayan kişi olduğunu anladıklarında, kendisini alaycı gülüşlerle süzmeye başladılar.</p>

  <p class="normal">Bu gülüşmeler d'Artagnan'a hiç de iyi niyetli görünmedi; ama Gaskonyalımızı sindirmek kolay değildi, daha doğrusu memleketine özgü doğal bir kibirle, yüreğinden geçenleri, korkuya benzer bir duygu bile olsa dışarı yansıtmazdı, muhafızların karşısında elini beline dayayıp, kurularak oturdu.</p>

  <p class="normal">Odacı geri dönüp, d'Artagnan'a kendisini izlemesini işaret etti. Genç adam, uzaklaştığını gören muhafızların aralarında fısıldaştıklarını hissetti.</p>

  <p class="normal">Bir koridoru izleyip, büyük bir salondan geçtikten sonra, bir kütüphaneye girdi ve kendisini bir çalışma masasında yazı yazan bir adamın karşısında buldu.</p>

  <p class="normal">Odacı hiçbir şey söylemeden çekildi. D'Artagnan önce karşısında dosyasını inceleyen bir yargıç olduğunu düşündü, ama adam bir şeyler yazıyor, daha doğrusu eşit uzunlukta olmayan satırları düzeltiyor, dizeleri ölçü kalıplarına göre duraklara ayırıyordu, o zaman çalışma masasında oturan kişinin bir şair olduğunu anladı. Biraz sonra kapadığı defterin kapağında MIRAME, <span class="ideitalik">beş perdelik trajedi</span> yazısı beliren şair kafasını kaldırdı.</p>

  <p class="normal">D'Artagnan kardinali tanımıştı.</p>
</body>
</html>
