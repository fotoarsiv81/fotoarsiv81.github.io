<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_36">XXXVI<br class="chapter" />
  İntikam Rüyası</h1>

  <p class="normal">Milady o akşam, d'Artagnan'ın her zamanki saatinde gelir gelmez yanına alınmasını istedi. Ama genç adam gelmedi.</p>

  <p class="normal">Ertesi gün Ketty yeniden d'Artagnan'ı görmeye gelip önceki gün olup bitenleri anlattığında, d'Artagnan gülümsedi, Milady'nin öfkeli kıskançlığı onun intikamıydı.</p>

  <p class="normal">Akşam bir önceki günden daha sabırsız görünen Milady, Gaskonyalıyla ilgili talimatını tekrarladı; ama bir önceki akşam olduğu gibi onu boşuna bekledi.</p>

  <p class="normal">Ertesi gün Ketty bir kez daha d'Artagnan'ın yanına geldi, ama bu sefer neşeli ve canlı değil, olabildiğince üzgündü.</p>

  <p class="normal">D'Artagnan zavallı kıza ne olduğunu sorduğunda, tek yanıtı cebinden çıkarıp kendisine uzattığı bir mektup oldu.</p>

  <p class="normal">Milady'nin kaleminden çıkmış olan bu mektup, bu kez Wardes kontuna değil, d'Artagnan'a gönderilmişti.</p>

  <p class="normal">Zarfı açıp okudu:</p>

  <p class="indentmetin">"Sevgili Mösyö d'Artagnan, insanın dostlarını ihmal etmesi ve bunu da özellikle onlardan uzun süre ayrılmak üzereyken yapması hiç hoş değil. Kayınbiraderim ve ben dün ve önceki gün sizi boş yere bekledik. Bu akşam da böyle mi olacak?</p>

  <p class="sagitalik">Minnettarınız.<br class="chapter" />
  Lady Clarick."</p>

  <div class="clrb"></div>

  <p class="normal">"Anlaşılması hiç de zor değil," dedi d'Artagnan, "bu mektubu bekliyordum. Wardes kontunun saygınlığı azalırken benimki artıyor."</p>

  <p class="normal">"Gidecek misiniz?" diye sordu Ketty.</p>

  <p class="normal">"Dinle beni sevgili küçüğüm," dedi, Athos'a verdiği sözü tutmadığı için kendini bağışlatmak isteyen Gaskonyalı, "böyle bir daveti geri çevirmenin oldukça yakışıksız olacağını anlamalısın. Ziyaretlerimin kesilmesine bir anlam veremeyen Milady bir şeylerden şüphelenebilir ve bu mizaçtaki bir kadının intikamının nerelere varacağını kim söyleyebilir?"</p>

  <p class="normal">"Aman Tanrım!" dedi Ketty, "Olayları hep haklı çıkacağınız şekilde değerlendiriyorsunuz. Ama ona kur yapmaya devam edeceksiniz ve bu kez bunu gerçek isminiz ve yüzünüzle yapacaksınız, her şey daha kötüye gidecek!"</p>

  <p class="normal">İçinden gelen ses zavallı kıza neler yaşanacağını söylüyordu.</p>

  <p class="normal">Ketty'yi mümkün olduğunca rahatlatmaya çalışan d'Artagnan, Milady'nin baştan çıkarıcı davranışlarından etkilenmeyeceğine söz verdi.</p>

  <p class="normal">Yanıtında yaptığı iyiliklere minnettar olduğunu ve davetini kabul ettiğini bildirdi; ama Milady'nin keskin gözlerinin yazısını tanıyacağı endişesiyle mektup yazmadı.</p>

  <p class="normal">Saat dokuzu çaldığında, d'Artagnan, Royale meydanındaydı.</p>

  <p class="normal">Bekleme odasındaki hizmetkârların durumdan haberdar edildikleri anlaşılıyordu, çünkü d'Artagnan kapıda belirdiğinde, daha Milady ile görüşme talebinde bulunmadan içlerinden biri koşarak haber vermeye gitmişti.</p>

  <p class="normal">"İçeri alın," dedi yanıtı kısa olsa da, keskin sesi bekleme odasına kadar gelen Milady.</p>

  <p class="normal">D'Artagnan içeri alındı.</p>

  <p class="normal">"Kim gelirse gelsin, burada olmadığımı söyleyeceksiniz," dedi Milady, "anladınız mı, burada değilim."</p>

  <p class="normal">Uşak dışarı çıktı.</p>

  <p class="normal">Milady'yi meraklı bakışlarla süzen d'Artagnan, solgun göründüğünü ve gözlerinin gerek yaşlardan gerek de uykusuzluktan çökmüş olduğunu fark etti. Işıkların sayısı azaltılsa da, genç kadın iki gün boyunca çektiklerinin yüzüne yansımasını saklamayı başaramıyordu.</p>

  <p class="normal">D'Artagnan her zamanki nezaketiyle yanına yaklaştığında, Milady güçlü görünmek için olağanüstü bir çaba harcadı, ama o sevimli gülümsemesi yüzündeki perişan ifadeyi gizleyemiyordu.</p>

  <p class="normal">D'Artagnan sağlığını sorduğunda:</p>

  <p class="normal">"Kötü," diye karşılık verdi, "çok kötü."</p>

  <p class="normal">"Ama o zaman ben izninizi isteyeyim, hiç kuşkusuz dinlenmeye ihtiyacınız vardır."</p>

  <p class="normal">"Hayır," dedi Milady, "tam tersine kalın Mösyö d'Artagnan, hoş sohbetiniz beni teselli edecek."</p>

  <p class="normal">"Ah! Ah! Bana hiç bu kadar yakın davranmamıştı, dikkatli davranmalıyım," diye düşündü d'Artagnan.</p>

  <p class="normal">Elinden geldiğince sempatik görünen Milady sohbeti canlandırmaya çalışıyordu. Zihnindeki kaygılardan bir an için uzaklaştığında, gözlerinin parlaklığı geri geliyor, yanakları pembeleşiyor, dudakları kızarıyordu. D'Artagnan böyle anlarda kendisini büyüleriyle sarmalayan Kirke'yi yeniden görür gibi oluyor, söndüğünü sandığı, ama yalnızca küllenmiş olan aşkı yüreğinde yeniden alevleniyordu. D'Artagnan, Milady'nin bir gülümsemesi için kendisini her şeyi yapmaya hazır hissediyordu.</p>

  <p class="normal">Bir an için ona yaptıkları yüzünden pişmanlık duyar gibi oldu.</p>

  <p class="normal">Sohbeti giderek koyulaştıran Milady, bir ara sevgilisi olup olmadığını sordu.</p>

  <p class="normal">"Ne yazık!" dedi d'Artagnan en duygusal ses tonuyla, "Sizi ilk gördüğü andan itibaren yalnızca sizin için soluk alıp veren birine bu soruyu soracak kadar acımasız olamazsınız."</p>

  <p class="normal">Milady garip bir ifadeyle gülümsedi.</p>

  <p class="normal">"Demek beni seviyorsunuz?" dedi.</p>

  <p class="normal">"Bunu söylememe gerek var mı, fark etmediniz mi?"</p>

  <p class="normal">"Evet, ama soylu yüreklerin fethedilmesi güçtür."</p>

  <p class="normal">"Ah! Güçlükler beni ürkütmüyor," dedi d'Artagnan, "asıl gözümü korkutan imkânsızlıklar."</p>

  <p class="normal">"Gerçek aşkta imkânsız diye bir şey yoktur."</p>

  <p class="normal">"Yok mudur madam?"</p>

  <p class="normal">"Yoktur," diye karşılık verdi Milady.</p>

  <p class="normal">"Vay canına!" dedi d'Artagnan içinden, "işler değişiyor. Bu maymun iştahlı kadın bana âşık mı oluyor acaba, yoksa bana da sözde Wardes kontuna verdiğine benzer safir bir yüzük mü hediye edecek?"</p>

  <p class="normal">D'Artagnan sandalyesini coşkuyla Milady'ninkine yaklaştırdı.</p>

  <p class="normal">"Bakalım," dedi Milady, "sözünü ettiğiniz aşkı kanıtlamak için neler yapacaksınız?"</p>

  <p class="normal">"Benden istenen her şeyi. Söyleyin yeter."</p>

  <p class="normal">"Her şeyi mi?"</p>

  <p class="normal">"Her şeyi!" diye haykırdı, bu sözü vererek fazla bir şeyi riske atmayacağını bilen d'Artagnan.</p>

  <p class="normal">"O zaman biraz konuşalım," dedi Milady, kendisi de sandalyesini d'Artagnan'ınkine yaklaştırarak.</p>

  <p class="normal">"Sizi dinliyorum madam."</p>

  <p class="normal">Bir an için yüzü endişeli bir ifade alan Milady sonunda kararını vermiş gibi göründü.</p>

  <p class="normal">"Bir düşmanım var," dedi.</p>

  <p class="normal">"Madam, nasıl olur!" diye haykırdı şaşırmış gibi görünen d'Artagnan, "Tanrım bu mümkün mü? Sizin gibi güzel ve iyi yürekli bir hanımefendinin düşmanı olabilir mi?"</p>

  <p class="normal">"Ölümcül bir düşman."</p>

  <p class="normal">"Gerçekten mi?"</p>

  <p class="normal">"Bana acımasızca hakaret edip, aramızda ölümcül bir savaşın başlamasına neden olan bir düşman. Bu konuda sizin desteğinize güvenebilir miyim?"</p>

  <p class="normal">D'Artagnan bu kindar yaratığın sözü nereye getireceğini hemen anladı.</p>

  <p class="normal">"Elbette madam," dedi coşkuyla, "kılıcım ve hayatım tıpkı aşkım gibi size ait."</p>

  <p class="normal">"Âşık olduğunuz kadar cömert olduğunuza göre..." dedi Milady.</p>

  <p class="normal">Bir an sustu.</p>

  <p class="normal">"Evet madam?" diye sordu d'Artagnan.</p>

  <p class="normal">"Bugünden itibaren imkânsızlıklardan söz etmekten vazgeçin."</p>

  <p class="normal">"Beni mutluluğa boğmayın," diye haykırdı dizlerinin üzerine çöküp Milady'nin kendisine bıraktığı ellerine öpücükler kondurarak.</p>

  <p class="normal">"O alçak Wardes'dan intikamımı al," diye mırıldandı Milady dişlerinin arasından: "sonra senden nasıl kurtulacağımı düşünürüm, kılıcını satan ahmak!"</p>

  <p class="normal">"Benimle alay ettikten sonra, şimdi kendi isteğiyle kollarımın arasına atılıyor, ikiyüzlü şeytan," diye düşünüyordu d'Artagnan da kendi payına, "sonunda öldürtmek istediğin kişiyle birlikte haline güleceğiz."</p>

  <p class="normal">D'Artagnan başını kaldırdı.</p>

  <p class="normal">"Hazırım," dedi.</p>

  <p class="normal">"Demek söylemek istediğimi anladınız Mösyö d'Artagnan!" dedi Milady.</p>

  <p class="normal">"Bir bakışınızdan tahmin edebilirim."</p>

  <p class="normal">"Yani o ünlü kılıcınızı benim için kullanacaksınız, öyle mi?"</p>

  <p class="normal">"İsterseniz hemen şimdi."</p>

  <p class="normal">"Ama böyle bir hizmetin karşılığını nasıl ödeyeceğim? Âşıkları tanırım, karşılıksız hiçbir şey yapmazlar."</p>

  <p class="normal">"Sizden beklediğim tek yanıtı biliyorsunuz," dedi d'Artagnan, "hem size hem de bana layık olan yanıtı!"</p>

  <p class="normal">Ve onu kendisine çekti.</p>

  <p class="normal">"Çıkarcı!" dedi Milady gülümseyerek.</p>

  <p class="normal">"Ah!" diye haykırdı, bu kadının yüreğinde tutuşturduğu tutkunun etkisiyle kendinden geçen d'Artagnan, "Ah! Mutluluğu elde etmek bana uyanıldığında uçup giden imkânsız bir düş gibi görünüyordu, onu bir an önce gerçeğe dönüştürmek istiyorum."</p>

  <p class="normal">"O zaman bu mutluluğu hak etmeye çalışın."</p>

  <p class="normal">"Emrinizdeyim," dedi d'Artagnan.</p>

  <p class="normal">"Emin misiniz?" dedi Milady son bir kuşkuyla.</p>

  <p class="normal">"Bana güzel gözlerinizi yaşlarla dolduran o alçağın ismini söyleyin."</p>

  <p class="normal">"Ağladığımı da kim söyledi?"</p>

  <p class="normal">"Bana öyle geldi..."</p>

  <p class="normal">"Benim gibi kadınlar asla ağlamaz," dedi Milady.</p>

  <p class="normal">"Daha iyi! Hadi, bana adını söyleyin."</p>

  <p class="normal">"Bunun benim için büyük bir sır olduğunu anlıyorsunuz değil mi?"</p>

  <p class="normal">"Yine de ismini bilmem gerekiyor."</p>

  <p class="normal">"Evet, bilmeniz gerekiyor; bakın size nasıl güveniyorum!"</p>

  <p class="normal">"Beni mutluluktan çıldırtacaksınız. İsmi nedir?"</p>

  <p class="normal">"Onu tanıyorsunuz."</p>

  <p class="normal">"Gerçekten mi?"</p>

  <p class="normal">"Evet."</p>

  <p class="normal">"Dostlarımdan biri mi?" diye sordu d'Artagnan hiçbir şeyden haberi olmadığını göstermek için tereddüt edercesine.</p>

  <p class="normal">"Dostlarınızdan biri olsaydı tereddüt edecek miydiniz?" diye haykırdı gözlerinde bir tehdit kıvılcımı parlayan Milady.</p>

  <p class="normal">"Hayır, kardeşim olsa bile!" diye haykırdı coşkuyla kendinden geçmiş gibi görünen d'Artagnan.</p>

  <p class="normal">Gaskonyalımız nereye gittiğini bildiği bir yolda tehlikesizce ilerliyordu.</p>

  <p class="normal">"Bağlılığınız çok hoşuma gidiyor," dedi Milady.</p>

  <p class="normal">"Ne yazık! Yalnız bu özelliğim mi hoşunuza gidiyor?" diye sordu d'Artagnan.</p>

  <p class="normal">"Siz de hoşuma gidiyorsunuz," dedi Milady d'Artagnan'ın elini ellerinin arasına alarak.</p>

  <p class="normal">Ve d'Artagnan'ın içi korkunç bir tutkuyla titredi, sanki ellerinin birbirine değmesiyle Milady'nin yüreğini tutuşturan ateş kendisini de sarmıştı.</p>

  <p class="normal">"Beni seviyorsunuz!" diye haykırdı. "Ah! Bu gerçekse, aklımı kaybedebilirim."</p>

  <p class="normal">Ve kolları arasına aldığı Milady dudaklarını kaçırmaya çalışmasa da, karşılık vermedi.</p>

  <p class="normal">Dudakları buz gibiydi: D'Artagnan sanki bir heykeli öpüyordu.</p>

  <p class="normal">Mutluluktan sarhoş olmuş, aşkla coşmuştu, neredeyse Milady'nin sevgisine, Wardes'ın suçlu olduğuna inanacaktı. Wardes o sırada karşına çıksa, onu öldürebilirdi.</p>

  <p class="normal">Milady fırsatı kaçırmadı.</p>

  <p class="normal">"İsmi..."</p>

  <p class="normal">"İsmini biliyorum, Wardes," diye haykırdı d'Artagnan.</p>

  <p class="normal">"Ama bunu nasıl bilebilirsiniz?" diye sordu Milady ellerini kavrayıp, yüreğinin derinliklerini okumak için d'Artagnan'ın gözlerinin içine bakarak.</p>

  <p class="normal">D'Artagnan boş bulunup yanlış bir söz ettiğini fark etti.</p>

  <p class="normal">"Ama söylesenize!" diye tekrarlıyordu Milady, "bunu nereden biliyorsunuz?"</p>

  <p class="normal">"Nereden mi biliyorum?" dedi d'Artagnan.</p>

  <p class="normal">"Evet."</p>

  <p class="normal">"Bunu biliyorum, çünkü Wardes dün benim de bulunduğum bir salonda sizin vermiş olduğunuz bir yüzüğü gösteriyordu."</p>

  <p class="normal">"Sefil!" diye haykırdı Milady.</p>

  <p class="normal">Bu sıfat d'Artagnan'ın yüreğinin derinliklerinde yankılandı.</p>

  <p class="normal">"Ya sonra?"</p>

  <p class="normal">"Sonra, bu sefilden sizin intikamınızı alacağım," diye karşılık verdi kendisine don Japhet d'Arménie havaları vererek.</p>

  <p class="normal">"Teşekkürler yürekli dostum!" diye haykırdı Milady, "İntikamım ne zaman alınacak?"</p>

  <p class="normal">"Yarın, hemen şimdi, ne zaman isterseniz."</p>

  <p class="normal">Milady, "Hemen şimdi," diye haykıracaktı ama bu aceleciliğin d'Artagnan'a garip geleceğini düşünerek kendisini frenledi.</p>

  <p class="normal">Zaten alınacak onlarca tedbir, savunucusuna vereceği onlarca öğüt vardı, d'Artagnan tanıkların önünde konta açıklamalarda bulunmamalıydı. Bütün bu düşünceler d'Artagnan'ın bir sözcüğüyle yarıda kaldı.</p>

  <p class="normal">"Yarın," dedi, "intikamınız alınmış olacak ya da öleceğim."</p>

  <p class="normal">"Hayır, intikamımı alacaksınız ama ölmeyeceksiniz. O bir korkak."</p>

  <p class="normal">"Kadınlara karşı belki öyle, ama ya erkeklere. Bununla ilgili bazı bilgilerim var."</p>

  <p class="normal">"Ama onunla dövüştüğünüzde, sanırım talih sizden yanaydı."</p>

  <p class="normal">"Talih kibar bir fahişe gibidir: Dün yanınızdayken yarın karşınızda olabilir."</p>

  <p class="normal">"Yani şimdi tereddüt mü ediyorsunuz?"</p>

  <p class="normal">"Hayır, tereddüt etmiyorum, ama olası bir ölüme gitmeden önce bana umuttan biraz daha fazlasını vermeyecek misiniz?"</p>

  <p class="normal">Milady gözleriyle şunları söylemek istedi:</p>

  <p class="normal">"Hepsi bu mu, söylesenize."</p>

  <p class="normal">Sonra bakışlarını şefkat dolu şu açıklayıcı sözcükle tamamladı.</p>

  <p class="normal">"Haklısınız."</p>

  <p class="normal">"Ah! Siz bir meleksiniz," dedi genç adam.</p>

  <p class="normal">"Her şey kararlaştırdığımız gibi mi?"</p>

  <p class="normal">"Sizden istediğim dışında, sevgili ruhum!"</p>

  <p class="normal">"Ama sevgime güvenebileceğinizi söylesem de mi?"</p>

  <p class="normal">"Yarının neler getireceği belli olmaz."</p>

  <p class="normal">"Susun, kardeşim geliyor, sizi burada görmesine gerek yok."</p>

  <p class="normal">Zili çalmasıyla Ketty içeri girdi.</p>

  <p class="normal">"Buradan çıkın," dedi gizli bir kapıyı iterek, "ve saat on birde sohbetimize devam etmek üzere geri gelin: Ketty sizi yanıma getirecek."</p>

  <p class="normal">Bu sözleri duyan zavallı kız az kalsın sırtüstü yere yuvarlanacaktı.</p>

  <p class="normal">"Matmazel, orada heykel gibi dikilip ne yapıyorsunuz? Hadi şövalyeyi yolcu edin, kararlaştırdığımız gibi bu gece on birde!"</p>

  <p class="normal">"Sanırım randevularını her zaman saat on bire veriyor," diye düşündü d'Artagnan, "alışkanlık olsa gerek."</p>

  <p class="normal">Milady'nin uzattığı eli sevgiyle öptü.</p>

  <p class="normal">"Hadi, hadi," dedi çıktıktan sonra, Ketty'nin sitemlerine yanıt verirken, "aptal gibi davranmayalım, bu kadın şeytanın ta kendisi, dikkatli olmamız gerek."</p>
</body>
</html>
