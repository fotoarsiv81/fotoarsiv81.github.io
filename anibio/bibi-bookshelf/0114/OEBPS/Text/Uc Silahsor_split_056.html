<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_54">LIV<br class="chapter" />
  Tutsaklığın Üçüncü Günü</h1>

  <p class="normal">Felton oltaya gelmişti; ama biraz daha yaklaşması gerekiyordu: Onu elde tutmak ya da daha doğrusu tek başına bırakmak lazımdı ve Milady kendisini başarıya ulaştıracak planı henüz tam olarak belirleyememişti.</p>

  <p class="normal">Daha fazlası gerekiyordu: Onunla konuşmak için onu konuşturmak gerekiyordu, çünkü Milady tonların bütün gamlarını dolaşıp, insani sözlerden ilahi bir güfteye kadar her tınıyı verebilen sesinin ne kadar etkileyici olduğunu biliyordu.</p>

  <p class="normal">Yine de, ne kadar çekici olursa olsun, Milady başaramayabilirdi, çünkü Felton en ufak bir girişimine karşı uyarılmıştı. Bu yüzden davranışlarına, sözlerine, bakışlarına, bir iç çekişi andıran soluk alış verişlerine dikkat etmeye karar verdi. Tıpkı hiç alışık olmadığı bir mekânda yeni bir karakteri canlandıracak olan usta bir tiyatro oyuncusu gibi rolünü iyi ezberledi.</p>

  <p class="normal">İlk günden karar verdiği gibi, Winter lordunun karşısında sergileyeceği tavırlar çok basitti; sessiz kalıp, kendine güvenini koruyacak, ara sıra küçümseyici bir tavırla, aşağılayıcı bir sözcükle onu kışkırtacak ve tevekkül içindeki bir kadına tehditler yağdırmasını, şiddet uygulamasını sağlayacaktı, Felton da bütün bunları görecekti: Belki bir şey söylemeyecek ama görecekti.</p>

  <p class="normal">Felton ertesi sabah her zamanki gibi geldi, ama yemek hazırlıklarını yaparken Milady onunla hiç konuşmadı. Çıkacağı sırada, kendisiyle konuşacağını sanarak umutlandı; ama Felton'ın dudakları kımıldasa da, ağzından tek bir sözcük çıkmadı ve kendisine hâkim olmaya çalışarak dudaklarından dökülecek sözcükleri kalbine gömüp dışarı çıktı.</p>

  <p class="normal">Öğlene doğru Winter lordu geldi.</p>

  <p class="normal">Güzel bir kış günüydü, hapishanenin parmaklıklarından aydınlatan ama ısıtmayan İngiliz güneşinin huzmeleri giriyordu.</p>

  <p class="normal">"Ah! Ah!" dedi Winter lordu, "Önce komedi, sonra trajedi, şimdi melankoli."</p>

  <p class="normal">Tutsak yanıt vermedi.</p>

  <p class="normal">"Evet, evet," diye devam etti Winter lordu, "anlıyorum; bu sahilde özgürce dolaşmak isterdiniz; zümrüt yeşili denizin dalgalarını yarıp giden şirin bir gemide olmak isterdiniz; karada ya da okyanusun ortasında, hazırlamasını çok iyi bildiğiniz tuzaklardan birisini bana karşı kurmak isterdiniz. Sabredin! Sabredin! Dört gün sonra, sahil sizin olacak, deniz önünüzde belki de şu an istediğinizden daha fazla açılacak, çünkü dört gün sonra İngiltere sizden kurtulacak."</p>

  <p class="normal">Ellerini kavuşturan Milady güzel gözlerini gökyüzüne doğru kaldırdı:</p>

  <p class="normal">"Tanrım! Tanrım!" dedi melekleri andıran bir zarafet ve ses tonuyla, "Sen de benim gibi bu adamı bağışla."</p>

  <p class="normal">"Dua et, lanet olasıca," diye haykırdı baron, "seni asla bağışlamayacak bir adamın elindeyken, daha fazla dua etmen gerek."</p>

  <p class="normal">Ve çıktı.</p>

  <p class="normal">Winter lordu çıkarken, delici bakışlarını yarı açık kapıya yönelten Milady, görünmemek için kenara çekilen Felton'ı fark etti.</p>

  <p class="normal">Hemen dizlerinin üzerine çöküp dua etmeye başladı.</p>

  <p class="normal">"Tanrım! Tanrım!" dedi, "Hangi kutsal dava için acı çektiğimi biliyorsun, bana dayanma gücü ver."</p>

  <p class="normal">Kapı yavaşça açıldığında, dua eden güzel duymamış gibi yapıp gözyaşları içinde devam etti:</p>

  <p class="normal">"Her kötülüğün cezasını veren Tanrım! İyilerden yana olan Tanrım! Bu adamın korkunç planlarını uygulamasına izin verecek misin?"</p>

  <p class="normal">Sonra, Felton'ın ayak seslerini duymuş gibi yapıp hızla ayağa kalktı, dizleri üzerine çökmüşken yakalandığından utanmışçasına kızardı.</p>

  <p class="normal">"Dua edenleri rahatsız etmek istemem madam," dedi Felton ciddi bir ifadeyle, "rica ederim, benim yüzümden rahatsız olmayın."</p>

  <p class="normal">"Dua ettiğimi nereden biliyorsunuz mösyö," dedi sesi hıçkırıklarla kesilen Milady, "yanılıyorsunuz, dua etmiyordum."</p>

  <p class="normal">"Bir kulu yaratıcısına dua etmekten alıkoyacağımı mı sanıyorsunuz?" diye sordu sesi biraz daha yumuşak çıkan Felton aynı ciddi ifadeyle. "Tanrı göstermesin! Zaten hangi suçu işlemiş olursa olsun, Tanrı'sına yakaran bir suçlu benim için kutsaldır."</p>

  <p class="normal">"Ben mi suçluyum!" dedi Milady, kıyamet günü herkesi sorguya çekecek olan meleği bile yumuşatacak bir gülümsemeyle. "Suçlu! Tanrım suçlu muyum sen biliyorsun! Bana mahkûm diye hitap edin mösyö, bildiğiniz gibi kendisi için ölenleri seven Tanrı bazen suçsuzların da mahkûm edilmesine izin verir."</p>

  <p class="normal">"Mahkûm ya da şehit, her iki durumda da daha fazla dua etmeniz gerek, ben de sizin için dua edeceğim."</p>

  <p class="normal">"Ah! Siz hak bilir bir insansınız," diye haykırdı Milady ayaklarına kapanarak, "daha fazla dayanamayacağım, çünkü mücadele etmem ve inancımı itiraf etmem gerektiğinde gücüm kalmayabilir, bu ümitsiz kadının yakarışını dinleyin. Sizi kandırıyorlar mösyö, ama bu önemli değil, sizden tek bir iyilik istiyorum, bunu yerine getirirseniz, bu dünyada ve ahrette sizin için dua edeceğim."</p>

  <p class="normal">"Tanrı'ya yakarın madam," dedi Felton, "çok şükür bağışlamak ve cezalandırmakla görevlendirilmedim, Tanrı bu sorumluluğu benden çok daha yukarıdakilere verdi."</p>

  <p class="normal">"Size, yalnızca size. Mahvolmama, aşağılanmama destek olacağınıza beni dinleyin."</p>

  <p class="normal">"Bu utancı, bu aşağılanmayı hak ettiyseniz madam, kendinizi Tanrı'ya adayarak cezanıza razı olun."</p>

  <p class="normal">"Siz ne diyorsunuz? Ah! Beni anlamıyorsunuz. Aşağılanma dediğimde, herhangi bir cezadan söz ettiğimi düşünüyorsunuz, zindan ya da ölüm! Tanrı'ya şükür! Zindan ya da ölüm umurumda değil!"</p>

  <p class="normal">"Bu kez ben sizi anlamıyorum madam."</p>

  <p class="normal">"Ya da anlamazlıktan geliyorsunuz mösyö," dedi tutsak şüpheli bir gülümsemeyle.</p>

  <p class="normal">"Hayır madam, üniformam üzerine, imanım üzerine yemin ederim ki!"</p>

  <p class="normal">"Nasıl! Yani Winter lordunun benim için neler planladığını bilmiyor musunuz?"</p>

  <p class="normal">"Bilmiyorum."</p>

  <p class="normal">"Bu mümkün değil, siz onun sırdaşısınız!"</p>

  <p class="normal">"Asla yalan söylemem madam."</p>

  <p class="normal">"Ah! Neler yapacağını saklamadığı için tahmin etmek güç değil."</p>

  <p class="normal">"Tahmin etmeyi sevmem, bana açıklanmasını beklerim madam, Winter lordu bana sizin yanınızda söylediklerinin dışında hiçbir şey açıklamadı."</p>

  <p class="normal">"Ama," diye haykırdı Milady, inanılmaz derecede gerçekçi bir ifadeyle, "demek onun suç ortağı değilsiniz, demek beni dünyanın en korkunç cezasıyla aşağılamak istediğini bilmiyorsunuz?"</p>

  <p class="normal">"Yanılıyorsunuz madam," dedi Felton kızararak, "Winter lordu böyle bir suç işlemez."</p>

  <p class="normal">"Güzel," dedi Milady içinden, "ne olduğunu bilmeden suç diyebiliyor!"</p>

  <p class="normal">Sonra yüksek sesle devam etti:</p>

  <p class="normal">"Alçağın dostu her suçu işleyebilir."</p>

  <p class="normal">"Alçak sözüyle kimi kastediyorsunuz?"</p>

  <p class="normal">"İngiltere'de bu ismi hak edecek iki kişi olabilir mi?"</p>

  <p class="normal">"Georges Villiers'den mi söz ediyorsunuz?" dedi gözleri alev alev yanan Felton.</p>

  <p class="normal">"Dinsizlerin, soyluların, imansızların Buckingham dükü dedikleri," diye tamamladı Milady, "İngiltere'de söz etmek istediğim kişiyi tanımak için bu kadar uzun bir açıklama bekleyen bir kişi olabileceğini sanmıyordum!"</p>

  <p class="normal">"Tanrı'nın eli onun üzerinde," dedi Felton, "hak ettiği cezadan kurtulamayacak."</p>

  <p class="normal">Felton bu sözleri, Katoliklerin rüşvetçi ve sefih olarak nitelendirdikleri, Püritenlerin ise yalnızca şeytan olarak andıkları düke duyduğu tiksintiyi belli ederek söylemişti.</p>

  <p class="normal">"Aman Tanrım! Tanrım!" diye haykırdı Milady, "Senden o adama hak ettiği cezayı vermeni istememin nedeni kendi intikam duygumu tatmin etmek değildi, bunu halkın kurtuluşu için istedim."</p>

  <p class="normal">"Demek onu tanıyorsunuz?" diye sordu Felton.</p>

  <p class="normal">"Nihayet soru sormaya başladı," dedi içinden, bu büyük başarıya bu kadar hızlı ulaştığı için sevinçten uçan Milady.</p>

  <p class="normal">"Ah! Elbette, başıma gelen felaketlerin tek nedeni onu tanımam."</p>

  <p class="normal">Ve Milady duyduğu acının tahammül edilemeyecek hale geldiğini belli edercesine kollarını kavuşturdu, gücünün tükenmeye başladığını hisseden Felton kapıya yöneldi; gözlerini ondan ayırmayan tutsak peşinden gidip onu durdurdu.</p>

  <p class="normal">"Mösyö!" diye haykırdı,"İyi olun, bağışlayıcı olun, yakarışımı dinleyin: Ne amaçla kullanacağımı bildiği için baronun tedbirli davranıp yasakladığı o bıçağı yalnızca bir dakika için bana verin, bana acıyın! Dizlerinize kapanıyorum; kapıyı kapatın, size karşı hiçbir kinim yok: Tanrım! Rastladığım en hak bilir, en merhametli kişiye nasıl kin tutabilirim! Belki de kurtarıcım siz olacaksınız! Bir dakikalığına yalnızca bir dakikalığına, size kapıdaki küçük pencereden geri veririm, Mösyö Felton, onurumu kurtarmış olacaksınız!"</p>

  <p class="normal">"Kendinizi öldürmenize yardım etmemi istiyorsunuz!" diye haykırdı dehşete kapılan Felton ellerini tutsağın ellerinden çekmeyi unutarak, "kendinizi öldüreceksiniz!"</p>

  <p class="normal">"Sırrımı söyledim mösyö," dedi Milady sesini alçaltıp, kendini parkenin üzerine bırakarak, "Tanrım her şeyi biliyor, işim bitti!"</p>

  <p class="normal">Felton kararsız ve hareketsiz bir şekilde ayakta duruyordu.</p>

  <p class="normal">"Hâlâ kuşkulanıyor," diye düşündü Milady, "rolümü iyi beceremedim."</p>

  <p class="normal">Koridorda ayak sesleri duyulduğunda, Milady, Winter lordunun adımlarını tanıdı. Felton kapıya doğru ilerledi.</p>

  <p class="normal">Milady ona doğru atıldı.</p>

  <p class="normal">"Ah! Bu adama size söylediklerimden tek bir kelime dahi etmeyin, yoksa mahvolurum ve siz, siz..." dedi</p>

  <p class="normal">Adımların yaklaşırken sesinin duyulmasından korkup, dehşetle güzel elini Felton'ın ağzına dayadı. Felton hafifçe itince Milady bir şezlongun üzerine yığıldı.</p>

  <p class="normal">Kapının önünden hiç durmadan geçen Winter lordunun uzaklaşan ayak sesleri duyuldu.</p>

  <p class="normal">Rengi bir ölü gibi solan Felton birkaç saniye kapıyı dinledikten sonra seslerin tamamıyla kesilmesiyle, bir kâbustan uyanmış gibi derin bir nefes aldı ve kapıdan dışarı çıktı.</p>

  <p class="normal">"Ah!" dedi, Felton'ın, Winter lordunun aksi yönde uzaklaşan ayak seslerini dinleyen Milady, "Nihayet benim oldun!"</p>

  <p class="normal">Sonra kaşları çatıldı.</p>

  <p class="normal">"Barona anlatırsa işim bitti demektir, çünkü kendimi öldürmeyeceğimi iyi bilen baron, bana onun önünde bir bıçak verip, her şeyin bir oyun olduğunu gösterebilir."</p>

  <p class="normal">Aynanın önüne geçip kendine baktı, hiç bu kadar güzel görünmemişti.</p>

  <p class="normal">"Ah, evet!" dedi gülümseyerek, "Konuşmayacak."</p>

  <p class="normal">Akşam Winter lordu yemekte kendisine eşlik etti.</p>

  <p class="normal">"Mösyö," dedi Milady, "ziyaretleriniz tutsaklığımın zorunlu yaptırımlarından biri mi, beni bu ziyaretlerin yarattığı sıkıntılardan muaf tutamaz mısınız?"</p>

  <p class="normal">"Ama nasıl olur sevgili kardeşim!" dedi Winter, "Bugün bana karşı bu kadar acımasız olan ağzınızla, İngiltere'ye deniz tutmalarını, fırtınaları, tutsaklıkları göze alarak yalnızca beni görmek için geldiğinizi söylememiş miydiniz? İşte buradayım, keyfini çıkarın, zaten bu kez başka bir nedenle geldim."</p>

  <p class="normal">Felton'ın konuştuğunu zanneden Milady'nin içi ürperdi; bu kadın hayatında belki de ilk kez böyle güçlü ve zıt duygular yaşıyor, yüreğinin bu kadar hızlı attığına ilk kez tanık oluyordu.</p>

  <p class="normal">Bir koltuk çekerek Milady'nin yanına oturan Winter lordu, cebinden çıkardığı bir kâğıdı yavaşça açtı.</p>

  <p class="normal">"Bakın," dedi, "bundan böyle sizin için belirlediğim hayatınızda kimlik olarak kullanacağınız bir pasaport."</p>

  <p class="normal">Sonra Milady'nin gözlerini kâğıda diktiğini görünce okumaya başladı:</p>

  <p class="indentmetin">".........'ye nakil emri. Gideceğiniz yeri boş bıraktım, tercih ettiğiniz bir yer varsa bana söylersiniz, ama seçeceğiniz yer Londra'dan bin fersah uzakta olmalı. Baştan alıyorum: .........'ye nakil emri, Fransa krallığında adalet tarafından damgalanan, ama cezasını çektikten sonra serbest bırakılan Charlotte Backson, üç fersahtan fazla uzaklaşma izni olmaksızın burada ikamet edecektir. Kaçma girişiminde bulunması halinde idam cezasına çarptırılacaktır. İkamet ve yiyecek masrafı olarak kendisine günde beş şilin verilecektir."</p>

  <p class="normal">"Üzerinde benim adım yazmadığına göre, bu emir beni hiç ilgilendirmiyor," dedi Milady soğuk bir şekilde.</p>

  <p class="normal">"İsim! Yoksa bir isminiz var mı?"</p>

  <p class="normal">"Kardeşinizin ismini taşıyorum."</p>

  <p class="normal">"Yanılıyorsunuz, kardeşim sizin yalnızca ikinci eşiniz, ilk kocanız hâlâ yaşıyor. İsmini söylerseniz, Charlotte Backson yerine onu yazacağım. Hayır mı?.. İstemiyor musunuz?.. Suskunluğunuzu koruyor musunuz? Tamam o zaman! İsminiz kayıtlara Charlotte Backson olarak geçecek."</p>

  <p class="normal">Milady konuşmadı ama bu kez bunun nedeni karşısındakine aldırmadığını kanıtlamak değil, korkuydu: Emrin hemen uygulanacağını, Winter lordunun hareket tarihini öne aldığını düşündü, belki de hemen o akşam yola çıkacaktı. Bir an için zihnindeki her şey silindi, ama aniden emrin altında imza olmadığını fark edince yüzünü gizleyemediği bir sevinç kapladı.</p>

  <p class="normal">"Evet, evet," dedi içinden geçenleri anlayan Winter lordu, "imzaya bakıyorsunuz ve kendi kendinize, belge imzasız olduğu için henüz her şey bitmedi, bunu yalnızca korkutmak amacıyla gösteriyor diyorsunuz. Ama yanılıyorsunuz: Bu emir yarın Buckingham düküne gönderilecek, öbür gün de imzalanmış ve mühürlenmiş olarak geri gelecek ve sizi temin ederim ki yirmi dört saat içinde uygulamaya konulacak. Hoşça kalın madam, size söyleyeceklerim bu kadar."</p>

  <p class="normal">"Gücünüzü kötüye kullanmanız ve beni başka bir isimle sürgüne göndermeniz büyük bir alçaklık."</p>

  <p class="normal">"Yoksa gerçek isminizle asılmayı mı istiyorsunuz Milady? Bildiğiniz gibi İngiliz yasaları evliliğin istismarı konusunda çok acımasızdır; siz karar verin, ismim ya da kardeşimin ismi bu skandala karışsa da, sizden kurtulmak için mahkemeye çıkmaktan kaçınmayacağım."</p>

  <p class="normal">Yanıt vermeyen Milady bir ölü gibi sarardı.</p>

  <p class="normal">"Ah! Görüyorum ki, uzun bir yolculuğa çıkmayı tercih ediyorsunuz. Harika madam, eski bir deyiş yolculukların insanı genç tuttuğunu söyler. Ama haklısınız, ne de olsa hayat güzeldir. Bu yüzden beni öldürmeye kalkmanıza kayıtsız kalamadım. Geriye beş şilin meselesi kalıyor, biraz cimri davrandım, öyle değil mi? Ama fazla paranız olursa, gardiyanları satın almaya kalkışabilirsiniz. Felton konusundaki başarısızlığınız sizi bu tür girişimlerden caydırmadıysa, onları baştan çıkarmak için cazibenizi kullanabilirsiniz."</p>

  <p class="normal">"Felton konuşmamış," dedi Milady kendi kendine.</p>

  <p class="normal">"Ve şimdi madam, görüşmek üzere. Yarın size habercinin gönderildiğini bildireceğim."</p>

  <p class="normal">Ayağa kalkıp Milady'yi alaycı bir ifadeyle selamlayan Winter lordu dışarı çıktı.</p>

  <p class="normal">Milady derin bir soluk aldı: Önünde hâlâ dört günü vardı, bu dört gün Felton'ı baştan çıkarmasına yetecekti.</p>

  <p class="normal">Birden aklına korkunç bir fikir geldi, Winter lordu emri imzalatmak için Felton'ı gönderebilir, bu durumda onu elinden kaçırabilirdi, tutsağın başarması için teğmeni sürekli olarak çekim alanının içinde tutması gerekiyordu.</p>

  <p class="normal">Yine de söylediğimiz gibi içini rahatlatan bir şey vardı: Felton konuşmamıştı.</p>

  <p class="normal">Winter lordunun tehditlerinden etkilenmiş görünmemek için masaya oturup yemeğini yedi.</p>

  <p class="normal">Ardından önceki akşam yaptığı gibi, dizlerinin üzerine çöküp yüksek sesle dua okumaya koyuldu. Kapıdaki nöbetçi önceki akşamki gibi durup dinlemeye başladı.</p>

  <p class="normal">Biraz sonra koridorun ucundan nöbetçininkinden daha hafif ayak sesleri duydu, adımlar kapının önünde durmuştu.</p>

  <p class="normal">"Bu o," dedi.</p>

  <p class="normal">Ve dün akşam Felton'ı kendinden geçiren ayni ilahiyi okumaya başladı.</p>

  <p class="normal">Tatlı ve dokunaklı sesi her zamankinden daha etkileyici ve yürek parçalayıcı olsa da kapı açılmadı. Kapıya kaçamak bir bakış atan Milady parmaklıkların arasından genç adamın alev alev yanan bakışlarını görür gibi oldu, ama bu gerçek ya da yanılsama olsa da, bu kez içeri girmemek için kendisine hâkim olmuştu.</p>

  <p class="normal">İlahisini bitirdikten birkaç saniye sonra, Milady derin bir iç çekiş duyar gibi oldu, ardından yaklaştığını duyduğu aynı ayak sesleri hüzünle yavaş yavaş uzaklaştı.</p>
</body>
</html>
