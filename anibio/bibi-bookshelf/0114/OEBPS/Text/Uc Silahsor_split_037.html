<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_35">XXXV<br class="chapter" />
  Geceleyin Bütün Kediler Gri Görünür</h1>

  <p class="normal">Porthos ve d'Artagnan'ın büyük bir sabırsızlıkla bekledikleri o gece nihayet gelip çatmıştı.</p>

  <p class="normal">Her zamanki gibi saat dokuza doğru konağa gelen d'Artagnan, son derece keyifli bulduğu Milady tarafından hiç olmadığı kadar nazik bir şekilde karşılandı. Gaskonyalımız bir bakışta pusulasının beklenen etkiyi yarattığını fark etti.</p>

  <p class="normal">Hanımı şerbet getiren Ketty'ye şefkatli bir yüz ifadesi ve kibar bir gülümsemeyle baksa da, zavallı kız Milady'nin bu iyi niyetli yaklaşımını fark edemeyecek kadar üzgündü.</p>

  <p class="normal">İki kadını dikkatle gözlemleyen d'Artagnan, doğanın onları yaratırken haksızlık ettiğini düşündü: Hanıma çıkar düşkünü, alçak bir ruh verilmiş, hizmetçiye ise düşeslere yaraşır bir yürek layık görülmüştü.</p>

  <p class="normal">Saat onda, Milady'de d'Artagnan'ın neden kaynaklandığını iyi bildiği bir endişe hali belirdi; ayağa kalkıyor, yeniden oturuyor, d'Artagnan'a, "Çok sevimlisiniz ama artık gitseniz çok iyi olur," dermiş gibi gülümsüyordu.</p>

  <p class="normal">D'Artagnan ayağa kalkıp şapkasını aldığında, Milady öpmesi için elini uzattı: Genç adam Milady'nin elini hafifçe sıktığını hissetti ve bunun beğenisini belli etmekten çok gittiği için duyduğu minneti ifade ettiğini anladı.</p>

  <p class="normal">"Ona çılgınlar gibi âşık," diye mırıldanarak dışarı çıktı.</p>

  <p class="normal">Bu kez Ketty kendisini bekleme odasında, koridorda ya da ana kapının altında beklemiyordu. D'Artagnan'ın merdivenleri tek başına çıkıp küçük odayı bulması gerekti.</p>

  <p class="normal">Ketty başını ellerinin arasına almış ağlıyordu.</p>

  <p class="normal">D'Artagnan'ın içeri girdiğini duysa da başını kaldırmadı, genç adam yanına gidip ellerini ellerinin arasına aldığında, Ketty göz yaşlarına boğuldu.</p>

  <p class="normal">D'Artagnan'ın tahmin ettiği gibi, pusulayı aldığında sevinçten çılgına dönen Milady her şeyi hizmetçisine anlatmış, sonra bu kez görevini başardığı için ona bir kese uzatmıştı. Ketty odasına döndüğünde, keseyi ağzı açık bir halde bir köşeye atmış, birkaç altın halının üzerine saçılmıştı.</p>

  <p class="normal">D'Artagnan, seslenmesi üzerine kafasını kaldıran zavallı kızın yüzündeki yıkımı görünce afalladı; yalvaran bir ifadeyle ellerini kavuşturan Ketty bir şey söylemeye cesaret edemedi.</p>

  <p class="normal">D'Artagnan yufka yürekli olmasa da, bu sessiz acıdan etkilendi, ama planını uygulamak için önceden hazırladığı programından taviz vermeye niyetli değildi. Bu yüzden Ketty'yi teselli etmeye yanaşmadı, yaptığının basit bir intikam hamlesinden başka bir şey olmadığını söylemekle yetindi.</p>

  <p class="normal">Zaten, Milady'nin, yüzünün kızardığının fark edilmemesi için, Ketty'ye konaktaki, hatta odasındaki bütün ışıkları söndürmesini söylemesi bu intikamı daha da kolaylaştıracaktı. Wardes kontu konaktan gün doğmadan önce, karanlıkta ayrılacaktı.</p>

  <p class="normal">Biraz sonra Milady odasına girdi. D'Artagnan dolaba saklandığı anda zilin sesi duyuldu.</p>

  <p class="normal">Hanımının odasına giden Ketty ara kapıyı açık bırakmasa da, aradaki bölme çok ince olduğundan konuşulanların neredeyse tamamı duyuluyordu.</p>

  <p class="normal">Sevinçten sarhoş olmuş gibi görünen Milady, Ketty'ye Wardes kontu ile buluşmasının en ince ayrıntılarını, mektubu aldıktan sonra cevap yazarken yüz ifadesinin nasıl olduğunu, aşkının mimiklerine nasıl yansıdığını anlattırıyor ve Ketty mutluluktan gözü hiçbir şeyi görmeyen hanımının fark edemediği acıklı bir ses tonuyla beklenen yanıtları vermeye çalışıyordu.</p>

  <p class="normal">Buluşma saati yaklaştığında, odasındaki bütün ışıkları söndüren Milady, Ketty'ye odasına dönmesini ve kont gelir gelmez kendisini yanına getirmesini söyledi.</p>

  <p class="normal">Ketty'nin bekleyişi uzun sürmedi. Kilit deliğinden bütün ışıkların söndüğünü gören d'Artagnan, Ketty'nin ara kapıyı kapadığı sırada gizlendiği yerden çıktı.</p>

  <p class="normal">"Bu gürültü de ne?" diye sordu Milady.</p>

  <p class="normal">"Benim," dedi d'Artagnan alçak sesle, "Wardes kontu."</p>

  <p class="normal">"Aman Tanrım, Tanrım!" diye mırıldandı Ketty, "kendi belirlediği randevu saatini bile beklemedi!"</p>

  <p class="normal">"Tamam o zaman," dedi Milady, titreyen sesiyle, "neden içeri gelmiyor? Kont, kont, sizi beklediğimi biliyorsunuz!"</p>

  <p class="normal">Bu çağrı üzerine Ketty'yi yavaşça uzaklaştıran d'Artagnan, Milady'nin odasına girdi.</p>

  <p class="normal">Öfke ve acının bir ruha işkence etmesinin en güzel yolu, âşığın, sevdiği kişinin ağzından mutlu rakibi için dökülen sevgi sözcüklerini duymasıdır.</p>

  <p class="normal">Tahmin etmediği kadar acı çektiğini hisseden d'Artagnan'ın yüreğini kıskançlık ateşi kavuruyor ve şu an yan odada ağlayan Ketty'yle aynı duyguları paylaşıyordu.</p>

  <p class="normal">"Evet, kont," diyordu Milady en yumuşak sesiyle, kontun ellerini elleri arasında sıkarak, "bakışlarınız ve her karşılaşmamızda söylediğiniz aşk sözcükleri beni çok etkiledi. Ben de sizi seviyorum. Ah! Yarın, size yarın beni düşünmenizi sağlayacak bir hediye vermek istiyorum, alın."</p>

  <p class="normal">Ve parmağından çıkardığı yüzüğü d'Artagnan'ınkine taktı.</p>

  <p class="normal">D'Artagnan etrafı pırlantalarla kaplı bu muhteşem safir yüzüğü Milady'nin parmağında gördüğünü hatırladı.</p>

  <p class="normal">İlk tepki olarak yüzüğü geri vermek istese de Milady devam etti:</p>

  <p class="normal">"Hayır, bu yüzüğü aşkımın kanıtı olarak saklayın. Zaten onu kabul ederek bana hayalinizde canlandıramayacağınız kadar büyük bir hizmette bulunuyorsunuz."</p>

  <p class="normal">"Bu kadın gizem dolu," diye mırıldandı d'Artagnan kendi kendine.</p>

  <p class="normal">O sırada her şeyi açıklamaya hazır olduğunu hissetti: Ona kim olduğunu ve hangi amaçla burada bulunduğunu söylemek üzere ağzını açtığında, Milady ekledi:</p>

  <p class="normal">"Zavallı meleğim, o canavar Gaskonyalı az kalsın sizi öldürecekmiş."</p>

  <p class="normal">Canavar kendisiydi.</p>

  <p class="normal">"Ah!" diye devam etti Milady, "yaralarınız hâlâ sızlıyor mu?"</p>

  <p class="normal">"Evet, hem de fazlasıyla," dedi ne yanıt vereceğini bilemeyen d'Artagnan.</p>

  <p class="normal">"İçiniz rahat olsun," diye mırıldandı Milady, "intikamınızı ben alacağım, hem de çok acımasızca!"</p>

  <p class="normal">"Lanet olsun!" dedi d'Artagnan içinden "Sırrımı açmanın zamanı henüz gelmedi."</p>

  <p class="normal">D'Artagnan'ın bu kısa sohbetin etkisinden kurtulabilmesi için bir süre geçmesi gerekti, ama bu süre zarfında içindeki intikam duygusu tamamıyla sönmüştü. Kendisini derinden etkileyen bu kadından hem nefret ediyor, hem de ona karşı büyük bir hayranlık besliyordu, bu iki zıt duygunun aynı yürekte bir araya gelebileceğini hiç düşünmemişti ve bu birliktelik garip, şeytani bir aşkı doğuruyordu.</p>

  <p class="normal">Yine de saat biri vurup ayrılma zamanı geldiğinde, d'Artagnan yüreğinde derin bir sızı hissetti. Tutkulu vedalaşmaları sırasında, bir sonraki hafta için yeni bir randevu kararlaştırıldı. Zavallı Ketty, odasına geldiğinde d'Artagnan'la biraz konuşmayı umuyordu, ama Milady karanlıkta konuğunu merdivenlere kadar yolcu etti.</p>

  <p class="normal">Ertesi sabah hemen öğütlerini dinlemek için Athos'a giden d'Artagnan, içine daldığı bu macerayı anlattı. Başından geçenlerden söz ederken, Athos'un kaşları birçok kez çatıldı.</p>

  <p class="normal">"Anlattıklarınızdan bu Milady'nin çok aşağılık bir yaratık olduğu anlaşılıyor," dedi, "ama ona bu oyunu oynadığınız için sizin de ondan aşağı kalır yanınız yok; şu ya da bu şekilde kollarınızın arasına korkunç bir düşmanı almışsınız."</p>

  <p class="normal">Athos bunları söylerken, büyük bir dikkatle d'Artagnan'ın parmağına bakıyordu, özenle bir mücevher kutusuna yerleştirilmiş olan kraliçenin yüzüğünün yerini pırlantalarla kaplı safir yüzük almıştı.</p>

  <p class="normal">"Yüzüğe mi bakıyorsunuz?" diye sordu Gaskonyalı arkadaşının gözlerini alamadığı bu pahalı hediyeyle kibirlenerek.</p>

  <p class="normal">"Evet," dedi Athos, "bana ailemden kalma bir mücevheri hatırlatıyor."</p>

  <p class="normal">"Çok güzel, öyle değil mi?"</p>

  <p class="normal">"Muhteşem!" diye karşılık verdi Athos, "O safir yüzüğün bir eşi daha olabileceğini hiç düşünmemiştim. Yoksa onu kraliçenin yüzüğüyle mi değiştirdiniz?"</p>

  <p class="normal">"Hayır," dedi d'Artagnan, "güzel İngilizin ya da daha doğrusu güzel Fransızın bir hediyesi, çünkü ona sormamış olmama rağmen Fransa'da doğduğuna inanıyorum."</p>

  <p class="normal">"Bu yüzüğü size Milady mi verdi?" diye haykırdı içinde kopan fırtınayı belli eden Athos.</p>

  <p class="normal">"Elbette, bana dün gece kendisi verdi."</p>

  <p class="normal">"Bana şu yüzüğü göstersenize," dedi Athos.</p>

  <p class="normal">"İşte," diye yanıtladı yüzüğü parmağından çıkaran d'Artagnan.</p>

  <p class="normal">Yüzüğü inceleyen Athos'un rengi soldu, sonra sol elinin yüzükparmağına taktığında yüzüğün sanki kendisi için yapılmış gibi uyduğunu fark etti. Bu soylu adamın her zaman sakin olan yüzünü bir öfke ve intikam bulutu kapladı.</p>

  <p class="normal">"Bunun aynı yüzük olması mümkün değil," dedi, "bu yüzük Milady Clarick'in eline nasıl geçmiş olabilir? Yine de iki yüzük arasında böyle bir benzerlik olması nadir rastlanan bir şey."</p>

  <p class="normal">"Bu yüzüğü daha önce görmüş müydünüz?" diye sordu d'Artagnan.</p>

  <p class="normal">"Gördüğümü sanmıştım," dedi Athos, "ama hiç şüphe yok ki yanılmışım."</p>

  <p class="normal">Ve hâlâ bakmaya devam ederek yüzüğü d'Artagnan'a geri verdi.</p>

  <p class="normal">"Durun d'Artagnan," dedi birkaç saniye sonra, "yüzüğü parmağınızdan çıkarın ya da taşlı kısmını iç tarafına çevirin; bana öyle kötü şeyler hatırlatıyor ki, sizinle nasıl konuşacağımı bilemiyorum. Benden öğüt almaya geldiğinizi, ne yapacağınıza karar veremediğinizi söylemiştiniz, değil mi?.. Ama bekleyin, safiri bana verin: Size sözünü ettiğim yüzüğün bir yüzünde geçirdiğim bir kaza nedeniyle oluşan bir çizik vardı."</p>

  <p class="normal">D'Artagnan parmağından çıkarttığı yüzüğü bir kez daha Athos'a uzattı.</p>

  <p class="normal">Athos'un bütün bedeni titredi.</p>

  <p class="normal">"Bakın, görüyorsunuz değil mi, çok garip!"</p>

  <p class="normal">Ve d'Artagnan'a hatırladığı o çiziği gösterdi.</p>

  <p class="normal">"Ama bu safir size kimden kaldı?"</p>

  <p class="normal">"Annemden kaldı. Size söylediğim gibi, bu aileden çıkmaması gereken eski bir mücevher."</p>

  <p class="normal">"Onu sattınız mı?" diye sordu d'Artagnan tereddüt ederek.</p>

  <p class="normal">"Hayır," dedi Athos garip bir gülümsemeyle, "onu tıpkı size verildiği gibi bir aşk gecesinde hediye ettim."</p>

  <p class="normal">Düşüncelere dalan d'Artagnan, Milady'nin yüreğinin derinliklerinde karanlık ve bilinmeyen uçurumlar görür gibi oldu.</p>

  <p class="normal">Yüzüğü parmağına takmadan cebine koydu.</p>

  <p class="normal">"Dinleyin, beni," dedi Athos, d'Artagnan'ın elini tutarak, "sizi ne kadar sevdiğimi bilirsiniz, öz evladımı bile ancak sizin kadar sevebilirdim. Dediğimi yapıp bu kadından vazgeçin. Onu tanımıyorum ama içimden gelen bir ses onun ne kadar tehlikeli olduğunu söylüyor."</p>

  <p class="normal">"Haklısınız," dedi d'Artagnan, "onu bırakıyorum ve itiraf etmeliyim ki bu kadın beni de fazlasıyla ürkütüyor."</p>

  <p class="normal">"Bu yürekliliği gösterebilecek misiniz?"</p>

  <p class="normal">"Elbette," diye karşılık verdi d'Artagnan, "hem de şu andan itibaren."</p>

  <p class="normal">"Evlat, en doğrusunu yapıyorsunuz," dedi d'Artagnan'ın elini babacan bir şefkatle sıkan Athos, "Tanrı'dan dilerim ki, hayatınıza henüz yeni girmiş bu kadın sizde uğursuz bir iz bırakmasın."</p>

  <p class="normal">Ve Athos, düşünceleriyle baş başa kalmak istediğini belli edercesine d'Artagnan'ı başıyla selamladı.</p>

  <p class="normal">D'Artagnan eve döndüğünde Ketty'nin kendisini beklediğini gördü. Uykusuz ve kederli düşüncelerle geçirdiği bir gece zavallı kızı bir ay hasta yatmış gibi etkilemişti.</p>

  <p class="normal">Hanımı tarafından sahte konta gönderilmişti. Milady aşktan çılgına dönmüş, mutluluktan sarhoş olmuş bir halde, kontun vereceği ikinci randevunun tarihini öğrenmek istiyordu.</p>

  <p class="normal">Yüzü solan zavallı Ketty titreyerek d'Artagnan'ın yanıtını bekliyordu.</p>

  <p class="normal">Athos'un genç adam üzerinde derin bir etkisi vardı; gururunu kurtardığı ve intikamını aldığı düşüncesi dostunun öğütleriyle birleşince artık Milady'yi görmemeye karar vermişti. Kalemini alıp yanıt olarak şu mektubu yazdı:</p>

  <p class="indentmetin">"Bir sonraki randevu için bana fazla güvenmeyin madam: Ayağa kalktığımdan beri bu tür ilişkilerle öylesine yoğunum ki, işleri bir düzene koymaya karar verdim. Sıranız gelince, sizi haberdar edeceğim.</p>

  <p class="indentmetin">Ellerinizden öperim.</p>

  <p class="sagitalik">Wardes kontu."</p>

  <div class="clrb"></div>

  <p class="normal">Mektupta safir yüzükle ilgili tek bir sözcük bile yoktu: Gaskonyalı onu Milady'ye karşı bir koz olarak saklamak mı istiyordu? Ya da daha açık konuşursak, yüzüğü donanımını sağlamak için kullanmayı mı düşünüyordu?</p>

  <p class="normal">Bir dönemin ahlaki değerlerini bir başka döneminkilerle değerlendirmek doğru değildi. Bugün soylu bir beyefendi için utanç verici olarak kabul edilen bir davranış, o zamanlar çok doğal bir olay olarak karşılanıyordu ve en soylu ailelerin oğulları bile sevgililerinden maddi destek alıyorlardı.</p>

  <p class="normal">D'Artagnan'ın kapatmadan uzattığı mektubu okuyan ve önce bir şey anlamayan Ketty, ikinci okumadan sonra sevinçten bayılacak gibi oldu.</p>

  <p class="normal">Ketty'nin bu mutluluğa inanamadığını gören d'Artagnan mektupta yazdıklarını bir kez de sözlü olarak tekrarlamak zorunda kaldı, bu mektubu hanımına ilettiğinde karşılaşacağı tehlikenin farkında olsa da, zavallı kız koşa koşa Royale meydanının yolunu tuttu.</p>

  <p class="normal">En iyi yürekli kadın bile rakibesinin acılarına karşı duyarsızdır.</p>

  <p class="normal">Milady mektubu tıpkı, Ketty'nin getirirken yaptığı gibi aceleyle açtı; ama daha okuduğu ilk sözcükte rengi bir ölü gibi soldu; kâğıdı buruşturduktan sonra, gözlerinde şimşekler çakarak Ketty'ye döndü.</p>

  <p class="normal">"Bu mektup da ne?" dedi</p>

  <p class="normal">"Ama madama yanıt olarak gönderilen mektup," dedi Ketty titreyerek.</p>

  <p class="normal">"Mümkün değil!" diye haykırdı Milady, "Soylu bir beyefendinin bir hanımefendiye böyle bir mektup yazması mümkün değil!"</p>

  <p class="normal">Sonra aniden bütün bedeni titredi:</p>

  <p class="normal">"Tanrım!" dedi, "Bu olabilir mi..." Ve sustu.</p>

  <p class="normal">Yüzü kül rengi olmuştu, dişlerini gıcırdatarak biraz hava almak için pencereye doğru yürüdü, ama bacakları tutmadığı için bir koltuğa yığıldı.</p>

  <p class="normal">İyi görünmediğini fark eden Ketty korsesini açmak için ona doğru koştu. Ama Milady aniden ayağa fırladı.</p>

  <p class="normal">"Benden ne istiyorsunuz?" dedi "Ve elinizi neden uzatıyorsunuz?"</p>

  <p class="normal">"Madamın iyi görünmediğini düşünüp yardım etmek istedim," diye yanıtladı hanımının yüz ifadesindeki korkunç ifadeyle ürperen Ketty.</p>

  <p class="normal">"İyi görünmüyorum, öyle mi? Beni acemi bir âşık mı zannettiniz? Bana hakaret edilirse kendimi kötü hissetmem, intikam alırım anlıyor musunuz?"</p>

  <p class="normal">Ve eliyle Ketty'ye çıkmasını işaret etti.</p>
</body>
</html>
