<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_59">LIX<br class="chapter" />
  23 Ağustos 1628 Günü Portsmouth'ta Yaşananlar</h1>

  <p class="normal">Felton, Milady'den, kız kardeşinin elini öperek sıradan bir gezintiye çıkacak bir ağabey gibi izin istedi.</p>

  <p class="normal">Tüm kişiliğini her zamanki sakin tavırlarıyla dışa vuruyor, yalnızca bu kez gözleri yansıyan bir alev gibi parlıyordu, alnı her zamankinden daha solgun, dişleri sıkılıydı, kesik kesik sözcüklerle kurduğu kısa cümleler içinde bir fırtına koptuğunu belli ediyordu.</p>

  <p class="normal">Kayıkla kıyıya doğru giderken yüzünü, gözlerini kendisinden ayırmayan Milady'ye dönmüştü. Her ikisi de izlenmediklerinden emindi. Milady'nin odasına sabah dokuzdan önce girilmiyordu ve şatodan Londra'ya ulaşmak için üç saat gerekiyordu.</p>

  <p class="normal">Karaya çıkan Felton yalıyarın zirvesine doğru yükselen küçük tepeyi aştıktan sonra Milady'yi son bir kez selamlayarak şehre yöneldi.</p>

  <p class="normal">Yüz adım sonra aşağı doğru inmeye başladığından şalupanın ancak direğini görebiliyordu.</p>

  <p class="normal">Hemen yarım mil ötede sabah sisinin ortasında kuleleri ve evleriyle beliren Portsmouth'a doğru koşmaya başladı.</p>

  <p class="normal">Portsmouth'un ötesinde deniz kışın yapraklarını dökmüş kavak ağacı kümeleri gibi rüzgarda direkleri yalpalayan gemilerle doluydu.</p>

  <p class="normal">Felton, hızlı yürüyüşü sırasında, on yıldan beri zihnini kaplayan çileci düşüncelerini ve Püritenlerin arasında geçirdiği yıllar boyunca VI. Jacques ve I. Charles'ın gözdesine getirilen yerinde ve hatalı suçlamaları gözden geçiriyordu.</p>

  <p class="normal">Felton, başbakanın kamuoyunun gözü önünde işlediği suçları Milady'nin anlattığı gizli ve bilinmeyen suçlamalarla kıyasladığında, Buckingham'ın bu iki farklı kişiliğinden bilinmeyeni suçluyordu. Bu yeni, garip, tutkulu aşkı Lady de Winter'ın hayali ve alçakça suçlamalarını büyüteçle bakıldığında korkunç bir canavara dönüşen bir karınca gibi büyütüyordu.</p>

  <p class="normal">Hızlı hızlı yürürken yüreği daha da tutuşuyordu. Arkasında, sevdiği ya da daha doğrusu bir azize gibi taptığı ve korkunç bir tuzağa düşürülmüş kadını bıraktığı düşüncesinin yanı sıra, yaşadığı heyecanın yorgunluğu ruhunun insanüstü duygularla dolmasına neden oluyordu.</p>

  <p class="normal">Sabah sekize doğru şehre girdiğinde bütün kent ayaktaydı; caddelerde ve limanda trampetler çalıyor, gemilere binecek birlikler denize doğru iniyorlardı.</p>

  <p class="normal">Giysileri toz içinde kalan Felton terden sırılsıklam bir halde amirallik sarayına vardı; her zamanki solgun yüzü sıcaktan ve öfkeden kıpkırmızı olmuştu. Nöbetçi onu geri çevirmek istese de, nöbetçi subayını çağıran Felton cebinde taşıdığı mektubu çıkararak:</p>

  <p class="normal">"Winter lordundan gelen acil bir mesajı iletmem gerek," dedi.</p>

  <p class="normal">Ekselanslarıyla çok yakın ilişkileri olduğu bilinen Winter lordunun ismini duyan nöbetçi subayı, üzerinde zaten deniz subayı üniforması olan Felton'ın geçmesine izin verilmesini emretti.</p>

  <p class="normal">Felton aceleyle saraya girdiğinde, kapıda dizleri üzerine çökmüş bir at bırakan, üstü başı toz içinde, soluk soluğa kalmış bir adam da içeri giriyordu.</p>

  <p class="normal">Dükün oda hizmetçisi ve sırdaşı Patrick'in yanına aynı anda vardıklarında, Felton, Winter lordunun ismini söyledi, yabancı ise kimden haber getirdiğini ancak düke söyleyebileceğini belirtiyordu. Her ikisi de daha önce girmek için ısrar ediyorlardı.</p>

  <p class="normal">Winter lordunun dükle olan dostluk ilişkisini iyi bilen Patrick tercihini Felton'dan yana kullandı. Beklemek zorunda kalan diğer habercinin bu gecikmeye ne kadar öfkelendiğini anlamak zor değildi.</p>

  <p class="normal">Felton'ı Soubise prensinin getirdiği La Rochelle'li elçilerin bulunduğu büyük bir salondan geçiren Patrick onu Buckingham'ın çalışma odasına götürdü. Banyodan çıkmış olan dük tuvaletine her zamanki titizliğini gösteriyordu.</p>

  <p class="normal">"Winter lordunun habercisi Teğmen Felton," dedi Patrick.</p>

  <p class="normal">"Winter lordunun habercisi mi!" diye tekrarladı Buckingham, "İçeri gelsin."</p>

  <p class="normal">Felton içeri girdiğinde, Buckingham altın işlemeli robdöşambrını bir koltuğun üstüne atıp incilerle süslenmiş mavi kadifeden hırkasını giymeye hazırlanıyordu.</p>

  <p class="normal">"Baron kendisi neden gelmedi? Onu bu sabah bekliyordum."</p>

  <p class="normal">"Ekselanslarına bu yüzden çok üzgün olduğunu bildirmemi istedi," diye karşılık verdi Felton, "şatodaki zorunlu gözetimi ona engel oldu."</p>

  <p class="normal">"Evet, evet," dedi Buckingham, "bir tutsağı olduğunu biliyorum."</p>

  <p class="normal">"Ben de ekselanslarına bu tutsaktan söz etmek istiyordum," dedi Felton.</p>

  <p class="normal">"Peki o zaman konuşun."</p>

  <p class="normal">"Söyleyeceklerimi yalnız sizin duymanız gerekiyor Milord."</p>

  <p class="normal">"Bizi yalnız bırakın Patrick, ama kulağınız zilde olsun, birazdan sizi çağıracağım."</p>

  <p class="normal">Patrick çıktı.</p>

  <p class="normal">"Şimdi yalnızız," dedi Buckingham, "konuşun."</p>

  <p class="normal">"Milord," dedi Felton, "Winter baronu önceki gün size Charlotte Backson adlı genç bir kadının sürgün emrini imzalamanız için yazmıştı."</p>

  <p class="normal">"Evet mösyö, ona bu emri getirmesi ya da göndermesi için yazmıştım."</p>

  <p class="normal">"Emir burada Milord."</p>

  <p class="normal">"Verin," dedi dük.</p>

  <p class="normal">Ve Felton'ın elinden aldığı belgeye şöyle bir göz attı. Sonra söz edilen belge olduğunu anlayıp masanın üzerine koydu ve imzalamak için bir kalem aldı.</p>

  <p class="normal">"Bağışlayın Milord," dedi Felton araya girerek, "ama ekselansları bu genç kadının gerçek isminin Charlotte Backson olmadığını biliyorlar mı?"</p>

  <p class="normal">"Evet bayım, biliyorum," diye yanıtladı dük kalemini mürekkep hokkasına batırırken.</p>

  <p class="normal">"O zaman ekselansları onun gerçek ismini biliyorlar?" dedi Felton.</p>

  <p class="normal">"Biliyorum."</p>

  <p class="normal">Dük kalemi kâğıda yaklaştırdı.</p>

  <p class="normal">"Ve bu gerçek ismi bilmesine rağmen, monsenyör belgeyi imzalayacak mı?"</p>

  <p class="normal">"Kuşkusuz," dedi Buckingham, "hatta bu yüzden iki kere imzalayacağım."</p>

  <p class="normal">"Buna inanamıyorum," dedi Felton giderek kesik kesik gelen sesiyle, "ekselansları söz konusu kişinin Lady de Winter olduğunu..."</p>

  <p class="normal">"Bunu çok iyi biliyorum, ama sizin bilmeniz beni biraz şaşırtıyor."</p>

  <p class="normal">"Ekselansları bu belgeyi imzalarken vicdan azabı duymayacaklar mı?"</p>

  <p class="normal">Buckingham genç adama küçümsercesine baktı.</p>

  <p class="normal">"Ah bayım, bana yanıtları çok basit, garip sorular sorduğunuzun farkında mısınız?"</p>

  <p class="normal">"Bu yanıtları ben de öğrenebilir miyim monsenyör?" dedi Felton, "Durum belki de sandığınızdan daha ciddidir."</p>

  <p class="normal">Genç adamın Winter lordu tarafından gönderildiğini ve onun adına konuştuğunu düşünen Buckingham yumuşadı.</p>

  <p class="normal">"Vicdan azabı duymayacağım," dedi, "baron da benim gibi Milady'nin büyük bir suçlu olduğunu ve onu sürgüne göndermekle yetinmenin ona merhamet etmek anlamına geldiğini bilir."</p>

  <p class="normal">Dük kalemini kâğıda yaklaştırdı.</p>

  <p class="normal">"Bu emri imzalamayacaksınız Milord!" dedi Felton düke doğru bir adım atarak.</p>

  <p class="normal">"Bu emri imzalamayacak mıyım," dedi Buckingham, "ama neden?"</p>

  <p class="normal">"Çünkü içinizdeki sesi dinleyip, Milady'ye karşı adil davranacaksınız."</p>

  <p class="normal">"Onu Tyburn'e göndermekle adil davranmış olacağım," dedi Buckingham, "Milady alçağın biridir."</p>

  <p class="normal">"Monsenyör, Milady'nin bir melek olduğunu iyi biliyorsunuz, sizden onu serbest bırakmanızı istiyorum."</p>

  <p class="normal">"Ah, şuraya bakın," dedi Buckingham, "böyle konuştuğunuza göre çıldırmış olmalısınız."</p>

  <p class="normal">"Milord, beni bağışlayın! Kendimi tutmama rağmen içimden geçenleri söylüyorum. Yine de önce ne yaptığınızı düşünün ve sınırı aşmamaya dikkat edin."</p>

  <p class="normal">"Nasıl, anlayamadım?.. Bağışla beni Tanrım!" diye haykırdı Buckingham, "Sanırım beni tehdit ediyor!"</p>

  <p class="normal">"Hayır Milord, hâlâ rica ediyorum ve size bir damla suyun bardağı taşıracağını söylüyorum, küçük bir hata işlediği onca suç karşılıksız kalmış birinin cezasını bulmasına yetebilir."</p>

  <p class="normal">"Bay Felton," dedi Buckingham, "bu odadan çıkıp hemen nöbetçilere teslim olacaksınız."</p>

  <p class="normal">"Beni sonuna kadar dinleyeceksiniz Milord. Bu genç kızı baştan çıkardınız, tecavüz edip onurunu kirlettiniz; ona karşı işlediğiniz suçları telafi etmek için özgürce gitmesine izin verin, sizden başka bir şey istemiyorum."</p>

  <p class="normal">"Başka bir şey istemiyor musunuz?" dedi Buckingham, bu sözcükleri her hecenin üzerine basa basa söylediği sırada şaşkınlıkla Felton'a bakarak.</p>

  <p class="normal">"Milord," diye devam etti konuştukça daha da heyecanlanan Felton, "Milord, kendinize dikkat edin, bütün İngiltere sizin alçaklıklarınızdan bıktı; hakkınız olmadan ele geçirdiğiniz kraliyet gücünü kötüye kullandınız; insanlar ve Tanrı sizden iğreniyor; Tanrı sizi daha sonra cezalandıracak, ama ben bu işi şimdi yapacağım."</p>

  <p class="normal">"Ah! Bu kadarı da fazla!" diye bağırdı Buckingham kapıya doğru bir adım atarak.</p>

  <p class="normal">Felton önünü kesti.</p>

  <p class="normal">"Ben sizden yalnızca Lady de Winter'ın serbest bırakılması emrini imzalamanızı istiyorum; onu sizin lekelediğinizi unutmayın."</p>

  <p class="normal">"Çıkıp gidin bayım," dedi Buckingham, "yoksa sizi zindana attırırım."</p>

  <p class="normal">"Bunu yapamayacaksınız," dedi Felton, gümüş kakmalı yuvarlak masanın üzerinde duran zille dükün arasına girerek, "kendinize dikkat edin, Milord, artık Tanrı'nın ellerindesiniz."</p>

  <p class="normal">"Sanırım şeytanın ellerinde demek istiyorsunuz," diye haykırdı doğrudan seslenmese de dikkati çekmek isteyen Buckingham.</p>

  <p class="normal">"Lady de Winter'ı serbest bırakan belgeyi imzalayın," dedi Felton, düke bir kâğıt uzatarak.</p>

  <p class="normal">"Demek zorla öyle mi! Benimle alay mı ediyorsunuz? Hey, Patrick!"</p>

  <p class="normal">"İmzalayın Milord!"</p>

  <p class="normal">"Asla!"</p>

  <p class="normal">"Asla mı?"</p>

  <p class="normal">"Yetişin!" diye bağırdı kılıcına doğru hamle yapan dük.</p>

  <p class="normal">Ama Felton ona kılıcını çekecek zamanı vermedi, yeleğinin içinde Milady'nin kendini öldürmek istediği bıçağı hazır tutuyordu, bir anda dükün üzerine atıldı.</p>

  <p class="normal">O sırada Patrick bağırarak içeri girdi.</p>

  <p class="normal">"Milord, Fransa'dan bir mektup geldi!"</p>

  <p class="normal">"Fransa'dan mı?" diye haykırdı bu mektubun kimden geldiğini düşünürken her şeyi unutan Buckingham.</p>

  <p class="normal">Bu fırsattan yararlanan Felton bıçağı kabzasına kadar dükün bağrına sapladı.</p>

  <p class="normal">"Ah hain!" diye bağırdı Buckingham, "beni öldürdün..."</p>

  <p class="normal">"Suikast!" diye gürledi Patrick.</p>

  <p class="normal">Kaçmak için etrafı gözden geçiren Felton, kapının açık olduğunu görünce, La Rochelle'li elçilerin beklediği yan odaya geçip hızla merdivenlere ilerledi; ama daha ilk basamakta Winter lorduyla karşılaştı, onu şaşkın, ölü gibi solmuş, elleri kanlı bir halde gören baron haykırarak üzerine atıldı:</p>

  <p class="normal">"Biliyordum, bunu tahmin etmiştim, yalnızca bir dakika geç kaldım, ne bahtsızım!"</p>

  <p class="normal">Winter lordu hiç direnmeyen Felton'ı yeni bir emre kadar denize bakan bir terasa götüren nöbetçilere teslim edip Buckingham'ın çalışma odasına yöneldi.</p>

  <p class="normal">Dükün çığlığı ve Patrick'in çağrısı üzerine, Felton'ın bekleme odasında karşılaştığı haberci içeri girdi.</p>

  <p class="normal">Dükü bir sedirin üzerinde kıvrılmış, ellerini yarasına bastırırken gördü.</p>

  <p class="normal">"La Porte," dedi dük ölmek üzere olduğunu belli eden bir sesle, "La Porte, seni o mu gönderdi?"</p>

  <p class="normal">"Evet monsenyör," diye karşılık verdi Anne d'Autriche'in sadık hizmetkârı, "ama belki de çok geç kaldım."</p>

  <p class="normal">"Sessiz olun, La Porte! Sizi duyabilirler; Patrick kimsenin içeri girmesine izin vermeyin: Ah! Bana söylemek istediklerini öğrenemeyeceğim, ölüyorum!"</p>

  <p class="normal">Ve dük bayıldı.</p>

  <p class="normal">Bu arada, Winter lordu, La Rochelle'li elçiler, sefer komutanları, Buckingham'ın subayları odaya dolmuştu; her yanda umutsuz çığlıklar yankılanıyordu. Sarayı kaplayan inlemeler ve yakınmalar kısa süre içinde bütün şehre yayıldı.</p>

  <p class="normal">Bir top ateşi yeni ve beklenmedik bir gelişme yaşandığını haber vermişti.</p>

  <p class="normal">Winter lordu saçlarını yoluyordu.</p>

  <p class="normal">"Bir dakika önce gelemedim!" diye haykırdı, "yalnızca bir dakika, Tanrım, ne bahtsızlık!"</p>

  <p class="normal">Gerçekten de, sabah yedide kendisine şatonun pencerelerinden birinden bir ip merdivenin sarktığı haber verilmiş, o da hemen Milady'nin odasına koşmuştu, odanın boş, pencerenin açık, parmaklıkların kesilmiş olduğunu görünce, aklına d'Artagnan'ın kendisine habercisi aracılığıyla ilettiği uyarı gelmiş, dük için endişelenmişti. Hemen ahıra koşup, eyerlemek için vakit harcamadan ilk bulduğu ata binmiş, sarayın avlusuna kadar hiç durmadan dörtnala yol almıştı, ancak merdivenlere vardığında daha ilk basamakta Felton'la karşılaşmıştı.</p>

  <p class="normal">Yine de dük ölmemişti, kendine gelip gözlerini açtığında yüreklere umut dolmuştu</p>

  <p class="normal">"Beyler," dedi, "beni Patrick ve La Porte'la yalnız bırakın. Ah! Siz misiniz Winter! Bu sabah gönderdiğiniz çılgın bakın beni ne hale getirdi!"</p>

  <p class="normal">"Milord!" diye haykırdı baron, "Kendimi asla affetmeyeceğim!"</p>

  <p class="normal">"Bu doğru değil, sevgili dostum Winter," dedi Buckingham elini uzatarak, "bir başkası için ömrü boyunca yas tutacak birini tanımıyorum; ama sizden rica ediyorum, bizi yalnız bırakın."</p>

  <p class="normal">Baron hıçkırarak dışarı çıktı.</p>

  <p class="normal">Çalışma odasında yalnızca yaralı dük, La Porte ve Patrick kalmıştı.</p>

  <p class="normal">Aranılan doktor hâlâ bulunamamıştı.</p>

  <p class="normal">"Yaşayacaksınız Milord, yaşayacaksınız," diye tekrarlıyordu dükün uzanmış olduğu sedirin yanında diz çökmüş olan Anne d'Autriche'in habercisi.</p>

  <p class="normal">"Bana ne yazmıştı?" dedi, kan kaybeden ve sevdiğinden söz etmek için büyük acılara katlanan Buckingham bitkin bir halde, "Bana ne yazmıştı? Mektubunu oku bana."</p>

  <p class="normal">"Ah Milord!" dedi La Porte.</p>

  <p class="normal">"İtaat et; kaybedecek zamanım olmadığını görmüyor musun?"</p>

  <p class="normal">Mührü açan La Porte kâğıdı dükün gözlerinin önüne tuttu; ama Buckingham yazıyı okuyabilmek için boşuna uğraştı.</p>

  <p class="normal">"Sen oku," dedi, "sen oku, artık gözlerim görmüyor, sen oku! Birazdan kulaklarım da duymayacak ve ne yazdığını öğrenemeden öleceğim."</p>

  <p class="normal">Daha fazla zorluk çıkarmayan La Porte mektubu okudu:</p>

  <p class="indentmetin">"Milord,</p>

  <p class="indentmetin">Tanıdığım günden beri sizin için çok acı çektim, benim huzurlu olmamı istiyorsanız, yalvarırım, Fransa'ya karşı açtığınız ve yüksek sesle görünür nedeninin din olduğu söylense de alçak sesle gizli nedeninin bana olan aşkınız olduğu fısıldanan bu savaşa son verin. Bu savaş Fransa ve İngiltere'yi çok zor durumlara düşürmekle kalmayıp, sizin başınıza da beni büyük kederlere boğacak olan felaketler getirecek.</p>

  <p class="indentmetin">Sizi bir düşman olarak görmediğimde benim için çok değerli olacak tehdit altındaki yaşamınıza dikkat edin.</p>

  <p class="sagitalik">Sizi seven Anne."</p>

  <div class="clrb"></div>

  <p class="normal">Bu mektubu dinlerken bütün yaşamı gözlerinin önünden geçen Buckingham, büyük bir hayal kırıklığına uğramışçasına:</p>

  <p class="normal">"Bana sözle ileteceğiniz başka bir şey yok mu La Porte?" diye sordu.</p>

  <p class="normal">"Var monsenyör, kraliçe size bir suikast girişiminde bulunulacağını ve kendinize dikkat etmenizi iletti."</p>

  <p class="normal">"Hepsi bu mu?" dedi Buckingham sabırsızlıkla.</p>

  <p class="normal">"Sizi her zaman seveceğini söyledi."</p>

  <p class="normal">"Ah!" dedi Buckingham, "Tanrı'ya şükür! Demek ölümümü bir yabancının ölümü gibi karşılamayacak!.."</p>

  <p class="normal">La Porte gözyaşlarına boğuldu.</p>

  <p class="normal">"Patrick," dedi dük, "bana elmasların kutusunu getirin."</p>

  <p class="normal">Patrick istenen kutuyu getirdiğinde, La Porte onun kraliçeye ait olduğunu fark etti.</p>

  <p class="normal">"Şimdi de numarası inciyle işlenmiş olan beyaz saten keseyi getirin."</p>

  <p class="normal">Patrick yine söyleneni yaptı.</p>

  <p class="normal">"Alın La Porte," dedi Buckingham, "işte ondan bana kalanlar, şu gümüş kutu ve iki mektup. Onları majestelerine ileteceksiniz ve son bir anı olarak... (değerli bir eşya seçebilmek için etrafına baktı) ona..."</p>

  <p class="normal">Yeniden etrafına baktı, ama ölümün gölgesiyle kararan gözleri, Felton'ın elinden düşen ve üzerinde hâlâ pıhtılaşmamış kan bulunan bıçaktan başka bir şey göremedi.</p>

  <p class="normal">"Ona bu bıçağı götüreceksiniz," dedi La Porte'un elini sıkarak.</p>

  <p class="normal">La Porte'a daha fazla konuşamayacağını işaret ederek, keseyi ve bıçağı gümüş kutunun içine bıraktı; ardından bu sefer karşı koyamadığı son bir çırpınışla sedirden parke zeminin üzerine yuvarlandı.</p>

  <p class="normal">Patrick korkunç bir çığlık attı.</p>

  <p class="normal">Buckingham son bir kez daha gülmek istese de alnına bir aşk öpücüğü gibi konan ölüm buna izin vermemişti.</p>

  <p class="normal">O sırada dükün doktoru şaşkına dönmüş bir halde içeri girdi. Amiral gemisine binmiş olduğundan oradan getirtilmişti.</p>

  <p class="normal">Düke yaklaşıp elini bir süre elleri arasına aldı, sonra bıraktı.</p>

  <p class="normal">"Yapılacak hiçbir şey yok," dedi, "ölmüş."</p>

  <p class="normal">"Ölmüş mü?" diye haykırdı Patrick.</p>

  <p class="normal">Bu çığlık üzerine kalabalık yeniden salona döndü, her yanı içler acısı haykırışlar kaplamıştı.</p>

  <p class="normal">Buckingham'ın ölmüş olduğunu gören Winter lordu, hemen askerlerin hâlâ sarayın terasında beklettiği Felton'ın yanına koştu.</p>

  <p class="normal">"Sefil!" dedi, Buckingham'ın ölümünden beri, hiçbir zaman kaybetmediği o sakin ve soğukkanlı ifadeye yeniden bürünen genç subaya, "Sefil, ne yaptın?"</p>

  <p class="normal">"İntikamımı aldım," dedi.</p>

  <p class="normal">"Sen o lanet kadının intikamı için bir araç oldun; ama sana yemin ediyorum, bu onun işlediği en son suç olacak."</p>

  <p class="normal">"Ne demek istediğinizi anlamıyorum Milord," dedi Felton sakin bir ifadeyle, "Buckingham dükünü yüzbaşılığa terfi etmemi iki kez geri çevirdiği için öldürdüm, onu adil davranmadığı için cezalandırdım, hepsi bu."</p>

  <p class="normal">Şaşkına dönerek Felton'ın ellerini bağlayan askerlere bakan Winter lordu bu duyarsızlık karşısında ne yapacağını bilemiyordu.</p>

  <p class="normal">Yine de Felton'ın temiz yüzüne gölge düşüren tek bir şey vardı. Saf Püriten her duyduğu gürültüde, Milady'nin adımlarının yaklaşacağını ve kendisinin de suçlu olduğunu itiraf ederek kollarına atılacağını umuyordu.</p>

  <p class="normal">Aniden bakışları terasın tepeden hâkim olduğu denizdeki bir noktaya kilitlendiğinde, denizcinin kartal gözleriyle bir başkasının dalgaların üzerinde salınan iri bir martı sanacağı şalupanın Fransa kıyılarına doğru hareket ettiğini gördü.</p>

  <p class="normal">Rengi soldu, elini yerinden çıkacakmış gibi atan yüreğinin üzerine götürdüğünde ihanete uğradığını anladı.</p>

  <p class="normal">"Bana son bir iyilik yapar mısınız Milord?" dedi barona.</p>

  <p class="normal">"Nedir?"</p>

  <p class="normal">"Saat kaç?"</p>

  <p class="normal">Baron saatini cebinden çıkardı.</p>

  <p class="normal">"Dokuza on var."</p>

  <p class="normal">Hareket saatini bir saat on dakika öne alan Milady, top sesinden o uğursuz olayın gerçekleştiğini anlayınca demir alınmasını emretmişti.</p>

  <p class="normal">Mavi gökyüzünün altında süzülen şalupa kıyıdan epey uzaklaşmıştı.</p>

  <p class="normal">"Tanrı böyle istedi," dedi Felton bir dindarın tevekkülüyle, yine de gözlerini güvertesinde hayatını uğruna feda ettiği o beyaz hayaleti görür gibi olduğu o yelkenliden alamıyordu.</p>

  <p class="normal">Bakışlarını izleyen Winter, Felton'ın yüzündeki acıdan her şeyi tahmin etti.</p>

  <p class="normal">"Önce cezanı tek başına çek sefil," dedi Winter lordu bakışlarını denizden alamayan Felton'a, "ama çok sevdiğim kardeşim üzerine yemin ediyorum ki suç ortağın kurtulamayacak."</p>

  <p class="normal">Felton hiçbir şey söylemeden başını öne eğdi.</p>

  <p class="normal">Winter lordu ise hızla merdivenleri inerek limana gitti.</p>
</body>
</html>
