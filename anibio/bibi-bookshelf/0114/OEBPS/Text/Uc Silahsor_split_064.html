<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_62">LXII<br class="chapter" />
  Şeytanın İki Yüzü</h1>

  <p class="normal">"Ah!" diye haykırdılar bir ağızdan Rochefort ve Milady, "Sizsiniz!"</p>

  <p class="normal">"Evet, benim."</p>

  <p class="normal">"Nereden geliyorsunuz?" diye sordu Milady.</p>

  <p class="normal">"La Rochelle'den, ya siz?"</p>

  <p class="normal">"İngiltere'den."</p>

  <p class="normal">"Buckingham nasıl?"</p>

  <p class="normal">"Öldü ya da ağır bir şekilde yaralandı, yola çıktığım için bir fanatiğin onu öldürme teşebbüsünde bulunduğundan başka bir şey öğrenemedim."</p>

  <p class="normal">"Ah!" dedi Rochefort gülerek, "İşte kardinali çok sevindirecek mutlu bir tesadüf! Onu bu gelişmeden haberdar ettiniz mi?"</p>

  <p class="normal">"Boulogne'dan mektup gönderdim. Ama buraya nasıl geldiniz?"</p>

  <p class="normal">"Endişelenen ekselansları, sizi aramak için beni gönderdi."</p>

  <p class="normal">"Buraya dün geldim."</p>

  <p class="normal">"Düne kadar ne yaptınız?"</p>

  <p class="normal">"Zamanımı boşa harcamadım."</p>

  <p class="normal">"Ah! Bundan eminim."</p>

  <p class="normal">"Burada kime rastladığımı biliyor musunuz?"</p>

  <p class="normal">"Hayır."</p>

  <p class="normal">"Tahmin edin."</p>

  <p class="normal">"Nereden bilebilirim ki?"</p>

  <p class="normal">"Kraliçenin hapisten çıkarttığı o genç kadın."</p>

  <p class="normal">"Küçük d'Artagnan'ın sevgilisi mi?"</p>

  <p class="normal">"Evet, kardinalin nereye sığındığını bilemediği Madam Bonacieux."</p>

  <p class="normal">"Bu güzel işte," dedi Rochefort, "mutlu bir tesadüf daha; ekselansları gerçekten de şanslı bir adam."</p>

  <p class="normal">"O kadınla karşılaştığımda ne kadar şaşırdığımı biliyor musunuz?"</p>

  <p class="normal">"Sizi tanıyor mu?"</p>

  <p class="normal">"Hayır."</p>

  <p class="normal">"O zaman sizi bir yabancı sanıyor."</p>

  <p class="normal">Milady güldü.</p>

  <p class="normal">"Onun en yakın dostuyum!"</p>

  <p class="normal">"Sevgili kontes, şerefim üzerine yemin ederim ki, böyle mucizeleri sizden başkası başaramaz."</p>

  <p class="normal">"Bana inandı şövalye," dedi Milady, "neler olup bittiğini biliyor musunuz?"</p>

  <p class="normal">"Hayır."</p>

  <p class="normal">"Yarın ya da öbür gün kraliçenin emriyle onu almaya gelecekler."</p>

  <p class="normal">"Gerçekten mi? Kim gelecek?"</p>

  <p class="normal">"D'Artagnan ve dostları."</p>

  <p class="normal">"İşte onları Bastille'e göndermemiz için bir neden."</p>

  <p class="normal">"Bu iş şimdiye kadar neden halledilmedi?"</p>

  <p class="normal">"Bilemiyorum, kardinalin bu adamlara karşı anlayamadığım bir zaafı var."</p>

  <p class="normal">"Gerçekten mi?"</p>

  <p class="normal">"Evet."</p>

  <p class="normal">"O zaman Rochefort, ona Colombier-Rouge hanındaki konuşmamızın bu dört adam tarafından dinlendiğini, kendisi handan ayrıldıktan sonra içlerinden birinin odama çıkarak elimdeki izin belgemi aldığını, Winter lorduna İngiltere'ye geleceğimi bildirdiklerini ve az kalsın bu yüzden tıpkı elmas olayında olduğu gibi görevimi başaramayacağımı, bu dört adam içinde en tehlikelilerin Athos ve d'Artagnan olduklarını, Madam de Chevreuse'ün sevgilisi Aramis'in ise ileride işimize yarayabileceği için kendi haline bırakılması gerektiğini, Porthos'a gelince onun uğraşılmaya değmeyecek bir budaladan, ahmaktan başka bir şey olmadığını söyleyeceksiniz."</p>

  <p class="normal">"Ama bu adamların şu anda La Rochelle kuşatmasında olmaları gerekiyor."</p>

  <p class="normal">"Ben de öyle sanıyordum, ama Madam Bonacieux'nün tedbirsizce davranarak bana gösterdiği Madam de Chevreuse'ün mektubuna göre bu dört adam onu almak üzere buraya geliyor."</p>

  <p class="normal">"Lanet olsun! Nasıl yapmalı?"</p>

  <p class="normal">"Kardinal size benim hakkımda ne söyledi?"</p>

  <p class="normal">"Raporunuzu yazılı ya da sözlü olarak aldıktan sonra kendisine ileteceğim, neler yaptığınızı öğrendiğinde size gerekli talimatları gönderecek."</p>

  <p class="normal">"Yani burada mı kalmam gerek?"</p>

  <p class="normal">"Burada ya da bu civarlarda."</p>

  <p class="normal">"Beni de birlikte götüremez misiniz?"</p>

  <p class="normal">"Hayır, emirler kesin, ordugâhta tanınabilir ve özellikle orada olup bitenlerden sonra varlığınızla ekselanslarını tehlikeye atabilirsiniz. Bana yalnızca kardinalden gelecek haberleri nerede bekleyeceğinizi söyleyin, sizi nerede bulacağımı bilmem gerek."</p>

  <p class="normal">"Dinleyin, burada kalmam mümkün görünmüyor."</p>

  <p class="normal">"Neden?"</p>

  <p class="normal">"Düşmanlarımın her an buraya gelebileceklerini unutuyorsunuz."</p>

  <p class="normal">"Bu doğru, ama o zaman o kadın ekselanslarının elinden kurtulmuş olacak."</p>

  <p class="normal">"Pöh!" dedi Milady kendine özgü bir gülümsemeyle, "Onun en yakın dostu olduğumu unutuyorsunuz."</p>

  <p class="normal">"Evet, bu durumda kardinale kadın konusunda..."</p>

  <p class="normal">"İçinin rahat olmasını söyleyin."</p>

  <p class="normal">"Hepsi bu mu?"</p>

  <p class="normal">"Ne demek istediğimi anlayacaktır."</p>

  <p class="normal">"Şimdi, bakalım ne yapmam gerek?"</p>

  <p class="normal">"Hemen yola çıkın; sanırım götüreceğiniz haber acele etmenize değer."</p>

  <p class="normal">"Lillers'e girerken arabamın dingili kırıldı."</p>

  <p class="normal">"Harika!"</p>

  <p class="normal">"Nasıl, harika mı?"</p>

  <p class="normal">"Evet, arabanıza ihtiyacım var."</p>

  <p class="normal">"Ya ben nasıl gideceğim."</p>

  <p class="normal">"Atla."</p>

  <p class="normal">"Yüz seksen fersahı atla gitmek kolay mı sanıyorsunuz?"</p>

  <p class="normal">"Çok mu zor?"</p>

  <p class="normal">"Peki, sonra?"</p>

  <p class="normal">"Sonra, Lillers'den geçerken uşağınızı arabayla birlikte bana göndereceksiniz."</p>

  <p class="normal">"Tamam."</p>

  <p class="normal">"Üzerinizde kardinalin yazılı bir emir var mı?"</p>

  <p class="normal">"Beni her şeyi yapmaya yetkili kılan bir belge var."</p>

  <p class="normal">"Onu başrahibeye gösterip, beni bugün ya da yarın almaya geleceklerini ve sizin adınıza gelen kişiyle birlikte gitmem gerektiğini söyleyeceksiniz."</p>

  <p class="normal">"Çok güzel!"</p>

  <p class="normal">"Başrahibe karşısında beni ağır bir şekilde suçlamayı ihmal etmeyin."</p>

  <p class="normal">"Ama neden?"</p>

  <p class="normal">"Ben kardinalin bir kurbanıyım. O zavallı Madam Bonacieux'nün güvenini kazanmam gerekiyor."</p>

  <p class="normal">"Bu doğru. Şimdi bana olup bitenlerle ilgili bir rapor verebilir misiniz?"</p>

  <p class="normal">"Ama size her şeyi anlattım, hafızanız güçlüdür, olayları size naklettiğim gibi anlatın, kâğıt kaybolabilir."</p>

  <p class="normal">"Haklısınız; yalnızca sizi nerede bulabileceğimi öğreneyim, bu çevrede boş yere dolanmak istemem."</p>

  <p class="normal">"Tamam, bekleyin."</p>

  <p class="normal">"Harita ister misiniz?"</p>

  <p class="normal">"Hayır, bu bölgeyi çok iyi bilirim."</p>

  <p class="normal">"Siz mi? Ama buraya ne zaman geldiniz ki?"</p>

  <p class="normal">"Ben burada büyüdüm."</p>

  <p class="normal">"Gerçekten mi?"</p>

  <p class="normal">"Görüyorsunuz ki bir yerlerde büyümek de bir işe yarıyormuş demek."</p>

  <p class="normal">"O zaman beni nerede?.."</p>

  <p class="normal">"Biraz düşünmeme izin verin; evet, Armentières'de."</p>

  <p class="normal">"Armentières de neyin nesi?"</p>

  <p class="normal">"Lys'te küçük bir şehir! Başka bir ülkeye geçmem için nehri aşmam yetecek."</p>

  <p class="normal">"Mükemmel! Ama nehri yalnızca tehlikeli bir durumda geçeceksiniz."</p>

  <p class="normal">"Anlaştık."</p>

  <p class="normal">"Ve bu durumda, nerede olduğunuzu nasıl öğreneceğim?"</p>

  <p class="normal">"Uşağınızı yanınıza almanız gerekiyor mu?"</p>

  <p class="normal">"Hayır."</p>

  <p class="normal">"Tekin bir adam mı?"</p>

  <p class="normal">"Bunu kanıtlamıştır."</p>

  <p class="normal">"Onu bana verin, kendisini kimse tanımıyor, kalacağım yerde ondan ayrılırım ve o da sizi bana getirir."</p>

  <p class="normal">"Demek beni Argentières'de bekleyeceksiniz, öyle mi?"</p>

  <p class="normal">"Armentières'de." diye düzeltti Milady.</p>

  <p class="normal">"Şu ismi bir kâğıda yazın, unutabilirim, bir şehir ismi kimseyi şüphelendirmez, öyle değil mi?"</p>

  <p class="normal">"Kim bilir? Neyse," dedi Milady ismi bir kâğıt parçasına yazarak.</p>

  <p class="normal">"Tamam!" dedi Milady'den aldığı kâğıdı katlayıp şapkasının içine yerleştiren Rochefort, "Zaten içiniz rahat olsun, bu kâğıdı kaybedersem, tıpkı çocuklar gibi o ismi yol boyunca tekrarlayacağım. Hepsi bu mu?"</p>

  <p class="normal">"Sanırım."</p>

  <p class="normal">"O zaman bir daha tekrarlayalım: Buckingham öldü ya da ağır bir şekilde yaralandı; kardinalle görüşmeniz dört silahşor tarafından duyuldu; Winter lordu Portsmouth'a geleceğinizden haberdar edildi; d'Artagnan ve Athos Bastille'e gönderilecek; Aramis, Madam de Chevreuse'ün âşığı; Porthos bir ahmak; Madam Bonacieux bulundu; size uşağımla birlikte arabayı mümkün olduğunca çabuk göndereceğim; başrahibenin kuşkulanmaması için sizin kardinalin bir tutsağı olduğunuzu söyleyeceğim; Lys kıyılarındaki Armentières. Doğru mu?"</p>

  <p class="normal">"Gerçekten de sevgili şövalyem güçlü bir hafızanız var. Bu arada bir şey daha ekleyin..."</p>

  <p class="normal">"Nedir?"</p>

  <p class="normal">"Manastırın bahçesinde çok güzel ağaçlar gördüm, ormanda gezinme iznim olduğunu söyleyin. Kim bilir, belki de buradan çıkmak için bir arka kapıya ihtiyacım olabilir."</p>

  <p class="normal">"Her şeyi düşünüyorsunuz."</p>

  <p class="normal">"Ama siz bir şeyi unutuyorsunuz..."</p>

  <p class="normal">"Neyi?"</p>

  <p class="normal">"Param olup olmadığını sormayı."</p>

  <p class="normal">"Bu doğru, ne kadar istiyorsunuz?"</p>

  <p class="normal">"Üzerinizdeki altının tamamını."</p>

  <p class="normal">"Yaklaşık beş yüz altınım var."</p>

  <p class="normal">"Bende de o kadar var, bin altınla her şeyin üstesinden gelinir; ceplerinizi boşaltın."</p>

  <p class="normal">"İşte kontes."</p>

  <p class="normal">"Güzel, sevgili kontum! Şimdi gidiyor musunuz?.."</p>

  <p class="normal">"Bir saat içinde, bir şeyler yerken uşağımı dinlenmiş bir at getirmesi için göndereceğim."</p>

  <p class="normal">"Mükemmel! Hoşça kalın şövalye!"</p>

  <p class="normal">"Hoşça kalın kontes!"</p>

  <p class="normal">"Beni kardinale övün," dedi Milady.</p>

  <p class="normal">"Siz de beni şeytana övün," diye karşılık verdi Rochefort.</p>

  <p class="normal">Milady ve Rochefort birbirlerine gülümseyerek ayrıldılar.</p>

  <p class="normal">Bir saat sonra, atıyla dörtnala yola çıkan Rochefort beş saat sonra Arras'a vardı.</p>

  <p class="normal">Okuyucularımızın hatırlayacağı gibi, d'Artagnan onu tanımış ve onu gördüklerinde endişelenen silahşorlar bir an önce manastıra varmak için acele etmişlerdi.</p>
</body>
</html>
