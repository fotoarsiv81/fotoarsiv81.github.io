<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_68">Son Deyiş</h1>

  <p class="normal">İngiliz donanmasından ve Buckingham'ın göndereceği takviye birliklerden yoksun kalan La Rochelle'in bir yıllık bir kuşatmanın ardından 28 Ekim günü teslim olmasıyla anlaşma imzalandı.</p>

  <p class="normal">Aynı yılın 23 Aralık akşamı Paris'e Saint-Jacques mahallesindeki yeşil taklar altından giren kral sanki Fransızları değil de düşmanı yenmiş gibi karşılandı.</p>

  <p class="normal">D'Artagnan teğmen üniformasını giyerken, ertesi yıl Madam Coquenard ile evlenen Porthos, onca özlemini çektiği kasanın içinde sekiz yüz bin lira buldu.</p>

  <p class="normal">Göz alıcı bir uşak üniformasına kavuşan Mousqueton, hayatı boyunca arzuladığı gibi yaldızlı bir arabanın arkasına çıkma mutluluğunu yaşadı.</p>

  <p class="normal">Lorraine'e yaptığı bir yolculuktan sonra ortadan kaybolan Aramis arkadaşlarına yazmaktan vazgeçti. Daha sonra, Madam de Chevreuse'ün âşıklarından öğrenildiğine göre, Nancy'de bir manastıra kapanmıştı.</p>

  <p class="normal">Bazin de rahip oldu.</p>

  <p class="normal">1633'e kadar, d'Artagnan'ın komutasında silahşorluğa devam eden Athos, bu tarihte Touraine'e yaptığı bir yolculuktan sonra, Roussillon'da kendisine küçük bir miras kaldığını bahane ederek görevinden ayrıldı.</p>

  <p class="normal">Grimaud da Athos'la gitti.</p>

  <p class="normal">D'Artagnan üç düelloda Rochefort'u üç kere yaraladı.</p>

  <p class="normal">"Dördüncüde muhtemelen sizi öldüreceğim," dedi d'Artagnan, ayağa kalkması için elini uzatırken.</p>

  <p class="normal">"İkimiz için de en iyisi, bu işe burada bir son vermek," diye yanıtladı yaralı. "Şu işe bakın! Ben sandığınızdan çok daha yakın bir dostunuzum, çünkü ilk karşılaştığımızda, kardinale sizinle ilgili tek bir söz etseydim boynunuz vurulurdu."</p>

  <p class="normal">Bu kez hiçbir art niyetleri olmadan içtenlikle kucaklaştılar.</p>

  <p class="normal">Planchet, Rochefort'un muhafız birliğinde çavuş oldu.</p>

  <p class="normal">Karısının başına ne geldiğini bilmeyen ve bununla pek fazla ilgilenmeyen Mösyö Bonacieux huzurlu bir hayat sürüyordu. Bir gün bir tedbirsiz davranıp kardinale kendisini hatırlatmaya kalkıştı; kardinal de ona bundan böyle hiçbir şeyi eksik olmadan yaşayabileceği olanakları sunacağını bildirdi.</p>

  <p class="normal">Gerçekten de, ertesi akşam yedide Louvre'a gitmek üzere evinden çıkan Mösyö Bonacieux, bir daha Fossoyeurs caddesinde asla görünmedi; bazı kulağı deliklere göre cömert kardinalin talimatlarıyla krallığın şatolarından birine yerleştirilmişti.</p>
</body>
</html>
