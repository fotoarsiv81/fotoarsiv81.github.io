<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_38">XXXVIII<br class="chapter" />
  Athos Parmağını Bile Oynatmadan Donanımına Nasıl Kavuştu</h1>

  <p class="normal">Genç adam kaçarken, Milady hâlâ çaresizce tehditler savuruyordu. Onu gözden kaybettiğinde baygın bir halde yere yığıldı.</p>

  <p class="normal">D'Artagnan öylesine altüst olmuştu ki, Ketty'nin başına neler geleceğini bile düşünmeden Paris'in yarısını koşarak geçti ve ancak Athos'un kapısının önünde durdu. Kafasının karışıklığı, yaşadığı panik, peşine düşen birkaç devriyenin bağırışları ve geç saat olmasına rağmen işlerinden dönen birkaç kişinin yuhalamaları onun sadece daha da hızlı koşmasına neden olmuştu.</p>

  <p class="normal">Avluyu geçip iki kat çıktıktan sonra, Athos'un kapısını kıracakmış gibi çaldı.</p>

  <p class="normal">Gözleri uykudan şişmiş olan Grimaud'nun kapıyı açmasıyla öyle hızlı bir şekilde içeri girdi ki, uşak az kalsın yere kapaklanacaktı.</p>

  <p class="normal">Her zamanki suskunluğuna rağmen zavallı çocuk bu kez ağzını açmıştı.</p>

  <p class="normal">"Hey, neler oluyor, hayâsız, hafifmeşrep kadın, ne istiyorsunuz?"</p>

  <p class="normal">Şapkasını fırlatan d'Artagnan, ellerini mantosunun altından çıkardı; bıyıkları ve çıplak kılıcı görününce zavallı uşak karşısında bir erkek olduğunu anladı.</p>

  <p class="normal">Bu kez onun bir cani olabileceğini düşündü.</p>

  <p class="normal">"İmdat! Yardım edin! İmdat!" diye haykırdı.</p>

  <p class="normal">"Sussana kafasız," dedi d'Artagnan, "tanımadın mı? Ben d'Artagnan."</p>

  <p class="normal">"Siz, Mösyö d'Artagnan!" diye haykırdı Grimaud afallamış bir halde. "Bu mümkün değil."</p>

  <p class="normal">"Grimaud," dedi robdöşambrıyla odasından çıkan Athos, "sanırım kendinizde konuşma hakkı bulmaya başlamışsınız."</p>

  <p class="normal">"Ah mösyö! Burada..."</p>

  <p class="normal">"Susun."</p>

  <p class="normal">Grimaud efendisine parmağıyla d'Artagnan'ı göstermekle yetindi.</p>

  <p class="normal">Arkadaşını tanıyan Athos, alışıldık soğukluğuna rağmen önündeki manzaranın gülünçlüğü karşısında kendini tutamayıp kahkahalar atmaya başladı; şapka yan yatıyor, etek ayakkabıların üzerine düşüyor, kollar kıvrılıyordu ve bir de heyecandan dikilmiş bıyıklar vardı.</p>

  <p class="normal">"Tanrı aşkına gülmeyin dostum," diye haykırdı d'Artagnan "yemin ederim ki gülünecek bir şey yok."</p>

  <p class="normal">Ve bu sözleri gözlerindeki korku ifadesiyle öyle ciddi bir şekilde söyledi ki, Athos hemen yanına koşarak ellerini tuttu.</p>

  <p class="normal">"Yaralı mısınız dostum, çok solgun görünüyorsunuz."</p>

  <p class="normal">"Hayır, ama başımdan çok berbat şeyler geçti. Yalnız mısınız?"</p>

  <p class="normal">"Elbette! Bu saatte burada kim olabilir ki?"</p>

  <p class="normal">"İyi, iyi."</p>

  <p class="normal">Ve d'Artagnan hemen Athos'un odasına yöneldi.</p>

  <p class="normal">"Evet, anlatın!" dedi Athos kapıyı kapatıp rahatsız edilmemek için sürgüleri çekerken. "Kral mı öldü? Kardinali mi öldürdünüz? Yüzünüz allak bullak olmuş, hadi anlatın, çok endişelendim."</p>

  <p class="normal">"Athos," dedi, üzerindeki kadın giysilerinden kurtulup fanilasıyla kalan d'Artagnan, "inanılmayacak bir hikâyeyi dinlemeye hazırlanın."</p>

  <p class="normal">"Önce şu robdöşambrı giyin," dedi silahşor, dostuna.</p>

  <p class="normal">D'Artagnan hâlâ heyecanlı olduğundan robdöşambrı ters kolundan giydi.</p>

  <p class="normal">"Evet?" dedi Athos.</p>

  <p class="normal">"Evet," diye karşılık verdi Athos'un kulağına eğilip, alçak sesle Milady'nin omzunda bir zambak damgası olduğunu söyleyen d'Artagnan.</p>

  <p class="normal">"Ah!" diye haykırdı silahşor, kalbine bir mermi yemiş gibi.</p>

  <p class="normal">"Söylesenize Athos, diğerinin öldüğünden emin misiniz?"</p>

  <p class="normal">"Diğeri mi?" dedi Athos, d'Artagnan'ın güçlükle duyabildiği boğuk bir sesle.</p>

  <p class="normal">"Evet, bana bir gün Amiens'de söz ettiğiniz kişi."</p>

  <p class="normal">Athos inleyerek başını ellerinin arasına aldı.</p>

  <p class="normal">"Bu kadın yirmi altı, yirmi yedi yaşlarında," diye devam etti d'Artagnan.</p>

  <p class="normal">"Sarışın, öyle değil mi?" diye sordu Athos.</p>

  <p class="normal">"Evet."</p>

  <p class="normal">"Garip bir şekilde parıldayan açık mavi gözleri var, kaşları ve kirpikleri siyah, öyle değil mi?"</p>

  <p class="normal">"Evet."</p>

  <p class="normal">"Boyu uzun ve vücudu güzel mi?"</p>

  <p class="normal">"Evet."</p>

  <p class="normal">"Sarıya çalan kızıl renkli zambak, küçük ve macun uygulandığı için hafifçe soluk mu?"</p>

  <p class="normal">"Evet."</p>

  <p class="normal">"Ama İngiliz olduğunu söylüyorsunuz!"</p>

  <p class="normal">"Milady olarak anılıyor, ama Fransız olabilir. Zaten Winter lordu da yalnızca kayınbiraderi."</p>

  <p class="normal">"Onu görmek isterim, d'Artagnan."</p>

  <p class="normal">"Dikkatli olun, Athos, dikkatli olun; onu öldürmek istediniz, hiç gözünü kırpmadan aynı şeyi size yapmak isteyecektir."</p>

  <p class="normal">"Hiçbir şey söylemeye cesaret edemez, aksi takdirde kimliğini ele verir."</p>

  <p class="normal">"O her şeyi yapabilir, onu hiç öfkeliyken gördünüz mü?"</p>

  <p class="normal">"Hayır," dedi Athos.</p>

  <p class="normal">"Dişi bir kaplan, bir panter! Ah sevgili dostum Athos, korkarım ki ikimizi de korkunç bir intikamın hedefi haline getirdim!"</p>

  <p class="normal">D'Artagnan, Milady'nin çılgınca öfkesini, ölüm tehditlerini anlatmaya devam etti.</p>

  <p class="normal">"Haklısınız, yemin ederim ki o zamanlar saçının bir teline hayatımı verirdim. İyi ki yarından sonra Paris'ten ayrılıp büyük bir ihtimalle La Rochelle'e gidiyoruz, bir kere yola çıktık mı..."</p>

  <p class="normal">"Sizi tanırsa, dünyanın öbür ucuna kadar peşinizden ayrılmaz; bırakın kininin tek hedefi ben olayım."</p>

  <p class="normal">"Ah dostum, beni öldürmesinin ne önemi var!" dedi Athos, "Hayata çok bağlı olduğumu mu düşünüyorsunuz?"</p>

  <p class="normal">"Tüm bunların altında esrarengiz bir şeyler yatıyor! Bu kadının kardinalin muhbiri olduğundan eminim!"</p>

  <p class="normal">"Bu durumda kendinize dikkat edin. Kardinal Londra olayından dolayı size büyük bir kin duyuyor olmalı; açık bir şekilde gösteremediği bu kinini tatmin etmek isteyebilir, çok dikkatli olmalısınız! Dışarıya tek başınıza çıkmayın, yemeğinizi yerken tedbirli olun: Her şeye, hatta gölgenize bile dikkat edin."</p>

  <p class="normal">"Çok şükür bu özeni yalnızca iki gün göstermem gerekiyor, sonra sefere çıkacağız, umarım o zaman kaygılanmamıza gerek kalmayacak."</p>

  <p class="normal">"Bu arada, ben de inziva fikrimden vazgeçiyorum," dedi Athos, "gittiğiniz her yere sizinle geleceğim ve önce Fossoyeurs caddesine kadar size eşlik edeceğim."</p>

  <p class="normal">"Ama buraya çok yakın olsa da oraya bu şekilde gidemem," dedi d'Artagnan.</p>

  <p class="normal">"Haklısınız," dedi Athos ve zili çaldı.</p>

  <p class="normal">Grimaud içeri girdi.</p>

  <p class="normal">Athos ona d'Artagnan'ın evine gidip giysilerini getirmesini işaret etti.</p>

  <p class="normal">Grimaud ne söylemek istediğini anladığını belli eden bir işaret yaparak dışarı çıktı.</p>

  <p class="normal">"Ama bütün bu yaşananlar donanımızı sağlamak konusunda bir işe yaramıyor sevgili dostum," dedi Athos, "çünkü yanılmıyorsam her şeyinizi Milady'de bıraktınız. Çok şükür, safiriniz hâlâ sizde."</p>

  <p class="normal">"Safir size ait, sevgili Athos! Bana onun ailenizden kalma bir yüzük olduğunu söylememiş miydiniz?"</p>

  <p class="normal">"Evet, söylediğine göre babam onu iki bin eküye satın alıp, düğün hediyeleriyle birlikte anneme armağan etmiş, annem de bu muhteşem yüzüğü bana verdi, ben de çılgınlık edip kutsal bir eşya gibi özenle saklamam gereken bu yüzüğü o sefil kadına verdim."</p>

  <p class="normal">"O zaman sevgili dostum, sizin için çok önemli olduğu anlaşılan bu yüzüğü geri alın."</p>

  <p class="normal">"Ben o alçağın parmağından çıkan bu yüzüğü geri mi alacağım! Asla, bu yüzük artık kirlendi."</p>

  <p class="normal">"O zaman satın."</p>

  <p class="normal">"Annemden kalan bir yüzüğü satmak mı! Bu benim için kutsal bir eşyaya saygısızlık anlamına gelir."</p>

  <p class="normal">"O zaman rehin verin, elinize en az bin eküden fazlası geçer. Bu para işinizi görecektir, paranız olduğunda, onu geri alabilirsiniz, elden ele gezeceği için geri döndüğünde temizlenmiş kabul edebilirsiniz."</p>

  <p class="normal">Athos gülümsedi.</p>

  <p class="normal">"Çok şakacı bir dostsunuz sevgili d'Artagnan," dedi Athos, "neşenizle yüreklerdeki en derin kederleri unutturuyorsunuz. Tamam o zaman rehin verelim, ama bir şartla!"</p>

  <p class="normal">"Nedir?"</p>

  <p class="normal">"Beş yüzü eküyü siz, beş yüz eküyü ben alacağım."</p>

  <p class="normal">"Neler diyorsunuz, Athos? Bu paranın dörtte birine bile ihtiyacım yok, muhafız olduğum için eyerimi satarak ihtiyaçlarımı karşılayabilirim. Bana Planchet için bir attan başka ne gerekiyor ki? Hem benim de bir yüzüğüm olduğunu unutuyorsunuz."</p>

  <p class="normal">"Sanırım ona benim bu safir yüzüğe verdiğimden daha fazla önem veriyorsunuz ya da en azından bana öyle geliyor."</p>

  <p class="normal">"Evet, çünkü olağanüstü bir durumda bizi büyük sıkıntılardan, hatta büyük tehlikelerden kurtarabilir, o yalnızca değerli değil, aynı zamanda tılsımlı bir elmas."</p>

  <p class="normal">"Söylediklerinizi anlamasam da hak veriyorum. Şimdi yüzüğüme ya da yüzüğünüze geri dönelim, bize verilecek paranın yarısını almazsanız o yüzüğü Seine nehrine atarım ve Polykrates'e olduğu gibi kibar bir balığın onu bize geri getireceğini sanmıyorum."</p>

  <p class="normal">"Tamam o zaman, kabul ediyorum," dedi d'Artagnan.</p>

  <p class="normal">Ve o sırada Grimaud, efendisinin başına neler geldiğini merak eden ve bu fırsattan yararlanıp giysilerle birlikte gelen Planchet ile içeri girdi.</p>

  <p class="normal">D'Artagnan ve Athos hazırlandılar; çıkacakları sırada Athos, Grimaud'ya nişan alırmış gibi bir işaret yaptı, uşak tüfeğini askısından alıp efendisine eşlik etmeye hazırlandı.</p>

  <p class="normal">Athos ve d'Artagnan kendilerini izleyen uşaklarıyla birlikte hiçbir aksilik yaşanmadan Fossoyeurs caddesine geldiler. Kapıda bekleyen Bonacieux alaycı bir ifadeyle d'Artagnan'a baktı.</p>

  <p class="normal">"Hey, sevgili kiracım!" dedi, "Yukarıda sizi bekleyen genç ve güzel bir kız var, acele edin, bilirsiniz, kadınlar bekletilmekten hoşlanmazlar!"</p>

  <p class="normal">"Bu Ketty olmalı!" diye haykırdı d'Artagnan.</p>

  <p class="normal">Ve hemen içeri daldı.</p>

  <p class="normal">Gerçekten de, Ketty odasına giden koridorda, kapısına yaslanmış, bekliyordu. Tir tir titreyen zavallı kız onu görür görmez:</p>

  <p class="normal">"Beni himayenize alıp, Milady'nin öfkesinden koruyacağınıza söz vermiştiniz," dedi, "sizin yüzünüzden her şeyimi kaybettiğimi hatırlıyorsunuz, değil mi?"</p>

  <p class="normal">"Elbette," dedi d'Artagnan, "için rahat olsun Ketty. Ama ben gittikten sonra neler oldu?"</p>

  <p class="normal">"Bunu nereden bileyim ki?" dedi Ketty. "Çığlıkları üzerine uşaklar koşup geldiler, öfkeden çılgına dönmüştü, size bildiği bütün küfürleri sıraladı. O zaman odasına benim odamdan girdiğinizi ve benim sizin suç ortağınız olduğumu hatırlayacağını düşündüm; biraz para ve gereken giysileri aldıktan sonra kaçtım."</p>

  <p class="normal">"Zavallı çocuk! Ama seni ne yapacağız? Öbür gün yola çıkıyorum."</p>

  <p class="normal">"Ne istiyorsanız onu yapın sayın şövalye, beni Paris'ten hatta, Fransa'dan uzaklara götürün."</p>

  <p class="normal">"Ama sizi La Rochelle kuşatmasına götüremem," dedi d'Artagnan.</p>

  <p class="normal">"Hayır, ama beni taşrada ya da memleketinizde tanıdığınız birilerinin yanına yerleştirebilirsiniz."</p>

  <p class="normal">"Ah sevgili dostum, benim memleketimde kadınların hizmetçileri yoktur. Ama dur bakalım, senin işini halledebilirim. Planchet, Aramis'e gidip hemen buraya gelmesini söyle. Ona söyleyeceğimiz önemli bir şey var."</p>

  <p class="normal">"Ama neden Porthos değil de Aramis?" diye sordu Athos, "Sanırım markiz..."</p>

  <p class="normal">"Porthos'un markizlerine kocasının kâtipleri hizmet ediyor," dedi d'Artagnan gülerek. "Zaten Ketty de Ours caddesinde oturmak istemez, öyle değil mi?"</p>

  <p class="normal">"Nerede olsa kalırım, yeter ki gözlerden uzak olayım ve nerede olduğum bilinmesin."</p>

  <p class="normal">"Şimdi Ketty, ayrılacağımıza göre artık beni kıskanmıyorsun değil mi?"</p>

  <p class="normal">"Sayın şövalye, uzak ya da yakın, nerede olursam olayım, sizi her zaman seveceğim."</p>

  <p class="normal">"Bu dişi kuş yuvasını nereye kuracak?" diye mırıldandı Athos.</p>

  <p class="normal">"İçin rahat olsun," dedi d'Artagnan, "ben de seni her zaman seveceğim. Ama şimdi sana benim için büyük önem taşıyan bir soru soracağım. Hiç gece yarısı kaçırılan genç bir kadından söz edildiğini duydun mu?"</p>

  <p class="normal">"Aman Tanrım! Sayın şövalye, o kadını hâlâ seviyor musunuz?"</p>

  <p class="normal">"Hayır, onu dostlarımdan biri seviyor, işte kendisi burada, Athos."</p>

  <p class="normal">"Ben!" diye haykırdı bir karayılanın üzerinde yürüdüğünü fark eden birinin ses tonuyla.</p>

  <p class="normal">"Elbette siz," dedi d'Artagnan, gizlice Athos'un elini sıkarak. "Zavallı Madam Bonacieux'ye ne kadar değer verdiğimizi biliyorsunuz. Zaten Ketty de kimseye söylemeyecek, öyle değil mi Ketty? Anlarsın ya, içeri girerken kapıda karşılaştığın maymun suratlı adamın karısı o."</p>

  <p class="normal">"Aman Tanrım! Bana korkularımı hatırlatıyorsunuz, umarım beni tanımamıştır."</p>

  <p class="normal">"Nasıl tanımamış? Daha önce bu adamı gördün mü?"</p>

  <p class="normal">"İki kere Milady'nin konağına geldi."</p>

  <p class="normal">"Bak sen. Ne zaman?"</p>

  <p class="normal">"On beş, yirmi gün önce."</p>

  <p class="normal">"Gerçekten mi?"</p>

  <p class="normal">"Ve dün gece gene geldi."</p>

  <p class="normal">"Dün gece mi?"</p>

  <p class="normal">"Evet, siz gelmeden biraz önce."</p>

  <p class="normal">"Sevgili Athos, bir casus şebekesinin ortasında kaldık! Seni tanımış olabilir mi Ketty?"</p>

  <p class="normal">"Onu fark edince şapkamı indirdim, ama belki de geç kaldım."</p>

  <p class="normal">"Athos, aşağı inin, sizden kuşkulanmayacaktır, hâlâ kapının önünde mi bir bakın."</p>

  <p class="normal">Athos aşağı indi ve kısa süre içinde geri döndü.</p>

  <p class="normal">"Gitmiş, kapısı da kilitli."</p>

  <p class="normal">"Raporunu vermeye ve bütün güvercinlerin kafeste olduklarını bildirmeye gitti."</p>

  <p class="normal">"O zaman buradan hemen uzaklaşalım," dedi Athos, "bize haber ulaştırması için burada yalnızca Planchet'yi bırakalım."</p>

  <p class="normal">"Bir saniye! Aramis'i çağırtmıştık."</p>

  <p class="normal">"Doğru," dedi Athos, "gelmesini bekleyelim."</p>

  <p class="normal">O sırada Aramis içeri girdi.</p>

  <p class="normal">Ona durumu izah edip, Ketty'ye acilen yüksek mevkideki tanıdıklarının yanında bir yer bulmasını söylediler.</p>

  <p class="normal">Aramis bir an için düşündü ve kızararak:</p>

  <p class="normal">"Bu gerçekten çok önemli mi?" dedi.</p>

  <p class="normal">"Size hayatım boyunca minnettar kalacağım."</p>

  <p class="normal">"Tamam o zaman, Madam de Bois-Tracy bana sayfiyedeki dostlarından birinin güvenilir bir hizmetçi aradığını söylemişti; sevgili d'Artagnan siz de kefil oluyorsanız..."</p>

  <p class="normal">"Ah mösyö," diye haykırdı Ketty, "beni Paris'ten uzaklaştıracak kişiye hep sadık kalacağıma inanın."</p>

  <p class="normal">"O halde sorun yok," dedi Aramis.</p>

  <p class="normal">Masaya oturup bir şeyler yazdı ve sonra yüzüğüyle mühürleyip Ketty'ye uzattı.</p>

  <p class="normal">"Şimdi," dedi d'Artagnan, "burası benim için olduğu kadar senin için de tehlikeli. Ayrılalım. Daha güzel günlerde yeniden bir araya geleceğiz."</p>

  <p class="normal">"Ne zaman ve nerede olursa olsun, yeniden buluştuğumuzda sizi tıpkı bugün olduğu gibi seveceğim," dedi Ketty.</p>

  <p class="normal">"Kumarbaz yemini," dedi Athos, d'Artagnan Ketty'yi merdivenlere kadar yolcu ederken.</p>

  <p class="normal">Biraz sonra üç genç adam, saat dörtte Athos'ta buluşmak üzere ayrıldılar.</p>

  <p class="normal">Aramis evine yönelirken, Athos ve d'Artagnan yüzüğü rehine vermeye gittiler.</p>

  <p class="normal">Gaskonyalımızın tahmin ettiği gibi, yüzüğe üç yüz altın veren birini kolayca buldular. Dahası Yahudi onu küpeler için muhteşem bir salkıma dönüştürebileceğini söyleyerek, satmak isterlerse, beş yüz altın vereceğini belirtti.</p>

  <p class="normal">Athos ve d'Artagnan iki askerin girişimciliği ve deneyimiyle, Athos'un donanımını üç saat içinde tamamladılar. Zaten Athos tepeden tırnağa kadar soylu bir beyefendiydi. Neyi beğenirse, hiç pazarlık etmeden istenen fiyatı ödüyordu. D'Artagnan araya girmek istese de, Athos gülümseyerek omzunu eline koyuyor ve d'Artagnan pazarlığın kendisi gibi bir Gaskonyalıya uygun olsa da, bir prens kadar soylu görünen Athos'a yakışmayacağını anlıyordu.</p>

  <p class="normal">Silahşor, altı yaşında, kömür gibi siyah, burun delikleri hareketli ve ince, zarif bacaklı bir Endülüs atı bulmuştu. İncelediğinde bunun mükemmel bir at olduğunu anladı. Fiyatı bin liraydı.</p>

  <p class="normal">Daha ucuza da alabilirdi; ama d'Artagnan at tüccarıyla pazarlık ederken, Athos yüz altını masanın üzerine bırakıyordu.</p>

  <p class="normal">Grimaud'ya da üç yüz liraya bodur olsa da güçlü bir Picardie atı alındı.</p>

  <p class="normal">Ama bu atın eyeriyle, Grimaud'nun silahları satın alındığında, Athos'un yüz elli altınından geriye hiçbir şey kalmamıştı. D'Artagnan dostuna kendi payına düşen altınların bir kısmını daha kullanabileceğini ve daha sonra geri ödeyebileceğini söyledi.</p>

  <p class="normal">Ama Athos'un tek yanıtı omuzlarını silkmek oldu.</p>

  <p class="normal">"Yahudi safiri satın almak için ne fiyat vermişti?"</p>

  <p class="normal">"Beş yüz altın."</p>

  <p class="normal">"Yani iki yüz altın daha: Yüzü sizin, yüzü benim. Ama bu gerçek bir servet dostum, Yahudinin yanına geri dönün."</p>

  <p class="normal">"Nasıl, satmak mı..."</p>

  <p class="normal">"Bu yüzük hiç şüphesiz bana çok hüzünlü anıları hatırlatacak; hem sonra onu geri almak için hiçbir zaman üç yüz altınımız olmayacak, böylece iki bin lira zarar edeceğiz. Gidip yüzüğü satın ve iki yüz altınla geri gelin."</p>

  <p class="normal">"Biraz düşünün, Athos."</p>

  <p class="normal">"Akıp giden zamanda peşin para değerlidir ve fedakârlık yapmayı bilmek gerekir. Gidin d'Artagnan, gidin; Grimaud tüfeğiyle size eşlik edecek."</p>

  <p class="normal">Yarım saat sonra, d'Artagnan hiçbir aksilik yaşanmadan iki bin lirayla geri döndü.</p>

  <p class="normal">İşte Athos ihtiyaçlarını hiç beklemediği bir şekilde karşılamıştı.</p>
</body>
</html>
