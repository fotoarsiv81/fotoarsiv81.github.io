<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">V<br class="chapter" />
  Kralın Silahşorları ve Kardinalin Muhafızları</h1>

  <p class="normal">D'Artagnan Paris'te kimseyi tanımıyordu. Bu yüzden rakibinin getireceği tanıklarla yetinmeye karar vererek, Athos'la olan randevusuna yalnız gitti. Zaten niyeti, alttan aldığını belli etmeden yürekli silahşordan özür dilemekti, bir yandan da bu tür düelloların her zamanki can sıkıcı sonuçlarından kaygılanıyordu, çünkü genç ve güçlü bir adam, yaralı ve güçten düşmüş bir rakiple karşılaştığında, mağlup olursa rakibinin zaferini ikiye katlar, galip gelirse, fırsatçı ve ucuz kahraman olarak suçlanırdı.</p>

  <p class="normal">Zaten, ya maceracı kahramanımızı iyi tanıtamadık ya da okuyucu şimdiden d'Artagnan'ın sıradan bir adam olmadığını anladı. Kendi kendine ölümünün kaçınılmaz olduğunu tekrarlarken, ondan daha yüreksiz olan birinin yapacağı gibi kolay kolay teslim olmayacağını söylüyordu. Dövüşeceği kişilerin farklı kişiliklerini düşündüğünde, içinde bulunduğu durumu daha net bir şekilde kavradı. İçtenlikle özür dilediğinde, soylu tavırlarına ve ağırbaşlılığına hayranlık duyduğu Athos'un dostluğunu kazanacağını umuyordu. Düellonun hemen başında ölmezse, Porthos'u, omuz kayışı hikâyesini herkese anlatıp, komik duruma düşüreceği tehdidiyle korkutacağını düşünerek kendisiyle övünüyordu. Sinsi Aramis'e gelince, ondan fazla korkmuyordu, karşısına çıkana kadar sağ kalırsa, onunla başa çıkacağını düşünüyor ya da en azından Sezar'ın Pompei'li askerlere emrettiği gibi, bunu yüzüne vurarak büyük gurur duyduğu fiyakasını bozmak istiyordu.</p>

  <p class="normal">Bunların yanı sıra, d'Artagnan'da babasının "Kral, kardinal ve Mösyö de Tréville'den başkasından aman dileme" nasihatlerinden kaynaklanan sarsılmaz bir kararlılık vardı. Bu yüzden Carmes-Déchaussés ya da o zamanki adıyla Deschaux manastırına adeta uçarak gitti. Düellonun önünde yapılacağı bu manastır, Pré-aux-Clerc'in bitişiğindeki çorak toprakların çevrelediği ve kaybedecek zamanı olmayan kişilerin randevulaştığı penceresiz bir binaydı.</p>

  <p class="normal">D'Artagnan bu manastırın dibinde uzanan bu küçük araziye yaklaştığında, inanılmaz dakikliğine en titiz ahlakçının bile söyleyecek bir şeyi olmayan Athos oraya geleli yalnızca beş dakika olmuştu ve şu an saatler on ikiyi çalıyordu.</p>

  <p class="normal">Mösyö de Tréville'in cerrahı tarafından pansumanı henüz yeni yapılmış olsa da, yarasından dolayı büyük acılar çeken Athos bir taşın üzerine oturmuş, her zamanki ağırbaşlı ve soylu tavırlarıyla rakibini bekliyordu. D'Artagnan'ı gördüğünde ayağa kalktı ve onu karşılamak için kibar adımlarla ilerledi. Rakibi de şapkasının tüylerini yere değdirecek kadar indirip selam vererek yaklaşıyordu.</p>

  <p class="normal">"Mösyö," dedi Athos, "tanık olarak iki dostumu çağırdım, ama henüz gelmediler. Gecikmeleri beni çok şaşırttı, çünkü hiç böyle yapmazlardı."</p>

  <p class="normal">"Benim tanığım yok, mösyö," dedi d'Artagnan, "Paris'e dün geldiğim için Mösyö de Tréville'den başka kimseyi tanımıyorum. Beni onun yanına, zamanında dostu olma onuruna erişmiş olan babam gönderdi."</p>

  <p class="normal">Athos bir an düşündü.</p>

  <p class="normal">"Mösyö de Tréville'den başka kimseyi tanımıyor musunuz?" diye sordu.</p>

  <p class="normal">"Evet mösyö, yalnızca onu tanıyorum."</p>

  <p class="normal">"Ah, şuraya bak, ama sizi öldürürsem adım çocuk katiline çıkar!" diye devam etti Athos, hem kendi kendiyle, hem de d'Artagnan'la konuşurmuş gibi...</p>

  <p class="normal">"O kadar da değil mösyö," diye karşılık verdi d'Artagnan saygılı bir selamlamayla, "o kadar da değil, çünkü çok acı veren yaranızla bana kılıç çekme onurunu verdiniz."</p>

  <p class="normal">"Hem de çok acı veren ve doğruyu söylemek gerekirse, siz bu acıyı daha da arttırdınız; ama böyle durumlarda her zaman yaptığım gibi sol elimi kullanacağım. Size merhamet ettiğimi düşünmeyin, her iki elimi de aynı ustalıkla kullanırım, hatta bu sizin için dezavantaj olacak, çünkü bir solak, daha önce bir solakla dövüşmemiş biri için çok tehlikelidir. Size bu durumu daha önce bildirmediğim için üzgünüm."</p>

  <p class="normal">"Gerçekten de çok nazik davranıyorsunuz mösyö," dedi d'Artagnan yeniden öne doğru eğilerek, "sizi minnetle selamlıyorum."</p>

  <p class="normal">"Kafamı karıştırıyorsunuz," diye yanıtladı Athos, soylu bir ifadeyle, "sizi rahatsız etmezse, başka şeylerden konuşalım. Ah! Lanet olsun! Omzum sızlıyor, canımı nasıl da yaktınız."</p>

  <p class="normal">"Müsaade ederseniz..." dedi d'Artagnan çekingen bir tavırla.</p>

  <p class="normal">"Neye mösyö?"</p>

  <p class="normal">"Yaralara iyi gelen mucizevi bir merhemim var, tarifini annem verdi ve bizzat denedim."</p>

  <p class="normal">"Yani?"</p>

  <p class="normal">"Yani bu merhemin sizi en fazla üç gün içinde iyileştireceğinden eminim ve üç gün sonra iyileştiğinizde, yeniden sizin karşınızda olmak bana büyük bir onur verecek."</p>

  <p class="normal">D'Artagnan bu sözleri cesareti üzerinde hiçbir kuşku uyandırmadan büyük bir içtenlikle söylemişti.</p>

  <p class="normal">"Bak sen," dedi Athos, "işte hoşuma giden bir öneri, kabul ettiğimi söylemiyorum, ama soylu bir beyefendiden geldiği hemen anlaşılıyor. Charlemagne döneminin her askerin örnek alması gereken yürekli insanları aynen böyle yaparlardı. Ne yazık ki artık o büyük imparatorun değil, kardinalin döneminde yaşıyoruz, ne kadar gizli tutarsak tutalım, üç gün içinde dövüşeceğimiz ortaya çıkacak ve düellomuz engellenecektir. Ah, ama şuraya bakın, yoksa bu aylaklar gelmeyecekler mi?"</p>

  <p class="normal">"Bu kadar aceleniz varsa ve işimi bir an önce bitirmek istiyorsanız, canınızı sıkmayın, işte buradayım," dedi d'Artagnan az önce düelloyu üç gün ertelemeyi önerirken kullandığı içtenlikli ses tonuyla.</p>

  <p class="normal">"İşte yine hoşuma giden sözler," dedi Athos, d'Artagnan'ı başıyla kibarca selamlayarak, "bu sözler kafası çalışmayan ve yüreği olmayan birinin ağzından çıkmaz. Mösyö sizin kişiliğinizdeki insanları severim ve sanırım bu düellodan sağ çıkarsak, gelecekte sizinle sohbet etmekten çok zevk alacağım. Lütfen beyleri bekleyelim, zamanım var, zaten böylesi daha doğru olacak. Ah! İşte biri geliyor."</p>

  <p class="normal">Gerçekten de dev Porthos, Vaugirard caddesinin başında görünmüştü.</p>

  <p class="normal">"Ne!" diye haykırdı d'Artagnan, "İlk tanığınız Mösyö Porthos mu?"</p>

  <p class="normal">"Evet, bunun sizin için bir sakıncası var mı?"</p>

  <p class="normal">"Hayır, kesinlikle."</p>

  <p class="normal">"Ve işte ikincisi."</p>

  <p class="normal">D'Artagnan, Athos'un işaret ettiği yöne baktığında, Aramis'i gördü.</p>

  <p class="normal">"Ne!" diye haykırdı ilkinden daha şaşkın bir ifadeyle, "İkinci tanığınız da Mösyö Aramis mi?"</p>

  <p class="normal">"Kuşkusuz, hep birlikte olduğumuzu, silahşorlarla muhafızlar arasında, sarayda ve şehirde, Athos, Porthos, Aramis, ayrılmaz üçlü diye anıldığımızı bilmiyorsunuz değil mi? Ama doğru ya, Dax'dan ya da Pau'dan geldiğiniz için..."</p>

  <p class="normal">"Tarbes'dan," dedi d'Artagnan.</p>

  <p class="normal">"... bu ayrıntıyı bilmiyor olabilirsiniz."</p>

  <p class="normal">"İnanın size uygun bir ad takmışlar," dedi d'Artagnan, "ve bu maceram kulaktan kulağa yayılırsa, en azından birlikteliğinizin karşıtlıklar üzerine kurulmadığı anlaşılacaktır."</p>

  <p class="normal">Bu sırada yanlarına yaklaşan Porthos, eliyle Aramis'i selamlamıştı, sonra d'Artagnan'a döndüğünde şaşkınlığını gizleyemedi.</p>

  <p class="normal">Omuz kayışını değiştirmiş, pelerinini çıkarmıştı.</p>

  <p class="normal">"Ah! Bu da ne demek oluyor?"</p>

  <p class="normal">"Dövüşeceğim kişi bu beyefendi," dedi Athos, eliyle d'Artagnan'ı gösterip, selamına karşılık vererek.</p>

  <p class="normal">"Benim dövüşeceğim kişi de o," dedi Porthos.</p>

  <p class="normal">"Ben de bu beyefendi ile dövüşeceğim," dedi Aramis.</p>

  <p class="normal">"Ama saat ikide," dedi d'Artagnan aynı sükûnetle.</p>

  <p class="normal">"Onunla dövüşmenin nedeni nedir?" diye sordu Aramis.</p>

  <p class="normal">"İnan ben de pek bilmiyorum, omzumu acıttı, ya sen Porthos?"</p>

  <p class="normal">"Dövüşmüş olmak için dövüşüyorum," dedi Porthos kızararak.</p>

  <p class="normal">Hiçbir şeyi gözden kaçırmayan Athos, Gaskonyalının dudaklarında hafif bir gülümsemenin belirdiğini fark etti.</p>

  <p class="normal">"Tuvalette bir tartışma yaşadık," dedi genç adam.</p>

  <p class="normal">"Ya sen Aramis?" diye sordu Athos.</p>

  <p class="normal">"Ben dinbilim konusundaki görüş ayrılıkları yüzünden dövüşüyorum," diye karşılık verdi Aramis, düellonun nedenini açıklamaması için yalvaran bakışlarını d'Artagnan'a yönelterek.</p>

  <p class="normal">Athos, d'Artagnan'ın dudaklarındaki ikinci gülümsemeyi de fark etti.</p>

  <p class="normal">"Gerçekten mi?" diye sordu.</p>

  <p class="normal">"Evet, Aziz Augustinus konusunda anlaşmaya varamadık," dedi Gaskonyalı.</p>

  <p class="normal">"Hiç kuşku yok ki, akıllı bir adam," diye mırıldandı Athos.</p>

  <p class="normal">"Ve şimdi beyler, hepiniz bir araya geldiğinize göre," dedi d'Artagnan, beni bağışlamanızı istiyorum."</p>

  <p class="normal">Bağışlama sözcüğü üzerine Athos'un kaşları çatıldı, Por-thos'un dudaklarında mağrur bir gülümseme belirirken, Aramis olumsuz bir ifadeyle yüzünü buruşturdu.</p>

  <p class="normal">"Beni yanlış anladınız beyler," dedi d'Artagnan başını kaldırarak, o sırada yüzündeki cesareti dışa vuran ince hatları güneş ışınlarıyla parlıyordu, "sizden her üçünüze de borcumu ödeyemeyebileceğim için özür diledim, çünkü beni öldürme önceliği Mösyö Athos'a ait, bu durumda alacağınızın değeri düşebilir Mösyö Porthos ve size de hiçbir şey kalmayabilir Mösyö Aramis. Ve şimdi beyler, sizden özür dilerim, ama yalnızca bu yüzden, gardınızı alın!"</p>

  <p class="normal">Bu sözler üzerine sert bir hareketle kılıcını çekti.</p>

  <p class="normal">D'Artagnan'ın tepesi atmıştı ve o anda kılıcını yalnızca Athos, Porthos ve Aramis'e değil, krallığın bütün silahşorlarına karşı çekebilirdi.</p>

  <p class="normal">Saat on ikiyi çeyrek geçiyordu. Tam tepeye yükselmiş olan güneş düello için seçilen alanı kavuruyordu.</p>

  <p class="normal">"Hava çok sıcak," dedi kılıcını çeken Athos, "yine de hırkamı çıkarmayacağım, çünkü daha az önce yaramın kanadığını hissettim ve kendi akıtamayacağı kanı göstererek, beyefendinin canını sıkmak istemem."</p>

  <p class="normal">"Bu doğru mösyö," dedi d'Artagnan, "ben ya da başkası neden olsa da, her zaman için yürekli bir beyefendinin kanının akmasını üzüntüyle izleyeceğim, ben de sizin gibi hırkayla dövüşeceğim."</p>

  <p class="normal">"Hadi, hadi," dedi Porthos, "bu kadar iltifat yeter, sıramızı beklediğimizi unutmayın."</p>

  <p class="normal">"Böyle densizlikler yapacağınız zaman, kendi adınıza konuşun, Porthos," diye araya girdi Aramis. "Bana gelince, bu beylerin söylediklerinin soylu insanlara yaraşır sözler olduğunu düşünüyorum."</p>

  <p class="normal">"Ne zaman isterseniz mösyö," dedi Athos gardını alarak.</p>

  <p class="normal">"Talimatlarınızı bekliyorum," dedi d'Artagnan kılıcını kaldırarak.</p>

  <p class="normal">Ama iki kılıcın şakırtısı henüz yankılanmıştı ki, kardinalin Mösyö de Jussac komutasındaki muhafız mangası manastırın köşesinde belirdi.</p>

  <p class="normal">"Kardinalin muhafızları!" diye haykırdı Porthos ve Aramis aynı anda, "Kılıçlar kınlara beyler! Kılıçlar kınlara!"</p>

  <p class="normal">Ama artık çok geçti. İki dövüşçü niyetlerinden kuşku duyulamayacak bir durumda yakalanmışlardı.</p>

  <p class="normal">"Hey! Durun bakalım!" diye bağırdı onlara doğru ilerleyen ve adamlarına kendisini izlemelerini işaret eden Jussac, "Demek silahşorlar burada düello yapıyorlar? Ya talimatlar ne olacak?"</p>

  <p class="normal">"Ne kadar sık karşılaşıyoruz, muhafız beyler," dedi Athos büyük bir kinle, çünkü Jussac önceki günkü saldırının elebaşılarındandı. "İnanın dövüştüğünüzü görsek sizi engellemeye kalkmazdık. Bırakın kozlarımızı paylaşalım, siz de hiç zahmete girmeden bunun keyfini çıkarın."</p>

  <p class="normal">"Beyler," dedi Jussac, "büyük bir üzüntüyle bunun mümkün olmadığını belirtmek isterim. Görevimiz her şeyden önce gelir. Kılıçlarınızı kınlarına sokup bizi izleyin."</p>

  <p class="normal">"Mösyö," dedi Aramis, Jussac'ı taklit edercesine, "elimizde olsa bu nazik davetinizi büyük bir memnuniyetle kabul ederdik, ama ne yazık ki bu imkânsız: Mösyö de Tréville bunu yasakladı. En iyisi siz yolunuza gidin."</p>

  <p class="normal">Bu alaycı yaklaşım Jussac'ı öfkelendirdi.</p>

  <p class="normal">"İtaat etmezseniz, güç kullanmak zorunda kalacağız."</p>

  <p class="normal">"Onlar beş kişi," dedi Athos alçak sesle, "ve biz yalnızca üç kişiyiz, yine kaybedeceğiz ve burada ölmemiz gerekecek, çünkü komutanın önüne bir kez daha mağlup olmuş bir halde çıkamam."</p>

  <p class="normal">Porthos ve Aramis birbirlerine yaklaşırken, Jussac da askerlerini hizaya sokuyordu.</p>

  <p class="normal">İşte bu birkaç saniye d'Artagnan'ın karar vermesi için yeterli olmuştu, bu, insanın hayatını değiştiren olaylardan biriydi, kral ve kardinal arasında bir seçim yapıp bu kararına sadık kalacaktı. Dövüşmek yasalara karşı gelmek, kellesini tehlikeye atmak ve bir anda kraldan bile güçlü bir yöneticinin düşmanlığını kazanmak anlamına geliyordu: İşte birkaç saniye boyunca genç adamın aklından geçenler bunlardı ve övgüyle belirtelim ki, bir an bile tereddüt etmeden Athos ve arkadaşlarına döndü:</p>

  <p class="normal">"Beyler," dedi, "izin verirseniz az önceki sözlerinize bir şeyler eklemek istiyorum, demin yalnızca üç kişiyiz demiştiniz, ama bana kalırsa dört kişiyiz."</p>

  <p class="normal">"Ama siz bizden değilsiniz," dedi Porthos.</p>

  <p class="normal">"Bu doğru mösyö," diye yanıtladı d'Artagnan, "silahşor giysilerim yok, ama yüreğimdeki silahşor sizin yanınızda yer almamı söylüyor."</p>

  <p class="normal">"Uzaklaşın delikanlı," diye bağırdı, hareketleri ve yüz ifadesinden d'Artagnan'ın niyetini anlamış olan Jussac. "Çekilebilirsiniz, size dokunmayacağız. Çabuk gidin, canınızı kurtarın."</p>

  <p class="normal">D'Artagnan hiç kımıldamadı.</p>

  <p class="normal">"Hiç kuşku yok ki yiğit bir gençsiniz," dedi Athos, d'Artagnan'ın elini sıkarken.</p>

  <p class="normal">"Hadi! Hadi! Bir karar verin artık," diye araya girdi Jussac.</p>

  <p class="normal">"Hadi," dediler Porthos ve Aramis, "bir şeyler yapalım."</p>

  <p class="normal">"Beyefendi çok yürekli," dedi Athos.</p>

  <p class="normal">Ama her üçü de d'Artagnan'ın çok genç olduğunu düşünüyor, deneyimsizliğinden endişeleniyordu.</p>

  <p class="normal">"Biri yaralı üç kişi ve bir çocuk," dedi Athos, "ama yine de dört kişi olduğumuz söylenecek."</p>

  <p class="normal">"Evet, ama geri çekilmek!" dedi Porthos.</p>

  <p class="normal">"Bu olacak iş değil," dedi Athos.</p>

  <p class="normal">"Bu imkânsız," dedi Aramis.</p>

  <p class="normal">D'Artagnan kararsız kalmalarının nedenini anlamıştı.</p>

  <p class="normal">"Beyler, yine de beni deneyin," dedi, "sizi şerefimle temin ederim ki, yenilirsek buradan sağ çıkmayacağım."</p>

  <p class="normal">"Yiğit dostum, adınız nedir?" diye sordu Athos.</p>

  <p class="normal">"D'Artagnan, mösyö."</p>

  <p class="normal">"Tamam o zaman, Athos, Porthos, Aramis ve d'Artagnan, ileri!" diye haykırdı Athos.</p>

  <p class="normal">"Evet beyler, bir karar vermeye karar verdiniz mi?" diye bağırdı üçüncü kez Jussac.</p>

  <p class="normal">"Verdik beyler," dedi Athos.</p>

  <p class="normal">"Kararınız nedir?" diye sordu Jussac.</p>

  <p class="normal">"Size karşı kılıç kullanma onurunu yaşayacağız," diye karşılık verdi bir eliyle şapkasını çıkarıp, diğer eliyle kılıcını çeken Aramis.</p>

  <p class="normal">"Ah! Demek karşı koyuyorsunuz!" diye haykırdı Jussac.</p>

  <p class="normal">"Elbette! Bu sizi şaşırttı mı?"</p>

  <p class="normal">Athos kardinalin gözdesi Cahusac'ı karşısına alırken, Porthos gözüne Biscarat'yı kestirmişti, Aramis ise iki rakiple dövüşüyordu.</p>

  <p class="normal">Genç Gaskonyalının yüreği yerinden fırlayacakmış gibi çarpıyordu, ama Tanrı'ya şükür ki bu durum korkudan değil, kendini kanıtlama isteğinden kaynaklanıyordu. Rakibinin etrafında on kez dönerek, gardını ve konumunu yirmi kez değiştirerek öfkeli bir kaplan gibi dövüşüyordu. O sıralarda kılıç ustası olarak anılan Jussac, her an beklenmedik hamleler yapan, her yandan saldıran ve derisine düşkün bir adam gibi darbeleri savuşturan bu çevik ve hareketli rakip karşısında kendini bin bir güçlükle savunuyordu.</p>

  <p class="normal">Bu düello, sonunda Jussac'ın sabrını tüketmişti. Çocuk olarak gördüğü kişi karşısında başarısızlığa uğradığını düşünüp öfkeleniyor, bu da daha çok hata yapmasına neden oluyordu. Tecrübesi yeterli olmasa da, teorik bilgisi çok derin olan d'Artagnan bu durumu fark ederek daha çevik hareketlerle dövüşmeye başladı. Rakibinin işini bitirmek isteyen Jussac, şiddetli bir darbe savurdu ama d'Artagnan'ın yana çekilmesiyle dengesini kaybetti, kılıcının üzerinde yılan gibi kıvrılarak doğrulurken d'Artagnan'ın kılıç darbesiyle külçe gibi yere yığıldı.</p>

  <p class="normal">O zaman d'Artagnan savaş alanını hızlı ve endişeli bakışlarla taradı.</p>

  <p class="normal">Aramis rakiplerinden birini öldürmüş olsa da, diğeri kendisini fena sıkıştırıyordu. Yine de durumu iyiydi ve hâlâ kendini savunabiliyordu.</p>

  <p class="normal">Biscarat ve Porthos birbirlerini beklenmedik hamlelerle yokluyorlardı: Kılıç darbeleri Porthos'un koluna, Biscarat'nın da kalçasına isabet etmişti ama yaraları ağır değildi, ikisi de büyük bir şevkle dövüşüyorlardı.</p>

  <p class="normal">Cahusac tarafından yeniden yaralanan Athos'un rengi hissedilir bir şekilde solmuş bile olsa, bir adım bile geri atmıyor, kılıcını sol eliyle kullanıyordu.</p>

  <p class="normal">D'Artagnan dönemin düello kurallarına göre istediği kişinin yardımına koşabilirdi; yardıma ihtiyacı olan arkadaşlarının bakışlarını ararken, aniden Athos'la göz göze geldi. Bu bakışlar derin bir anlam yüklüydü. Athos yardım isteyeceğine ölmeyi tercih ederdi, ama hâlâ bakabiliyor ve bakışlarıyla desteğe gereksinimi olduğunu belli ediyordu. Bunu anlayan d'Artagnan müthiş bir sıçrayışla Cahusac'a yanına gelerek haykırdı:</p>

  <p class="normal">"Muhafız bey, bana bakın, işinizi bitireceğim!"</p>

  <p class="normal">Tam zamanıydı, Cahusac geri döndüğünde, yalnızca olağanüstü cesareti sayesinde ayakta durabilen Athos dizüstü çöktü.</p>

  <p class="normal">"Lanet olsun!" diye bağırdı d'Artagnan'a, "Genç adam onu öldürmeyin, iyileştiğimde onunla görecek eski bir hesabım var, yalnızca kılıcını alın. İşte böyle, çok güzel."</p>

  <p class="normal">Bu son sözler Cahusac'ın kılıcının yirmi adım öteye fırlamasının ardından Athos tarafından söylenmişti. D'Artagnan ve Cahusac kılıcı ele geçirmek için birlikte atıldılar, ama daha hızlı davranan d'Artagnan önce vararak ayağıyla kılıcın üzerine bastı.</p>

  <p class="normal">Cahusac, Aramis'in öldürdüğü muhafızın yanına koşup kılıcını kaptı ve yeniden d'Artagnan'a doğru yönelirken, bir an için soluklanan ve d'Artagnan'ın düşmanını öldürmesinden korktuğu için dövüşe devam etmek isteyen Athos'la karşılaştı.</p>

  <p class="normal">Araya girmenin saygısızlık olacağını anlayan d'Artagnan, Athos'un kendi işini kendi görmesi için kenara çekildi.</p>

  <p class="normal">Aynı anda Aramis, kılıcını yere yığılan rakibinin göğsüne yaslayarak aman dilemesi için zorluyordu.</p>

  <p class="normal">Geriye Porthos ve Biscarat kalıyordu. Porthos komiklikler yapıyor, Biscarat'ya saatin kaç olduğunu soruyor, Navarre alayında görev yapan kardeşine iltifatlar yağdırıyordu, ama bütün bu alaylar bir sonuç vermiyordu. Biscarat ölmeden pes etmeyen o çelik bilekli adamlardandı.</p>

  <p class="normal">Yine de artık bitirmek gerekiyordu. Devriyeler gelirse, yaralı, kralcı, kardinalci olup olmadığına bakmaksızın hepsini götürebilirlerdi. Athos, Aramis ve d'Artagnan, Biscarat'nın etrafını çevirip onu teslim olmaya zorladılar. Herkese karşı tek başına kalan ve kalçasından yaralı olan Biscarat direnmek istiyordu; ama dirseğinin üzerinde doğrulan Jussac teslim olması için ona bağırıyordu. D'Artagnan gibi Gaskonyalı olan Biscarat, duymazlıktan gelerek, gülmekle yetindi ve iki parad arasında, kılıcının ucuyla bir noktayı göstererek Kutsal Kitap'tan bir ayet okudu:</p>

  <p class="normal">"İşte Biscarat burada tek başına öldü."</p>

  <p class="normal">"Ama karşında dört kişi var, teslim olmanı emrediyorum sana."</p>

  <p class="normal">"Ah! Emrediyorsan o başka, üstüm olduğuna göre sana itaat etmek zorundayım."</p>

  <p class="normal">Ve geriye doğru bir adım atarak, teslim etmemek istediği kılıcını dizinde kırdı ve parçalarını manastırın duvarının öte yanına fırlattı ve ıslıkla kardinalci bir ezgiyi çalmaya başladı.</p>

  <p class="normal">Bir düşman da olsa, yüreklilik her zaman saygıyla karşılanırdı. Silahşorlar, Biscarat'yı selamladıkları kılıçlarını kınlarına soktular. D'Artagnan da aynısını yaptıktan sonra, ayakta kalan tek muhafız olan Biscarat'nın yardımıyla Jussac'ı, Cahusac'ı ve Aramis'le dövüşen diğer yaralıyı manastır sundurmasının altına taşıdı. Dördüncü önceden de söylediğimiz gibi ölmüştü. Silahşorlar, kapının çanını çalıp, beş kılıçtan dördünü aldıktan sonra, zafer sarhoşluğu içinde Mösyö de Tréville'in konağına yöneldiler.</p>

  <p class="normal">Yol boyunca, böyle sarmaş dolaş yürüdüklerini gören silahşorlar da onlara katıldılar, öyle ki biraz sonra bu yürüyüş bir geçit törenine dönüştü. Athos ve Porthos'a sevgiyle sarılan d'Artagnan mutluluktan uçuyordu.</p>

  <p class="normal">"Henüz silahşor değilsem bile," dedi yeni dostlarına Mösyö de Tréville'in kapısından girerken, "en azından çıraklığa kabul edildim, öyle değil mi?"</p>
</body>
</html>
