<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">XV<br class="chapter" />
  Kanun Adamları ve Kılıç Adamları</h1>

  <p class="normal">Bu olayların ertesi günü, Athos hâlâ ortalıkta görünmediği için, d'Artagnan ve Porthos, Mösyö de Tréville'i ortadan kayboluşunun nedenlerinden haberdar ettiler.</p>

  <p class="normal">Aramis'e gelince, söylendiği kadarıyla ailevi meseleleri halletmek için beş günlüğüne Rouen'a gitmişti.</p>

  <p class="normal">Mösyö de Tréville askerlerinin babasıydı. İçlerinde en az tanınmış olanlar bile birliğin üniformasını giyer giymez, onun bir ağabeyden aşağı kalmayan yardım ve desteğinden emin olabilirlerdi.</p>

  <p class="normal">Bu yüzden haberi alır almaz ceza yargıcına gitti. Kızılhaç görevini yürüten subay çağırtıldığında, verdiği bilgilerden Athos'un geçici olarak For-l'Evêque'te tutulduğu anlaşıldı.</p>

  <p class="normal">Athos, Bonacieux'nün yaşadığı sınavların hepsinden geçmişti. İki mahkûmun yüzleştirildikleri sahneye eşlik etmiştik. D'Artagnan'ın yeterli zamanı kazanamadığından endişe duyan Athos o ana kadar hiçbir şey söylememiş olsa da, yüzleştirme sırasında isminin d'Artagnan değil Athos olduğunu açıklamıştı.</p>

  <p class="normal">Buna ilaveten kendileriyle daha önce hiç konuşmadığı Madam ve Mösyö Bonacieux'yü tanımadığını, saat onda dostu d'Artagnan'ı ziyarete geldiğini, ama o saate kadar, aralarında kendisine tanıklık edecek olan La Trémouille dükünün de bulunduğu birçok seçkin kişiyle Mösyö de Tréville'in sofrasında konuk olduğunu söylemişti.</p>

  <p class="normal">İkinci sorgu yargıcı da, kanun adamlarının kılıç adamlarına duyduğu kinin etkisiyle, öç almak istediği bu silahşorun sade ve kararlı ifadesi karşısında ilk sorgu yargıcı gibi şaşkına dönmüştü; yine de Mösyö de Tréville ve La Trémouille dükünün isimleri haklı olarak durup bir düşünmeyi gerektiriyordu.</p>

  <p class="normal">Bunun üzerine Athos kardinalin yanına gönderilmişti, ama ne yazık ki kardinal Louvre'da kralın yanındaydı.</p>

  <p class="normal">İşte tam bu sırada, Athos'u bulamadığı için For-l'Evêque müdürünün yanından ayrılan Mösyö de Tréville majestelerinin huzuruna çıkıyordu.</p>

  <p class="normal">Mösyö de Tréville silahşorların komutanı olarak kralla her saatte görüşebiliyordu.</p>

  <p class="normal">Kralın entrikalar konusunda erkeklerden çok kadınlara güvenmeyen kardinal tarafından ustaca kraliçeye karşı yönlendirilen önyargıları biliniyordu. Bu önyargının en önemli nedenlerinden biri Anne d'Autriche'in Madam de Chevreuse ile olan dostluğuydu. Bu iki kadın, kardinali İspanyollarla yapılan savaşlardan, İngilizlerle olan zıtlaşmalardan, mali sıkıntılardan daha çok kaygılandırıyordu. Ona göre, Madam de Chevreuse kraliçeye yalnızca siyasi entrikalarda değil, gönül maceralarında da yardımcı oluyordu ve bu durum kardinalin canını daha da sıkıyordu.</p>

  <p class="normal">Kardinalin Tours'da sürgünde olduğu sanılan Madam de Chevreuse'ün polisi atlatarak Paris'e geldiğini ve beş gün boyunca burada kaldığını söylemesi üzerine kral korkunç bir öfkeye kapılmıştı. İlişkilerinde kaprisli ve sadakatsiz olan kral, <span class="ideitalik">Adil Louis</span> ve <span class="ideitalik">Dürüst Louis</span> olarak anılmak istiyordu. Gelecek kuşaklar, tarihin akıl yürütmeleriyle değil eylemleriyle açıkladığı bu kişiliği anlamakta güçlük çekeceklerdi.</p>

  <p class="normal">Ama kardinal, Madam de Chevreuse'ün yalnız Paris'e gelmekle kalmayıp, o dönemde kabala olarak bilinen gizli bir haberleşme yöntemiyle kraliçeyle de ilişki kurduğunu, kendisi bu entrikanın en karanlık ayrıntılarını aydınlığa çıkartmak için, kraliçenin sürgünün yanına gönderdiği özel haberciyi bütün kanıtlarla suçüstü yakalamak üzereyken, elinde kılıcıyla ortaya çıkan bir silahşorun olayı tarafsızlıkla kralın gözleri önüne sermeye çalışan dürüst kanun adamlarına müdahale ettiğini söylediğinde kendini kaybeden XIII. Louis, kabardığı zaman bu prensi çok acımasız davranmaya yönelten o soluk ve sessiz öfkesiyle kraliçenin dairesine doğru ilerledi.</p>

  <p class="normal">Yine de kardinal henüz Buckingham dükü hakkında hiçbir şey söylememişti.</p>

  <p class="normal">Tam o sırada, kusursuz üniforması, soğuk ve kibar ifadesiyle Mösyö de Tréville içeri girdi. Kardinalin orada bulunmasından ve kralın allak bullak olmuş yüzünden, neler yaşandığını anlayan Mösyö de Tréville kendisini Filistinlilerin karşısındaki Samson kadar güçlü hissetti.</p>

  <p class="normal">XIII. Louis elini kapının düğmesine koymuştu ki, içeri giren Mösyö de Tréville'in gürültüsüyle geri döndü.</p>

  <p class="normal">"Tam zamanında geldiniz Mösyö de Tréville," dedi, bir noktaya ulaştıklarında duygularını gizleyemeyen kral soğuk bir ifadeyle, "silahşorlarınız hakkında çok güzel şeyler öğrendim."</p>

  <p class="normal">"Ve ben de," dedi Mösyö de Tréville aynı soğuk ifadeyle, "Majestelerine kanun adamlarıyla ilgili güzel şeyler anlatacağım."</p>

  <p class="normal">"Anlayamadım?" dedi kral mağrur bir şekilde.</p>

  <p class="normal">"Majestelerine, çok saygıdeğer olmalarına rağmen, üniformaya karşı öfkeli oldukları anlaşılan bazı savcı, komiser ve polislerin benzersiz tavırları ve büyük şöhreti ile majestelerinin de olumlu bir şekilde tanıdığı silahşorlarımdan ya da daha doğrusu silahşorlarından biri olan Mösyö Athos'un bulunduğu evi basıp, onu tutuklayıp, sokak ortasından For-l'Evêque'e götürdüklerini ve bütün bunları benim dahi silahşoru görmeme izin vermeyen bir emir silsilesi içinde yaptıklarını anlatmak isterim."</p>

  <p class="normal">"Athos," dedi kral, "bu ismi hatırlıyorum."</p>

  <p class="normal">"Majesteleri, Mösyö Athos'un, kendisinin de haberdar olduğu o can sıkıcı düelloda, Mösyö de Cahusac'ı ağır bir şekilde yaralama bahtsızlığını yaşayan silahşor olduğunu hatırlayacaklardır," dedi Mösyö de Tréville, "bu arada monsenyör," diye devam etti kardinale dönerek, "Mösyö de Cahusac tamamıyla iyileşti, değil mi?"</p>

  <p class="normal">"İlginize teşekkürler!" dedi kardinal dudaklarını öfkeyle ısırarak.</p>

  <p class="normal">"Mösyö Athos o sırada evinde bulunmayan ve majestelerinin, Mösyö des Essarts kumandasındaki muhafız birliğinde acemi olarak görev yapan Béarn'lı genç bir dostunu ziyarete gitmiş," diye devam etti Mösyö de Tréville, "ama daha eve girip, vakit geçirmek için eline bir kitap aldığı sırada, tutuklama işlemini gerçekleştirecek görevliler ve askerlerden oluşan bir grup evi kuşatarak kapıları kırmışlar."</p>

  <p class="normal">Kardinal krala, "size bahsettiğim olay" anlamında bir işaret yaptı.</p>

  <p class="normal">"Bunları biliyoruz," diye karşılık verdi kral, "çünkü bunların hepsi bize hizmet etmek için yapılmış."</p>

  <p class="normal">"O zaman," dedi Tréville, "suçsuz bir silahşorun yakalanması, bir hırsız gibi iki muhafızın arasında götürülmesi, majesteleri için defalarca kanını akıtan ve her an için de akıtmaya hazır olan bu onurlu adamın kendisine hakaretler eden bir topluluğun önünden geçirilmesi de majestelerine hizmet etmek için yapılmıştır."</p>

  <p class="normal">"Bak sen!" dedi hayretler içinde kalan kral, "Olaylar bu şekilde mi gelişmiş?"</p>

  <p class="normal">"Mösyö de Tréville, bu masum silahşorun, bu onurlu adamın, bir saat öncesinde, çok önemli bir soruşturma için görevlendirdiğim dört görevliye kılıçla saldırdığını söylemiyor," dedi kardinal soğuk bir ses tonuyla.</p>

  <p class="normal">"Kardinal hazretlerinin bunu kanıtlayabileceğinden kuşku duyuyorum," diye haykırdı Mösyö de Tréville, Gaskonyalılara özgü bir içtenlik, askerlere özgü bir sertlikle, "çünkü majestelerine üstün niteliklerini takdir ettiğim Mösyö Athos'un, bu olayın bir saat öncesinde, benimle akşam yemeği yedikten sonra, konağımın salonunda La Trémouille dükü ve Chalus kontu ile sohbet ettiğini belirtmek isterim."</p>

  <p class="normal">Kral kardinale baktı.</p>

  <p class="normal">"Geçerli olan tek şey tutanaktır," diye karşılık verdi kardinal, majestelerinin bu sessiz sorusuna yüksek sesle, "ve silahşorun kovaladığı kişiler, majestelerine takdim etme onurunu yaşadığım bu tutanağı hazırlamışlar."</p>

  <p class="normal">"Kanun adamlarının tutanakları, kılıç adamlarının şeref sözlerinden daha mı değerli?" diye yanıtladı Tréville gururla.</p>

  <p class="normal">"Hadi Tréville, hadi, susun," dedi kral.</p>

  <p class="normal">"Kardinal hazretleri silahşorlarımdan birinden şüpheleniyorsa," dedi Tréville, "kendisinin bilinen adaleti, benim de kendi payıma bir soruşturma talep etmeme izin verir."</p>

  <p class="normal">"Sanırım, baskının yapıldığı evde silahşorun dostu olan bir Béarn'lı oturuyor," diye devam etti kardinal soğukkanlılıkla.</p>

  <p class="normal">"Kardinal hazretleri d'Artagnan'dan mı söz ediyor?"</p>

  <p class="normal">"Himayenizdeki genç adamdan söz ediyorum, Mösyö de Tréville."</p>

  <p class="normal">"Evet, kardinal hazretleri, o kişi."</p>

  <p class="normal">"Bu delikanlının kötü öğütler verebileceğinden şüphelenmiyor musunuz?"</p>

  <p class="normal">"Babası yaşındaki Mösyö Athos'a mı?" diye araya girdi Mösyö de Tréville, "Hayır monsenyör. Zaten Mösyö d'Artagnan geceyi bende geçirdi."</p>

  <p class="normal">"Ah, şuraya bakın," dedi kardinal, "herkes geceyi sizde mi geçirdi?"</p>

  <p class="normal">"Kardinal hazretleri sözüme güvenmiyorlar mı?" dedi öfkeden kanı beynine sıçrayan Mösyö de Tréville.</p>

  <p class="normal">"Tanrı korusun!" dedi kardinal, "ama saat kaça kadar sizdeydi?"</p>

  <p class="normal">"Ah! Bunu size tam olarak söyleyebilirim, kardinal hazretleri, çünkü geldiğinde, daha geç olduğunu düşünsem de, saatim dokuz buçuktu."</p>

  <p class="normal">"Peki konağınızdan ayrıldığında saat kaçtı?"</p>

  <p class="normal">"On buçuktu, yani olaydan bir saat sonra."</p>

  <p class="normal">"Ama neticede," diye karşılık verdi Tréville'in dürüstlüğünden bir an bile şüphelenmeyen ve zaferin elinden kaçtığını hisseden kardinal, "neticede Athos, Fossoyeurs caddesindeki bu evde yakalanmadı mı?"</p>

  <p class="normal">"Benim birliğimden bir silahşorun, Mösyö des Essarts'ın birliğinden bir muhafızla dostluk etmesi, onun evini ziyaret etmesi yasak mı?"</p>

  <p class="normal">"Ziyaret ettiği dostunun evi şüpheliyse, evet."</p>

  <p class="normal">"Bu evin şüpheli olduğu doğru, Tréville," dedi kral, "belki de bunu bilmiyordunuz?"</p>

  <p class="normal">"Gerçekten de efendim, bilmiyordum. Ne de olsa her yer şüpheli olabilir; ama evin Mösyö d'Artagnan'ın oturduğu bölümünün şüpheli olduğunu inkâr ediyorum, çünkü efendim, söylediği kadarıyla majestelerine onun kadar sadık, kardinal hazretlerine onun kadar hayran birini tanımıyorum."</p>

  <p class="normal">"Carmes-Dechaussés manastırı yakınlarındaki o talihsiz karşılaşmada Jussac'ı yaralayan d'Artagnan değil mi bu?" diye sordu kral, utançtan kıpkırmızı kesilen kardinale bakarak.</p>

  <p class="normal">"Ve ertesi gün de Bernajoux'yu. Evet efendim, majestelerinin hafızası çok güçlü."</p>

  <p class="normal">"Tamam o zaman, neye karar veriyoruz?"</p>

  <p class="normal">"Bu benden çok majestelerine bağlı," dedi kardinal, "bana kalsa, bir suçun varlığını doğrulardım."</p>

  <p class="normal">"Ben de bunu kabul etmiyorum," dedi Tréville, "ama majestelerinin yargıçları var, kararı onlar verecekler."</p>

  <p class="normal">"Bu doğru," dedi kral, "davayı yargıçlara havale edelim, yargılamak onların işi."</p>

  <p class="normal">"Yalnızca," diye devam etti Tréville, "yaşadığımız bu kötü dönemde, onurlu bir hayat sürdürmek, tartışılmaz bir erdeme sahip olmak, bir insanı hakaretlerden, işkencelerden muaf tutmuyor. Ve sizi temin ederim ki, kralın silahşorları polisiye vakalarda kötü muamelelere maruz kalmaktan pek hoşnut değil."</p>

  <p class="normal">Bu sözlerin temkinli olduğu söylenemezdi, ama Tréville bunu sonucunu bilerek yapmıştı. Bir patlama olmasını istiyordu, böylece her yanı alevler saracak, mesele aydınlığa kavuşacaktı.</p>

  <p class="normal">"Polisiye vakalar!" diye haykırdı, Mösyö de Tréville'in sözlerini tekrarlayan kral, "Polisiye vakalar! Siz ne biliyorsunuz ki mösyö? Silahşorlarınızla ilgilenin ve kafamı şişirmeyin. Sizi dinleyen de bir silahşorun tutuklanmasıyla Fransa'nın tehlikeye girdiğini zanneder. Şuraya bakın, bir silahşor için ne büyük yaygaralar koparılıyor! Lanet olsun, onunu, yüzünü, hatta tamamını tutuklatırım! Artık tek bir söz bile işitmek istemiyorum."</p>

  <p class="normal">"Majesteleri şüpheleniyorsa," dedi Tréville, "silahşorlar suçludur, bakın efendim, size kılıcımı geri vermeye hazırım, çünkü kardinal hazretleri askerlerimi suçlayacaksa, sonunda beni de suçlayacaktır, en iyisi tutuklanmış Athos ve tutuklanacak olan d'Artagnan ile birlikte adalete teslim olmak."</p>

  <p class="normal">"Gaskonyalı kafası; sözlerinizi tamamladınız mı?" dedi kral.</p>

  <p class="normal">"Efendim," diye yanıtladı Tréville, sesini hiç alçaltmadan, "silahşorumun geri verilmesini ya da yargılanmasını emredin."</p>

  <p class="normal">"Yargılanacak," dedi kardinal.</p>

  <p class="normal">"O zaman daha iyi, çünkü bu durumda majestelerinden davada onu savunma izni isteyeceğim."</p>

  <p class="normal">Kral bir tartışmadan kaygılandı.</p>

  <p class="normal">"Kardinal hazretlerinin şahsi gerekçeleri yoksa..."</p>

  <p class="normal">Kralın kendisine doğru geldiğini gören kardinal, ona doğru ilerledi.</p>

  <p class="normal">"Pardon," dedi, "ama majesteleri beni peşin hükümlü bir yargıç olarak gördüğü an davadan çekilirim."</p>

  <p class="normal">"O zaman söyleyin bakalım," dedi kral, "Mösyö Athos'un o sırada konağınızda olduğuna ve bu olaya katılmadığına dair babamın anısı için yemin eder misiniz?"</p>

  <p class="normal">"Muzaffer babanız ve dünyada herkesten çok sevip, herkesten üstün tuttuğum kişi olan sizin üzerinize yemin ederim."</p>

  <p class="normal">"Ama düşünsenize efendim," dedi kardinal. "Mahkûmu bu şekilde serbest bırakırsak, gerçeği hiçbir zaman öğrenemeyeceğiz."</p>

  <p class="normal">"Mösyö Athos, hep burada olacak," diye karşılık verdi Mösyö de Tréville, "yargıçlar diledikleri zaman onu sorgulayabilecekler. İçiniz rahat olsun sayın kardinal, hiçbir yere gitmeyecek, buna ben kefilim."</p>

  <p class="normal">"Gerçekten de öyle," dedi kral, "Mösyö de Tréville'in dediği gibi her zaman ifade vermeye hazır olacak. Zaten," diye ekledi sesini alçaltıp, kardinale yalvaran gözlerle bakarak, "politik davranıp onlara güvendiğimizi gösterelim."</p>

  <p class="normal">XIII. Louis'nin bu politikası Richelieu'yü gülümsetti.</p>

  <p class="normal">"Emir verin efendim," dedi, "bağışlama hakkınız var."</p>

  <p class="normal">"Bağışlama hakkı suçlular için geçerlidir," dedi, son sözü kendisi söylemek isteyen Tréville, "silahşorum suçsuzdur. Bu durumda onu bağışlamayacak, yalnızca adaleti yerine getirmiş olacaksınız."</p>

  <p class="normal">"Şu an For-l'Evêque'de mi?" dedi kral.</p>

  <p class="normal">"Evet efendim, ve tıpkı caniler gibi bir hücrede tutuluyor."</p>

  <p class="normal">"Lanet olsun, lanet olsun," diye mırıldandı kral, "ne yapmak lazım?"</p>

  <p class="normal">"Salıverilmesi için bir şeyler yazacaksınız, hepsi bu," dedi kardinal, "tıpkı majesteleri gibi, ben de Mösyö de Tréville'in güvencesinin fazlasıyla yeterli olduğunu düşünüyorum."</p>

  <p class="normal">Tréville saygıyla eğilirken, korkuyla karışık bir sevinç yaşıyordu, kardinalin böyle yumuşak davranması yerine, karşı çıkmasını tercih edecekti.</p>

  <p class="normal">Kral salıverilme emrini imzaladığında, Tréville evrakı hemen aldı.</p>

  <p class="normal">Çıkacağı sırada dostça gülümseyen kardinal krala dönerek:</p>

  <p class="normal">"Silahşorlarınız ve komutanları arasında muhteşem bir uyum var efendim, herkesin bundan örnek alması ve gurur duyması gerek."</p>

  <p class="normal">"Çok geçmeden, bana kötü bir oyun oynayacak," dedi Tréville içinden, "böyle bir adam karşısında son sözü söylemek asla mümkün değil. Ama acele edelim, kral her an fikrini değiştirebilir, ne de olsa, oradan yeni çıkmış bir mahkûmu Bastille'e ya da For-l'Evêque'e tıkmak, orada bulunan bir mahkûmu elde tutmaktan daha zordur."</p>

  <p class="normal">Tréville, For-l'Evêque'e zafer kazanmış bir edayla girerek, sakin kayıtsızlığından hiçbir şey kaybetmemiş olan silahşorunun salıverilmesini sağladı.</p>

  <p class="normal">Sonra d'Artagnan'ı gördüğünde:</p>

  <p class="normal">"Paçayı iyi sıyırdınız," dedi, "işte Jussac'a indirdiğiniz darbenin bedeli. Sıra Bernajoux'nunkinde, ama buna fazla bel bağlamamalısınız."</p>

  <p class="normal">Mösyö de Tréville kardinale güvenmemekte ve her şeyin bittiğine inanmamakta haklıydı, çünkü silahşorların komutanı dışarı çıkar çıkmaz, kardinal krala şunları söylemişti:</p>

  <p class="normal">"Şimdi baş başa kaldığımıza göre, majesteleri dilerse, artık ciddi meselelerden söz edebiliriz. Efendim, Buckingham dükü beş gündür Paris'teydi ve buradan ancak bu sabah ayrıldı."</p>
</body>
</html>
