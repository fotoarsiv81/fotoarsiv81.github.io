<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_61">LXI<br class="chapter" />
  Carmélites De Béthune Manastırı</h1>

  <p class="normal">Büyük suçlular, Tanrı alçaklıklarından bıkıp, inançsız yaşamlarına bir son verene kadar, beraberlerinde engelleri aşmalarını, tehlikelerden uzak durmalarını sağlayan bir tür tılsım taşırlar.</p>

  <p class="normal">Bu durum Milady için de geçerliydi. Her iki ülkenin savaş gemilerinin arasından geçmiş, hiçbir aksilik yaşanmadan Boulogne'a varmıştı.</p>

  <p class="normal">Milady, Portsmouth'ta gemiden indiğinde, Fransızların baskısı yüzünden La Rochelle'den ayrılmış bir İngilizdi, iki günlük bir yolculuktan sonra, Boulogne'da karaya çıktığında ise, Portsmouth'ta Fransızlara diş bileyen İngilizlerin şüphelendiği bir Fransızdı.</p>

  <p class="normal">Zaten Milady, güzelliği, soylu ifadesi ve dağıttığı altınlarla pasaportların en etkileyicisine sahipti. Gerekli işlemleri elini öpen yaşlı liman müdürünün tatlı gülümsemesi ve kibar yaklaşımlarıyla halletti, şu mektubu postaya verdikten hemen sonra Boulogne'dan ayrıldı:</p>

  <p class="indentmetin">"Ekselansları Kardinal Richelieu'nün La Rochelle'deki karargâhına.</p>

  <p class="indentmetin">Monsenyör, içiniz rahat olsun, Buckingham dükü Fransa'ya hareket edemeyecek.</p>

  <p class="sagitalik">Boulogne, 25 Ağustos akşamı.<br class="chapter" />
  Milady</p>

  <div class="clrb"></div>

  <p class="indentmetin">Not: Ekselanslarının isteği üzerine, emirlerini bekleyeceğim Carmélites de Béthune manastırına geçiyorum."</p>

  <p class="normal">Gerçekten de aynı akşam yola çıkan Milady gece bastırdığında bir handa mola vermiş, ertesi sabah beşte yeniden hareket edip, üç saat sonra Béthune'e varmıştı.</p>

  <p class="normal">Hemen yerini öğrendiği manastıra gitti.</p>

  <p class="normal">Milady'yi karşılayan başrahibe kardinalin emrini okuduktan sonra, kendisine bir oda gösterip yemek servisi yaptırdı.</p>

  <p class="normal">Geçmişte kalanların tamamını zihninden silip gözlerini geleceğe dikmiş olan bu kadın, ismi bu kanlı olaya hiçbir şekilde karışmadan istediğini elde eden kardinalin kendisine hazırlayacağı gösterişli hayattan başka bir şey düşünmüyordu. İçini yakıp kavuran yeni tutkular hayatına kâh laciverdi, kâh alev rengini, kâh kasırganın koyu siyahını yansıtarak gökyüzünde uçuşan ve dünyaya yıkımla ölümden başka bir şey getirmeyen şu bulutların görünümünü kazandırıyordu.</p>

  <p class="normal">Yemekten sonra, başrahibe manastırda fazla iş olmadığı için yeni konuğuyla tanışmaya geldi.</p>

  <p class="normal">Milady, başrahibenin üzerinde iyi bir izlenim bırakmak istiyordu, zaten bu üstün nitelikli insanı etkilemek o kadar zor değildi, sevimli görünmeye çalıştı, sohbetinin zenginliği ve bütün benliğine yayılan nezaketiyle temiz kalpli başrahibeyi etkiledi.</p>

  <p class="normal">Soylu bir aileden gelen başrahibe kraliyet topraklarının bir ucundaki bu manastırın duvarlarını aşmakta güçlük çeken dünyevi haberlerden ve özellikle sarayla ilgili dedikodulardan çok hoşlanıyordu.</p>

  <p class="normal">Soylular arasında geçirdiği beş altı yıl boyunca aristokratların entrikalarından fazlasıyla haberdar olan Milady, Fransız sarayındaki olaylardan, kralın aşırı tutuculuğundan, başrahibenin isimlerinden tanıdığı saraylı hanımlar ve beyefendilerin skandal dolu yaşamlarından ve biraz da kraliçe ile Buckingham arasındaki aşktan söz etti.</p>

  <p class="normal">Ancak hiç karşılık vermeyen başrahibe yalnızca gülümsemek ve dinlemekle yetiniyordu. Bu arada sohbetinin onu eğlendirdiğini fark eden Milady sözü kardinale getirerek konuşmasına devam etti.</p>

  <p class="normal">Ama başrahibenin kralcı mı, yoksa kardinalci mi olduğunu bilmediğinden işi hiç kolay değildi: Bunun üzerine dikkatli davranmaya karar verdi, başrahibe de kendi payına oldukça sakınımlı davranıyor, kardinalin ismini her duyuşunda yalnızca derin bir saygıyla başını öne eğmekle yetiniyordu.</p>

  <p class="normal">Manastırda canının çok sıkılacağını düşünmeye başlayan Milady, karşısındakinin hangi taraftan olduğunu öğrenmeden hiçbir şeyi riske atmamaya karar verdi. Başrahibenin sessizliğini daha ne kadar koruyacağını öğrenmek isteyerek, önce kardinalin yanlış bir tutumunu üstü kapalı olarak, ardından da Madam Aiguillon, Marion de Lorme ve birkaç soylu kadınla yaşadığı aşk maceralarını bütün ayrıntılarıyla anlattı.</p>

  <p class="normal">Daha büyük bir dikkatle dinlemeye başlayan başrahibe yavaş yavaş canlanıyor ve gülümsüyordu.</p>

  <p class="normal">"Tamam," dedi Milady içinden, "sohbetim hoşuna gitti, kardinalci olsa bile bir fanatik değil."</p>

  <p class="normal">Ardından, kardinalin düşmanlarına yaptığı işkenceleri anlattı. Başrahibe onaylayıp onaylamadığını belli etmeden haç çıkardı.</p>

  <p class="normal">Bu hareket Milady'nin bu dindar kadının krala daha yakın olduğunu anlamasını sağladı.</p>

  <p class="normal">"Bu konulardan hiç haberdar değilim," dedi başrahibe sonunda, "ama saraydan, dünyevi olaylardan ne kadar uzak olsak bile, burada da anlattığınız üzücü örneklere tanık oluyoruz, konuklarımızdan biri kardinalin işkencelerinden çok çekmiş."</p>

  <p class="normal">"Konuklarınızdan bir mi?" dedi Milady, "Aman Tanrım! Zavallı kadın, ona çok acıdım."</p>

  <p class="normal">"Bunda haklısınız, çünkü acınacak bir halde: Hapisler, tehditler, işkenceler, hepsini yaşamış. Ama belki de kardinalin böyle davranmak için haklı gerekçeleri vardır ve bir meleğe benzese de, her zaman yüz ifadesine kanmamak gerekir."</p>

  <p class="normal">"İşte bu güzel!" dedi Milady içinden, "Bir şeyler öğreneceğim galiba, içime doğuyor!"</p>

  <p class="normal">Ve yüzüne çok saf bir ifade verdi.</p>

  <p class="normal">"Ne yazık!" dedi Milady, "İnsanların yüz ifadelerine inanmamak gerektiğini söylerler; ama Tanrı'nın bu en güzel yapıtına güvenilemezse neye güvenilecek? Belki de bütün hayatım boyunca yanılacağım, yine de yüzü sempati uyandıran herkese inanmaya devam edeceğim."</p>

  <p class="normal">"Yani bu genç kadının suçsuz olduğuna inanabileceğinizi mi söylüyorsunuz?"</p>

  <p class="normal">"Kardinal yalnızca suçları cezalandırmaz," diye karşılık verdi Milady, "bazı erdemleri en acımasız cinayetlerden daha sert bir şekilde cezalandırır."</p>

  <p class="normal">"Şaşkınlığımı belirtmeme izin verir misiniz?" dedi başrahibe.</p>

  <p class="normal">"Ama neden?" diye sordu Milady safça.</p>

  <p class="normal">"Kullandığınız üslup beni şaşırtıyor."</p>

  <p class="normal">"Üslubumda şaşılacak ne var?" diye sordu Milady gülümseyerek.</p>

  <p class="normal">"Sizi buraya gönderdiğine göre, kardinalin dostu olmalısınız, yine de..."</p>

  <p class="normal">"Yine de onun hakkında kötü şeyler söylüyorum," diye araya girdi başrahibenin cümlesini tamamlayan Milady.</p>

  <p class="normal">"En azından iyi şeyler söylemiyorsunuz."</p>

  <p class="normal">"Çünkü onun dostu değil, kurbanıyım," dedi içini çekerek.</p>

  <p class="normal">"Ama sizin için bana yazdığı o mektup?.."</p>

  <p class="normal">"O bir tür hapis emri, zamanı geldiğinde dalkavuklarından birini gönderip beni buradan çıkaracak."</p>

  <p class="normal">"Ama o zaman neden kaçmadınız?"</p>

  <p class="normal">"Nereye gidecektim ki? Kardinalin bu dünyada elini uzatma zahmetini gösterirse ulaşamayacağı bir yer olduğunu mu sanıyorsunuz? Bir erkek olsam belki bu mümkün olabilirdi; ama bir kadın olarak ne yapabilirdim ki? O genç tutsağınız hiç kaçmayı denedi mi?"</p>

  <p class="normal">"Hayır, ama onun başka bir derdi var, sanırım Fransa'da kalmasının nedeni bir aşk macerasına karışmış olması."</p>

  <p class="normal">"Seviyorsa o kadar bahtsız sayılmaz," dedi Milady içini çekerek.</p>

  <p class="normal">"Yani karşımda işkenceye maruz kalmış bir bahtsız daha mı var?" dedi Milady'ye giderek artan bir ilgiyle bakan başrahibe.</p>

  <p class="normal">"Ne yazık ki öyle," dedi Milady.</p>

  <p class="normal">Başrahibe bir an için aklına başka bir şey gelmiş gibi Milady'ye endişeyle baktı.</p>

  <p class="normal">"Kutsal dinimizin düşmanı değilsiniz herhalde?" diye sordu kekeleyerek.</p>

  <p class="normal">"Ben mi?" diye haykırdı Milady, "Ben Protestanım öyle mi? Ah! Hayır, bizi dinleyen Tanrı şahidimdir ki, tam tersine koyu bir Katolikim."</p>

  <p class="normal">"O zaman madam, içiniz rahat olsun," dedi başrahibe, "içinde bulunduğunuz manastır sizin için bir hapishane olmayacak, tutsaklığınızı çekilir hale getirmek için elimizden geleni yapacağız. Ayrıca, hiç şüphesiz bir saray entrikası yüzünden işkence görmüş o genç kadın da burada olacak. Çok sevimli ve iyi yürekli biridir."</p>

  <p class="normal">"İsmi nedir?"</p>

  <p class="normal">"Çok yüksek mevkideki biri tarafından bana Ketty ismiyle emanet edildi. Diğer adını öğrenmeyi denemedim."</p>

  <p class="normal">"Ketty!" diye haykırdı Milady, "Nasıl! Bundan emin misiniz?.."</p>

  <p class="normal">"İsminin Ketty olduğundan mı? Elbette madam, onu tanıyor musunuz?"</p>

  <p class="normal">Milady bu kadının eski oda hizmetçisi olduğunu düşünerek içinden güldü. Anısını öfkeyle hatırladığında intikam hissiyle altüst olan yüreğindeki duygular bir an için yüzüne yansısa da, bin bir suratlı bu kadın kendini hemen toplayarak yüzüne yeniden o sakin ve iyi niyetli ifadeyi verdi.</p>

  <p class="normal">"Şimdiden sempati duyduğum bu genç hanımı ne zaman görebilirim?" diye sordu Milady.</p>

  <p class="normal">"Bu akşam, hatta bugün," dedi başrahibe. "Ama dört günlük yoldan geldiğinizi söylemiştiniz, bu sabah da beşte kalkmışsınız, dinlenmeye ihtiyacınız olmalı. Yatıp uyuyun, akşam yemeği saatinde sizi uyandıracağız."</p>

  <p class="normal">Entrikalara susamış olan yüreği bu yeni macerayla çarpmaya başlayan Milady uykusundan kolayca vazgeçebilirdi, yine de başrahibenin önerisini kabul etti, on beş günden beri birçok duygusal altüst oluş yaşamıştı, çelikten bedeni buna dayansa da, ruhunun dinlenmeye ihtiyacı vardı.</p>

  <p class="normal">Başrahibeden izin isteyerek yattığında, Ketty isminin çağrıştırdığı tatlı intikam düşüncelerine daldı. Girişiminde başarılı olursa kardinalin verdiği neredeyse sınırsız vaatleri hatırladı. İşi başardığına göre, d'Artagnan'dan intikamını alabilecekti.</p>

  <p class="normal">Milady'nin canın sıkan tek şey, öldüğünü ya da sürgüne gönderildiğini sandığı, ama karşısına d'Artagnan'ın en iyi dostu olarak çıkan kocası La Fère kontunun hatırasıydı.</p>

  <p class="normal">Ama d'Artagnan'ın dostuysa, kraliçenin kardinalin planlarını bozan entrikalarında ona yardım etmiş olmalıydı, d'Artagnan'ın dostuysa kardinalin düşmanıydı ve hiç kuşku yok ki o da genç silahşoru boğacağı intikam örtüsünün kıvrımları arasında hak ettiği cezayı bulacaktı.</p>

  <p class="normal">Kısa süre sonra bu tatlı umutlarla sarmalanmış bir halde uykuya daldı.</p>

  <p class="normal">Yatağının ucunda yankılanan yumuşak bir sesle uyandı. Gözlerini açtığında, kendisine şefkat dolu bir merakla bakan sarı saçlı, yumuşak tenli genç bir kadının başrahibeye eşlik ettiğini gördü.</p>

  <p class="normal">Genç kadının yüzünü daha önce hiç görmemişti; her ikisi de birbirlerini dikkatle inceleyerek, iltifat dolu sözcükler ettiler. Her ikisi de çok güzel olsalar da, güzellikleri oldukça farklıydı. Yine de Milady soylu havası ve aristokrat davranışlarıyla genç kadının üzerinde üstünlük kuracağını düşünerek gülümsedi. Genç kadının üzerindeki rahibe çömezi giysisinin bu tür bir mücadelede bir avantaj sağlamayacağı ortadaydı.</p>

  <p class="normal">Başrahibe onları tanıştırdıktan sonra, kilisedeki işlerine dönmek üzere iki kadını yalnız bıraktı.</p>

  <p class="normal">Milady'nin yattığını gören rahibe çömezi başrahibeyi izlese de, Milady onu durdurdu.</p>

  <p class="normal">"Nasıl olur madam?" dedi, "Daha yeni tanışmamıza rağmen hemen ayrılmak istiyorsunuz, oysa itiraf edeyim ki burada kaldığım sürece yalnızlığımı sizinle paylaşacağımı düşünmüştüm."</p>

  <p class="normal">"Hayır madam, yalnızca zamansız geldiğimi düşünmüştüm, yorgunsunuz, uyumanız gerek."</p>

  <p class="normal">"Uyuyan insanlar ne umabilirler? Keyifli bir uyanış. Sayenizde böyle uyandım, bırakın tadını çıkarayım."</p>

  <p class="normal">Ve elini tutup onu yatağının yanındaki bir koltuğa oturttu.</p>

  <p class="normal">"Tanrım!" dedi rahibe çömezi, "Ne kadar bahtsızım! Burada bulunduğum altı ay boyunca kendimi oyalayacak hiçbir meşgale bulamadım, ve tam sizinle eşsiz bir dostluk kuracakken, bu manastırdan ayrılmak zorunda kalıyorum!"</p>

  <p class="normal">"Nasıl?" dedi Milady, "Buradan ayrılıyor musunuz?"</p>

  <p class="normal">"En azından öyle umuyorum," dedi rahibe çömezi saklamaya gerek duymadığı sevinçli bir ifadeyle.</p>

  <p class="normal">"Kardinalden çok zulüm gördüğünüzü öğrendim," dedi Milady, "size karşı duyduğum sempatinin bir nedeni de bu."</p>

  <p class="normal">"İyi yürekli annemiz bana sizin de o alçak kardinalin kurbanlarından biri olduğunuzu söyledi."</p>

  <p class="normal">"Şişşt!" dedi Milady, "Burada bile onun hakkında böyle konuşmayalım; başıma gelen bütün felaketleri sizin gibi konuştuktan sonra yaşadım. Bir keresinde dostum sandığım bir kadın bana ihanet etmişti. Yoksa siz de bir ihanetin kurbanı mısınız?"</p>

  <p class="normal">"Hayır," dedi rahibe çömezi, "benim bahtsızlığımın nedeni uğruna canımı vereceğim bir kadına olan sadakatim."</p>

  <p class="normal">"Ve sizi ortada bıraktı, öyle mi?"</p>

  <p class="normal">"Böyle düşünmekle haksızlık etmişim, iki üç gün önce bunun doğru olmadığını anlayıp Tanrı'ya şükrettim, beni unuttuğunu sanmakla ne büyük bir hata yapmış olduğuma karar verdim. Ama ya siz madam, sanırım özgürsünüz ve isteseydiniz kaçabilirdiniz."</p>

  <p class="normal">"Dostum, param olmadan, Fransa'nın bu hiç bilmediğim bölgesinde nereye gidebilirdim ki?.."</p>

  <p class="normal">"Ah!" diye haykırdı rahibe çömezi, "Bu iyi yürekliliğiniz ve güzelliğinizle her yerde dost edinebilirsiniz!"</p>

  <p class="normal">"Bu, yalnız ve zulüm görmüş olmamı engelleyemiyor," dedi dudaklarındaki meleksi gülümsemesiyle Milady.</p>

  <p class="normal">"Dinleyin," dedi rahibe çömezi, "Tanrı'dan umut kesmemek gerekiyor, yapılan iyilikler Tanrı katında her zaman karşılığını görür, bakın, ne kadar mütevazı ve güçsüz görünsem de belki de benimle tanışmanız şansınızı değiştirebilir; çünkü buradan çıkarsam, bana yardım eden güçlü dostlarımın size de yardım etmelerini sağlayabilirim."</p>

  <p class="normal">"Ah! Yalnız olduğumu söylediğimde, yüksek mevkilerde dostlarım olmadığını kastetmedim," dedi Milady kendinden söz ederken genç kadını da konuşturmayı umarak, "ama bu dostlar da kardinalin önünde titriyorlar, kraliçe bile o korkunç başbakana karşı koymaya cesaret edemiyor, majestelerinin bütün iyi yürekliliğine rağmen, kendisine hizmet eden kişileri kardinalin öfkesinden koruyamadığını biliyorum."</p>

  <p class="normal">"İnanın bana madam, görünüşe aldanmamak gerek, ne kadar acı çekerlerse, kraliçe onları daha fazla düşünüyor ve kendilerini unuttuğunu sandıkları anda yardımlarına koşuyor."</p>

  <p class="normal">"Size inanıyorum," dedi Milady, "kraliçe çok iyi yürekli bir kadın."</p>

  <p class="normal">"Ah! Böyle konuştuğunuza göre, demek o soylu ve güzel kraliçeyi tanıyorsunuz!" diye haykırdı rahibe çömezi coşkuyla.</p>

  <p class="normal">"Şahsi olarak tanışma onuruna erişemedim," dedi Milady, "ama en yakın dostlarından birçoğunu tanıyorum; İngiltere'de Mösyö Dujart'la tanışmıştım, Mösyö de Putange'ı, Mösyö de Tréville'i tanırım."</p>

  <p class="normal">"Mösyö de Tréville!" diye haykırdı rahibe çömezi, "Mösyö de Tréville'i tanıyor musunuz?"</p>

  <p class="normal">"Elbette, hem de çok iyi tanırım."</p>

  <p class="normal">"Kralın silahşor birliğinin komutanı?"</p>

  <p class="normal">"Ta kendisi."</p>

  <p class="normal">"Ah! Ama birazdan birçok ortak dostumuz olduğunu göreceksiniz; kendisini tanıyorsanız, onu ziyaret etmiş olmalısınız?"</p>

  <p class="normal">"Sık sık!" dedi yalanının işe yaradığını anlayarak sonuna kadar devam etmeye karar veren Milady.</p>

  <p class="normal">"Konağına gittiğinizde, silahşorlarından bazılarını görmüş olmalısınız?"</p>

  <p class="normal">"Konağında bulunanların hepsini!" diye karşılık verdi sohbetin gitgide ilginçleştiğini fark ederek.</p>

  <p class="normal">"Tanıdıklarınızdan bazılarının isimlerini söyleyin, onları benim de tanıdığımı göreceksiniz."</p>

  <p class="normal">"Ama," dedi canı biraz sıkılmış gibi görünen Milady, "Mösyö de Louvigny'yi, Mösyö de Courticron'u, Mösyö de Férussac'ı tanırım."</p>

  <p class="normal">Sözünü bitirmesini bekleyen rahibe çömezi durduğunu görünce:</p>

  <p class="normal">"Athos adlı bir beyefendiyi tanımıyor musunuz?" diye sordu.</p>

  <p class="normal">Yüzü üzerine uzandığı çarşaflar gibi beyazlaşan Milady, kendine hâkim olmaya çalışsa da, bir çığlık atmaktan kurtulamadı, konuştuğu kadının elini kavrayarak gözlerini ona dikti.</p>

  <p class="normal">"Aman Tanrım! Neyiniz var?" diye sordu zavallı kadın, "Sizi üzecek bir şey mi söyledim?"</p>

  <p class="normal">"Hayır, ama tanıdığım bir beyefendiyi çok yakından tanıyan biriyle karşılaşmak beni çok etkiledi."</p>

  <p class="normal">"Evet, onu çok yakından tanırım, yalnızca onu değil, dostları Mösyö Porthos ve Mösyö Aramis'i de!"</p>

  <p class="normal">"Gerçekten de onları ben de tanırım!" diye haykırdı içinin ürperdiğini hisseden Milady.</p>

  <p class="normal">"Onları tanıyorsanız, ne kadar iyi yürekli ve içten dostlar olduklarını biliyorsunuzdur; neden onlardan yardım istemediniz?"</p>

  <p class="normal">"Onları yardım isteyecek kadar iyi tanımıyorum," diye kekeledi Milady, "ancak dostları olan Mösyö d'Artagnan onlardan çok söz ederdi."</p>

  <p class="normal">"D'Artagnan'ı tanıyor musunuz?" diye haykırdı rahibe çömezi, ellerini kavradığı Milady'ye gözlerini dikerek.</p>

  <p class="normal">Sonra Milady'nin yüzündeki garip ifadeyi fark ederek:</p>

  <p class="normal">"Bağışlayın madam," dedi, "onu hangi sıfatla tanıyorsunuz?"</p>

  <p class="normal">"Ama," dedi canı sıkılmış gibi görünen Milady, "bir dost olarak."</p>

  <p class="normal">"Doğru söylemiyorsunuz madam, siz onun sevgilisiydiniz."</p>

  <p class="normal">"Sevgilisi olan asıl sizdiniz madam," diye haykırdı Milady.</p>

  <p class="normal">"Ben!" dedi rahibe çömezi.</p>

  <p class="normal">"Evet siz; şimdi sizi tanıdım, siz Madam Bonacieux'sünüz."</p>

  <p class="normal">Dehşete kapılan genç kadın şaşkınlıkla geri çekildi.</p>

  <p class="normal">"Ah! İnkâr etmeyin," dedi Milady.</p>

  <p class="normal">"Evet madam!" dedi Madam Bonacieux, "Onu seviyorum, söylesenize yoksa rakibe miyiz?"</p>

  <p class="normal">Milady'nin yüzü öylesine vahşi bir ateşle aydınlandı ki, kıskançlık krizine girmese, Madam Bonacieux bu yüz ifadesi karşısında dehşete kapılabilirdi.</p>

  <p class="normal">"Hadi, söyleyin madam," dedi kendisinden beklenmeyen bir kararlılıkla, "onun sevgilisi oldunuz mu, yoksa hâlâ sevgilisi misiniz?"</p>

  <p class="normal">"Ah, hayır!" diye haykırdı Milady gerçeği söylediğine şüphe bırakmayan bir ses tonuyla, "Asla! Asla!"</p>

  <p class="normal">"Size inanıyorum," dedi Madam Bonacieux, "ama neden öyle çığlık attınız?"</p>

  <p class="normal">"Nasıl, bunun nedenini anlayamıyor musunuz?" dedi şaşkınlığını atlatıp her zamanki soğukkanlılığını kazanmış olan Milady.</p>

  <p class="normal">"Anlamamı nasıl beklersiniz? Bu konuyla ilgili hiçbir şey bilmiyorum."</p>

  <p class="normal">"Mösyö d'Artagnan benim hem dostum, hem de sırdaşımdır."</p>

  <p class="normal">"Gerçekten mi?"</p>

  <p class="normal">"Her şeyi biliyorum, Saint-Germain'deki küçük evden kaçırılışınızı, onun ve dostlarının umutsuzluğunu, şu ana dek sizi boşuna bir çabayla aradıklarını! Adını sık sık birlikte andığımız, onun bütün yüreğiyle sevdiği, bana da daha tanışmadan sevdirdiği kişiyle karşılaştığımı anladığımda ne kadar şaşırdığımı anlamıyor musunuz? Ah! Sevgili Cons-tance, demek sonunda sizi bulabildim!"</p>

  <p class="normal">Ve Milady kollarını, biraz önce kendisini rakibesi sanan, ama söylediklerinden sonra onu içten ve sadık bir dost olarak görmeye başlayan Madam Bonacieux'ye uzattı.</p>

  <p class="normal">"Ah! Bağışlayın beni!" diye haykırdı Madam Bonacieux kendisini Milady'nin omuzlarına bırakarak, "Onu öyle çok seviyorum ki!"</p>

  <p class="normal">İki kadın bir süre birbirlerine sarılmış halde kaldılar. Milady'nin kini gücüne yansısaydı, hiç kuşku yok ki Madam Bonacieux bu kucaklaşmadan sağ olarak kurtulamayacaktı. Ama onu boğamayınca gülümsemekle yetindi.</p>

  <p class="normal">"Ah, sevgili güzel küçüğüm!" dedi Milady, "Sizi gördüğüme ne kadar sevindim! Bırakın size biraz bakayım." Ve bu sözleri söylerken Madam Bonacieux'yü bakışlarıyla adeta yiyordu. "Evet, sizsiniz. Ah! Bana anlattıklarından sizi çok iyi tanıyorum."</p>

  <p class="normal">Zavallı kadın, o güzel alnın, ilgi ve merhametten başka bir şey göremediği o parıldayan gözlerin arkasında ne acımasız planlar olduğunu fark edemiyordu.</p>

  <p class="normal">"Size anlattığına göre, ne kadar acı çektiğimi biliyor olmalısınız," dedi Madam Bonacieux, "ama onun için acı çekmek bir mutluluktu."</p>

  <p class="normal">Aklı başka yerde olan Milady bir robot gibi tekrarladı:</p>

  <p class="normal">"Evet, mutluluktu."</p>

  <p class="normal">"Hem sonra, işkencem yarın, belki de bu akşam sona eriyor, onu yeniden gördüğümde artık geçmişi unutacağım."</p>

  <p class="normal">"Bu akşam mı? Yarın mı?" diye haykırdı bu sözlerle daldığı düşüncelerden sıyrılan Milady, "Ne demek istiyorsunuz? Ondan bir haber mi bekliyorsunuz?"</p>

  <p class="normal">"Kendisini bekliyorum."</p>

  <p class="normal">"Kendisini mi? D'Artagnan buraya mı gelecek?"</p>

  <p class="normal">"Evet."</p>

  <p class="normal">"Ama bu imkânsız! O şimdi kardinalle birlikte La Rochelle kuşatmasında, Paris'e ancak şehir düştükten sonra gelebilir."</p>

  <p class="normal">"Siz öyle düşünüyorsunuz, ama soylu ve yiğit d'Artagnan'ım için imkânsız diye bir şey olabilir mi?"</p>

  <p class="normal">"Ah! Buna inanamıyorum!"</p>

  <p class="normal">"O zaman, şunu okuyun!" dedi zavallı genç kadın, kibir ve sevinç içinde Milady'ye bir mektup uzattı.</p>

  <p class="normal">"Madam de Chevreuse'ün yazısı!" dedi Milady içinden. "Onun bu işin içinde olduğundan emindim!"</p>

  <p class="normal">Ve satırları hafızasına kazırcasına okudu.</p>

  <p class="normal">"Sevgili çocuğum, hazır olun, dostumuz kısa süre sonra, sizi güvenliğiniz yüzünden saklanmak zorunda kaldığınız hapishaneden çıkarmak üzere gelecek.</p>

  <p class="normal">Yakışıklı Gaskonyalımız bize her zamanki yürekliliğini ve sadakatini kanıtladı, birileri ona gönderdiği haberden dolayı minnet duyuyor."</p>

  <p class="normal">"Evet, evet," dedi Milady, "bu mektup her şeyi kesin bir şekilde açıklıyor. Gönderdiği haberin ne olduğunu biliyor musunuz?"</p>

  <p class="normal">"Hayır, ama sanırım kraliçeyi, kardinalin yeni bir entrikasından haberdar etmiş olmalı."</p>

  <p class="normal">"Evet, kuşkusuz öyle olmalı!" dedi mektubu Madam Bonacieux'ye geri verip, düşünceli başını göğsüne doğru eğerek.</p>

  <p class="normal">O sırada dörtnala gelen bir at sesi duyuldu.</p>

  <p class="normal">"Ah!" diye haykırdı pencereye yönelen Madam Bona-cieux, "Gelen o mu acaba?"</p>

  <p class="normal">Milady yatağında şaşkınlıktan taşlaşmış bir halde kalakalmıştı; başına aniden beklemediği o kadar çok şey gelmişti ki, ilk kez kafasını toparlayamıyordu.</p>

  <p class="normal">"O! O!" diye mırıldandı, "O olabilir mi?"</p>

  <p class="normal">Milady yatağında sabit bakışlarla bekliyordu.</p>

  <p class="normal">"Ne yazık ki hayır!" dedi Madam Bonacieux, "Tanımadığım bir adam, ama buraya doğru gelir gibi görünüyor, evet atını yavaşlattı, kapının önünde durdu, şimdi zili çalıyor."</p>

  <p class="normal">Milady yatağından fırladı.</p>

  <p class="normal">"O olmadığına emin misiniz?"</p>

  <p class="normal">"Tabii! Elbette."</p>

  <p class="normal">"Belki de onu tanıyamadınız."</p>

  <p class="normal">"Onu şapkasının tüyünden, pelerininin ucundan tanırım!"</p>

  <p class="normal">Milady giyinmeye devam ediyordu.</p>

  <p class="normal">"O adamın buraya geldiğini mi söylemiştiniz?"</p>

  <p class="normal">"Evet, içeri girdi."</p>

  <p class="normal">"Ya sizin ya da benim için geldi."</p>

  <p class="normal">"Aman Tanrım, ne kadar tedirgin görünüyorsunuz!"</p>

  <p class="normal">"Evet, itiraf edeyim ki kendimi sizin kadar güvenlikte hissetmiyorum, kardinalden korkuyorum."</p>

  <p class="normal">"Şişşt!" dedi Madam Bonacieux, "Buraya geliyorlar!"</p>

  <p class="normal">Gerçekten de, kapının açılmasıyla içeri başrahibe girdi.</p>

  <p class="normal">"Boulogne'dan mı geldiniz?" diye sordu Milady'ye.</p>

  <p class="normal">"Evet," diye karşılık verdi Milady soğukkanlılığını korumaya çalışarak, "beni soran kim?"</p>

  <p class="normal">"İsmini söylemeyen bir adam, kardinal tarafından gönderilmiş."</p>

  <p class="normal">"Benimle görüşmek mi istiyor?"</p>

  <p class="normal">"Boulogne'dan gelen kadınla görüşmek istiyor."</p>

  <p class="normal">"O zaman, rica ederim içeri alın madam."</p>

  <p class="normal">"Aman Tanrım! Tanrım!" dedi Madam Bonacieux, "Kötü bir haber mi?"</p>

  <p class="normal">"Korkarım öyle."</p>

  <p class="normal">"Sizi o adamla baş başa bırakacağım, ama gider gitmez, izin verirseniz yanınıza geleceğim."</p>

  <p class="normal">"İzin vermek de ne demek! Rica ederim gelin."</p>

  <p class="normal">Başrahibe ve Madam Bonacieux dışarı çıktılar.</p>

  <p class="normal">Yalnız kalan Milady gözlerini kapıya dikti, biraz sonra merdivenlerde mahmuzların yankılanan gürültüsü duyuldu, sonra ayak sesleri yaklaştı, kapı açıldı ve bir adam belirdi.</p>

  <p class="normal">Milady bir sevinç çığlığı attı: Bu adam kardinalin sağ kolu olan Rochefort kontundan başkası değildi.</p>
</body>
</html>
