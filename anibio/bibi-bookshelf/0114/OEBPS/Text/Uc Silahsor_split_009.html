<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">VII<br class="chapter" />
  Silahşorların Yaşamları</h1>

  <p class="normal">D'Artagnan, Louvre'dan çıkıp, dostlarına kırk altından kendi payına düşenle ne yapması gerektiğini sorduğunda, Athos kendisine muhteşem bir ziyafet çekmesini, Porthos bir uşak tutmasını, Aramis de uygun bir metres bulmasını önermişti.</p>

  <p class="normal">Aynı gün yenen yemekte, yeni bir uşak vardı. Yemeği Athos önermiş, uşak da Porthos sayesinde bulunmuştu. Gösterişi seven silahşor hemen o gün, Tournelle köprüsünde suya tükürerek halkalar oluşturan bir Picardie'liyi işe almıştı.</p>

  <p class="normal">Böyle bir meşguliyetin iç dünyası zengin, aklı başında bir adamın işi olacağına karar vererek, başka bir tavsiyeye gerek duymamıştı. Hizmetinde çalışacağını sandığı bu beyefendinin soylu yüz ifadesi Planchet'yi çok etkilemişti, ama yerinin Mousqueton adlı bir meslektaşı tarafından doldurulmuş olduğunu görmesi ve Porthos'un kendisine evi büyük olsa da, ikinci bir uşağa ihtiyacı olmadığını ve d'Artagnan'ın hizmetinde çalışması gerektiğini söylemesiyle hafif bir hayal kırıklığı yaşamıştı. Yine de, verdiği akşam yemeğinde efendisinin cebinden avuçla altın çıkardığını gördüğünde, geleceğini garantiye aldığını düşünüp, Karun gibi zengin bir adamın himayesine girdiği için Tanrı'ya şükretti ve artıklarıyla uzun süren açlığını bastırdığı şölenin sonuna kadar bu düşünceye bağlı kaldı. Ama akşam efendisinin yatağını hazırlarken büyü bozuldu. Bir salon ve bir yatak odasından oluşan evde yalnızca bir yatak vardı. Bunun üzerine Planchet, d'Artagnan'ın yatağından, delikanlının o günden beri hiç kullanmadığı bir örtüyü alarak salonda yattı.</p>

  <p class="normal">Athos'un da kendi payına, özel olarak yetiştirdiği Gri-maud adında bir uşağı vardı. Bu saygıdeğer beyefendi oldukça suskundu. Elbette Athos'tan söz ediyoruz. Beş altı yıldır derin bir dostluğu paylaştığı arkadaşları Porthos ve Aramis onun sık sık gülümsediğini görseler de, güldüğüne hiç rastlamamışlardı. Kendisini ifade etmek için kullandığı sözler kısa ve anlamlıydı, konuşmalarında süslemelere, yılışıklığa, şatafatlı sözcüklere yer yoktu.</p>

  <p class="normal">Henüz otuz yaşlarındaki Athos yakışıklı ve zeki olmasına rağmen, kimse bir metresinin varlığına tanık olmamıştı. İğneleyici sözcükler ve ilgisiz bir tavırla eşlik ettiği bu tür sohbetlerden hiç hoşlanmasa da, yanında aşk konularının açılmasına engel olmazdı. Suskunluğu, ilgisizliği ve içine kapanıklığı onu neredeyse yaşlı bir adam gibi gösteriyordu; işte bu alışkanlıklarına aykırı davranmaması için Grimaud'yu kendisinin sade bir el hareketiyle ya da dudaklarının kımıldamasıyla hizmet etmeye alıştırmıştı.</p>

  <p class="normal">Kişiliğine büyük bir sadakatle bağlansa ve dehasına hayranlık duysa da, efendisinden çok korkan Grimaud bazen kendisinden isteneni çok iyi anladığını zannederek, istenilenin tam tersini yapıyordu. O zaman omuz silken Athos, hiç öfkelenmeden Grimaud'yu pataklıyordu. Böyle günlerde biraz konuştuğuna da tanık olunuyordu.</p>

  <p class="normal">Fark edileceği gibi, Athos'tan tamamıyla farklı bir kişiliğe sahip olan Porthos yalnızca çok konuşmakla kalmıyor, aynı zamanda yüksek sesle konuşuyordu, zaten hakkını vermek gerekirse, ona kulak verilip verilmemesi onun için çok da önemli değildi, o konuşma ve dinlenme zevkini tatmin etmek için konuşuyordu, her şeyden konuşsa da, söz bilimden açıldığında, bilimadamlarına karşı duyduğu çocukluktan kalma karşı konulmaz kin nedeniyle susuyordu. Athos kadar havalı değildi ve aşağılık duygusu, ilişkilerinin başından beri bu beyefendiye haksızlık etmesine neden oluyor, onu gölgede bırakmak için gösterişli giysiler giymek zorunda kalıyordu. Ama üzerinde sıradan bir silahşor kazağı olsa da, başını geriye atıp emin adımlarla yürüyen Athos, gösteriş düşkünü Porthos'u hemen arka plana atıyordu. Porthos, Mösyö de Tréville'in bekleme salonunda, Athos'un hiç katılmadığı sohbetlerde, kralın muhafızlarına aşk hikâyelerini anlatmakla teselli buluyordu ve cüppe soyluluğundan kılıç soyluluğuna geçildiği o dönemlerde, kendisine büyük bir tutkuyla bağlı olduğunu iddia ettiği yabancı bir prensesin öyküsünü dile getirmeyi hiç ihmal etmiyordu.</p>

  <p class="normal">Eski bir atasözünde belirtildiği gibi, "öyle efendiye böyle uşak" uygundu. Şimdi Athos'un uşağı Grimaud'dan, Porthos'un uşağı Mousqueton'a geçelim.</p>

  <p class="normal">Mousqueton Normandiyalıydı ve Boniface olan gerçek adı efendisi tarafından fazla barışçı bulunarak, savaşçı vurgusuyla kulağa daha hoş geldiğini iddia ettiği Mousqueton'la değiştirilmişti. Giyim kuşam ve barınacak bir yer sağlaması koşuluyla Porthos'un hizmetine giren Mousqueton, diğer ihtiyaçlarını karşılamak için günde iki saat başka bir işte çalışıyordu. Porthos işine gelen bu pazarlığı kabul etmişti. Ona eski giysilerinden, pelerinlerinden hırkalar diktiriyor, yırtık pırtık kıyafetlerini ters yüz ederek yepyeni yapan hünerli bir terzi ile Porthos'u aristokratik alışkanlıklarından vazgeçirmeyi istediğinden kuşkulanılan karısı sayesinde, Mousqueton efendisine yaraşır bir dış görünüm sergiliyordu.</p>

  <p class="normal">Kişiliğinin ana hatlarını yeterince tanıttığımızı sandığımız ve zaten ileriki bölümlerde arkadaşlarıyla birlikte daha ayrıntılı olarak tanıtacağımız Aramis'in ise uşağının adı Bazin'di. Efendisinin bir gün kiliseye geri döneceğini umut ederek, tıpkı bir kilise mensubunun hizmetkârıymış gibi hep siyah giyiyordu. Otuz beş, kırk yaşlarındaki bu Berry'li, uysal, kendi halinde bir adamdı, efendisinin hizmetinde olmadığı boş zamanlarında din kitapları okuyor, gerektiğinde yalnızca iki kişiye yetecek leziz yemekler yapıyordu. Dili, gözü, kulağı olmayan Bazin, efendisine her fırsatta kanıtladığı bir sadakatle bağlıydı.</p>

  <p class="normal">Şimdi, yüzeysel de olsa, efendileri ve uşakları tanıdığımıza göre, her birinin oturduğu evlere geçelim.</p>

  <p class="normal">Athos, Luxembourg yakınlarındaki Férou caddesinde, kendisini boşuna bir çabayla tatlı bakışlarla süzen, hâlâ genç ve güzel bir ev sahibesine ait mobilyalarla döşenmiş iki odalı bir dairede oturuyordu. Bu mütevazı dairenin duvarlarını görkemli bir geçmişe ait bazı eşyalar süslüyordu. Örneğin, I. François üslubu, kakma gümüşler ve altın tellerle süslü kılıcın yalnızca değerli taşlarla kaplı kabzası en azından iki yüz altın değerindeydi, yine de Athos en sıkıntılı günlerinde bile, onu rehine vermeyi ya da satmayı aklından geçirmemişti. Uzun zamandan beri gözünü bu kılıçtan alamayan Porthos ona sahip olabilmek için hayatının on yılını verebilirdi.</p>

  <p class="normal">Hatta bir gün, bir düşesle olan randevusuna giderken, onu Athos'tan ödünç istemişti. Hiçbir şey söylemeden ceplerini boşaltıp, mücevherlerini, değerli taşlarını, altın zincirlerini Porthos'a uzatan Athos, kılıcın duvara çakılmış olduğunu ve orayı ancak sahibi evden ayrılırsa terk edeceğini belirtmişti. Kılıcın dışında, III. Henri döneminin şık giyimli bir senyörünün portresi vardı, Saint-Esprit nişanı taşıyan ve kralın değerli süvarileri arasında yer alan bu soylu beyefendinin yüz hatlarındaki bazı benzerlikler onun Athos'un atalarından biri olduğunu belirtiyordu.</p>

  <p class="normal">Nihayet kılıç ve portreyle aynı armaları taşıyan kuyumcu işlemeleriyle süslü bir kutu, bu değerli eşyalarla korkunç bir tezat oluşturan şöminenin üzerinde duruyordu. Athos bu kutunun anahtarını hep yanında taşırdı. Bir gün onu önünde açtığında, Porthos içinde mektuplar ve kâğıtlardan başka bir şey olmadığını görmüştü; bunlar hiç şüphesiz aşk mektupları ve aile evraklarıydı.</p>

  <p class="normal">Porthos, Vieux-Colombier caddesinde, çok geniş ve gösterişli bir dairede oturuyordu. Ne zaman bir dostuyla birlikte, pencerelerinden birinde uşak giysileri içindeki Mousqueton'un oturduğu evinin önünden geçse, kafasını kaldırıp eliyle işaret ederek: "İşte benim evim!" derdi. Ama onu evde bulmak asla mümkün olmaz, evine hiçbir dostunu davet etmezdi, işte bu yüzden kimse bu görkemli evin içinin de dışı gibi gerçek zenginlikleri barındırıp barındırmadığı konusunda bir fikir sahibi olamamıştı.</p>

  <p class="normal">Aramis'e gelince, zemin katında bir elbise odası bulunan, bir yemek salonu ve komşuların bakışlarından uzak, serin, yeşil, gölgelikli bir bahçeye açılan bir yatak odasından oluşan küçük bir evde oturuyordu.</p>

  <p class="normal">Uşağı Planchet ile önceden tanıştığınız d'Artagnan'a gelince, onun evine nasıl yerleştiğini biliyoruz.</p>

  <p class="normal">Yapısı itibariyle, entrika dehasına sahip diğer insanlar gibi meraklı olan d'Artagnan, Athos, Porthos ve Aramis'in kim olduklarını öğrenebilmek için elinden gelen bütün çabayı gösteriyordu, çünkü o savaşçı isimlerin ardında, her birisi ve özellikle de büyük bir senyör olduğu her halinden anlaşılan Athos, soylu bir beyefendinin ismini gizliyordu. Bu yüzden, Athos ve Aramis hakkında bilgi toplamak için Porthos'a ve Porthos'u tanımak için Aramis'e başvuruyordu.</p>

  <p class="normal">Ne yazık ki, Porthos da suskun arkadaşının hayatı hakkında, ancak nüfuz edebildiği oranda bir şeyler biliyordu. Aşk yaşamında büyük acılar yaşadığı ve korkunç bir ihanetin bu sevgi dolu gencin hayatını cehenneme çevirdiği söyleniyor, ama kimse bu ihanet hakkında hiçbir şey bilmiyordu.</p>

  <p class="normal">Porthos'a gelince, tıpkı diğer iki dostunun ismi gibi yalnızca Mösyö de Tréville'in bildiği gerçek ismi dışında, hayatını öğrenmek çok kolaydı. Kurumlu ve patavatsız haliyle, içinden geçenleri bir kristalin içindeymiş gibi görmek mümkündü. Gözlemciyi yanıltabilecek tek şey kendi hakkında söylediği her şeyi doğru sanması olabilirdi.</p>

  <p class="normal">Saklayacak hiçbir şeyi yokmuş gibi görünen Aramis ise, başkaları hakkındaki sorulara pek yanıt vermeyen, kendisiyle ilgili soruları da kaçamak cevaplarla atlatan bir sır küpüydü. Bir gün ona uzun uzun Porthos'u anlattıran ve silahşorun bir prensesle yaşadığı aşk hakkında birçok şey öğrenen d'Artagnan, konuştuğu kişinin aşk hayatının nasıl gittiğini de merak etmişti:</p>

  <p class="normal">"Ya siz sevgili dostum," dedi ona, "baroneslerden, konteslerden, prenseslerden söz eden sizin hayatınızda kimler var?"</p>

  <p class="normal">"Sanırım yanlış anladınız," diye karşılık verdi Aramis, "size bunlardan söz etmemin nedeni, Porthos'un bu güzel hikâyeleri bana kendisinin anlatmasıdır. Ama şunu iyi bilin ki, sevgili dostum d'Artagnan, bunları bir başkasından duysaydım ya da onları sır olarak saklamamı isteseydi, benden daha ağzı sıkı birine rastlayamazdınız."</p>

  <p class="normal">"Bundan eminim," diye yanıtladı d'Artagnan, "ama sizin armalara pek yabancı olmadığınızı da biliyorum, sizinle tanışma onuruna işlemeli bir mendil sayesinde erişmiştim."</p>

  <p class="normal">Aramis bu kez hiç öfkelenmedi, ama en mütevazı ifadesini takınarak, içtenlikle yanıtladı:</p>

  <p class="normal">"Sevgili dostum, kiliseye geri dönmek istediğimi ve dünya nimetlerinden uzak durmaya çalıştığımı unutuyorsunuz. Gördüğünüz o mendil bana verilmemiş, yalnızca dostlarımın biri tarafından benim evimde unutulmuştu. Onu ve sevdiği hanımefendiyi tehlikeye atmamak için mendili yanıma almam gerekti. Bana gelince, tıpkı benim gibi hiçbir kadınla ilişkiye girmeyen Athos'un yolunu izleyerek, hayatıma kimseyi sokmayı düşünmüyorum."</p>

  <p class="normal">"Ama lanet olsun! Siz papaz değil silahşorsunuz."</p>

  <p class="normal">"Geçici silahşor, sevgili dostum, tıpkı kardinalin dediği gibi, istemememe rağmen silahşorum, ama yüreğimde bir din adamı yatıyor, inanın ki Athos ve Porthos bu üniformayı sırtıma oyalanmam için geçirdiler; papaz olmak üzereyken küçük bir aksilik yaşadım... Ama bu sizi hiç ilgilendirmez, boş yere değerli vaktinizi almak istemem."</p>

  <p class="normal">"Hiç de öyle değil, bu beni çok ilgilendiriyor," dedi heyecanla d'Artagnan, "şu an için yapacak hiçbir işim yok."</p>

  <p class="normal">"Evet, ama benim dua kitabını okumam ve Madam d'Aiguillon için birkaç satır yazmam gerek," diye yanıtladı Aramis, "sonra Saint-Honoré caddesine gidip Madam de Chevreuse'e ruj alacağım. Gördüğünüz gibi sevgili dostum, sizin aceleniz olmasa da benim hiç vaktim yok."</p>

  <p class="normal">Ve Aramis elini sevgiyle uzatıp, arkadaşından izin istedi.</p>

  <p class="normal">D'Artagnan elinden geleni yapsa da, üç yeni arkadaşı hakkında daha fazla bilgi toplayamadı. Bunun üzerine, gelecekte daha kesin ve detaylı bilgiler elde etmeyi umarak, şu an için yalnızca geçmişte yaptıklarıyla yetinmeye karar verdi. O zamana kadar Athos'u Akhilleus, Porthos'u Aias, Aramis'i de Joseph gibi görecekti.</p>

  <p class="normal">Zaten dört genç adam oldukça keyifli bir yaşam sürdürüyorlardı: Athos ne yazık ki sürekli kumar oynuyordu. Yine de kesesi dostlarına her an için açıktı, kimseye bir kuruş borçlu kalmak istemiyordu ve borca oynadığında, kaybettiği parayı ödemek için alacaklısını sabahın köründe uyandırıyordu.</p>

  <p class="normal">Porthos duygusal anlamda gelgitler yaşıyordu; kazanırsa küstah ve kibirli tavırlar sergiliyor, kaybederse birkaç gün ortalıkta gözükmüyor, sonra asık ve soluk bir yüzle, ama parayı yeniden bulmuş bir halde ortaya çıkıyordu.</p>

  <p class="normal">Aramis'e gelince, o asla kumar oynamıyordu. Silahşorların en durgunu, sofra arkadaşlarının en kötüsüydü. Her zaman yapacak bir işi vardı. Bazen, bir akşam yemeğinde, herkesin şarabın çakırkeyifliği ve sohbetin sıcaklığı nedeniyle muhabbetin iki üç saat daha süreceğini düşündüğü bir sırada, Aramis saatine bakıp ayağa kalkıyor ve kibar bir gülümseme ile bir ahlakçı ile randevusu olduğunu söyleyerek izin istiyordu. Çoğu kere, bir tez yazmak için evine dönerken, arkadaşlarından kendisini rahatsız etmemelerini istiyordu.</p>

  <p class="normal">Böyle zamanlarda, Athos'un dudaklarında soylu yüzüne çok yakışan o melankolik gülümseme beliriyor, Porthos ise içkisini yudumlamaya devam ederek, Aramis'in ancak bir köy papazı olabileceğine dair yeminler ediyordu.</p>

  <p class="normal">D'Artagnan'ın günde otuz kuruş alan uşağı Planchet, bu mutlu yazgısından memnun görünüyor, bir ay boyunca eve hep şen şakrak dönerken, efendisine karşı çok nazik davranıyordu. Fossoyeurs caddesindeki evde rüzgâr ters yönden esmeye, yani kralın kırk altını suyunu çekmeye başladığında, Athos'un iğrenç, Porthos'un densiz, Aramis'in ise gülünç olarak nitelendirdiği yakınmalar baş gösterdi. Bunun üzerine Athos, d'Artagnan'a bu soytarı uşağı kovmasını, Porthos bunu yapmadan önce onu iyice bir pataklamasını önerdiler, Aramis ise bir efendinin uşağından ancak iltifatlar duyması gerektiğini söylüyordu.</p>

  <p class="normal">"Bunu söylemek sizin için kolay," diye karşılık verdi d'Artagnan, "siz Athos, konuşmayı yasakladığınız Grimaud ile birlikte sessiz bir yaşam sürdürüyorsunuz, bu yüzden kötü bir söz işitmeniz mümkün değil; siz Porthos, Mousqueton sizi bir Tanrı gibi görüyor, ve siz Aramis, sürekli olarak dinbilimle ilgilenmeniz, ağırbaşlı ve dindar bir adam olan Bazin'de derin bir saygı uyandırıyor; ama henüz bir silahşor, hatta bir muhafız bile olamayan ben bu itibarsızlığım ve parasızlığımla, Planchet'nin gözünü korkutup, onun sevgi ve saygısını nasıl kazanacağım?"</p>

  <p class="normal">"Durum gerçekten de ciddi," diye karşılık verdi üç dostu, "bu bir iç mesele, kadınlara benzeyen uşaklar vardır, onların yanınızda kalmasını istiyorsanız, işleri bir an önce yoluna koymanız gerek, biraz düşünün."</p>

  <p class="normal">D'Artagnan düşündü ve Planchet'yi geçici bir çare olarak pataklamaya karar verdi ve bu işi her zamanki kararlılığı ile yaptı, onu iyice sopaladıktan sonra, kendisinin izni olmadan hizmetinden ayrılamayacağını söyledi: "Çünkü," diye ekledi, "gelecekte her şeyin daha güzel olacağına inanıyorum. Yanımda kalırsan, sen de geleceğini garanti altına almış olacaksın, istediğin izni vermeyerek seni bu gelecekten mahrum etmeyecek kadar iyi bir efendiyim."</p>

  <p class="normal">Bu davranış tarzı, üç silahşorun d'Artagnan'ın politikasına olan saygılarını daha da artırdı. Efendisine daha fazla hayranlık duymaya başlayan Planchet de bir daha çekip gitmekten söz etmedi.</p>

  <p class="normal">Dört delikanlının hayatları neredeyse hep birlikte geçiyordu; taşradan geldiği için hiçbir alışkanlığı olmayan d'Artagnan hiç tanımadığı bu yeni dünyada arkadaşlarının alışkanlıklarını benimsiyordu.</p>

  <p class="normal">Kışın sekizde, yazın altıda kalkılıyor, Mösyö de Tréville'in konağına gidilip günlük talimatlar alınıyordu. Henüz silahşor olmasa da, d'Artagnan görevlerini büyük bir dakiklikle yerine getiriyordu: Nöbetlerinde her üç arkadaşına da eşlik ettiğinden, her an için nöbetteydi. Silahşorların konağında tanınıyor ve herkes onu iyi bir dost olarak görüyordu; onu ilk gördüğü günden beri takdir eden ve kendisine karşı büyük bir sevgi besleyen Mösyö de Tréville, d'Artagnan'ı krala tavsiye etmeyi sürdürüyordu.</p>

  <p class="normal">Üç silahşor de genç dostlarını çok seviyorlardı. Kâh bir düello, kâh bir nöbet, kâh bir eğlence için günde üç dört kez buluşan bu dört genç arasındaki dostluk, onların bir gölge gibi birbirlerinin peşlerinden koşmalarına neden oluyordu ve bu ayrılmaz dörtlünün, Luxembourg'dan Saint-Sulpice meydanına, Vieux-Colombier caddesinden Luxembourg'a mekik dokuduklarına tanık olunuyordu.</p>

  <p class="normal">Bu arada Mösyö de Tréville'in vaatleri de gerçekleşmeye başlıyordu. Bir gün kral, Mösyö des Essarts'a d'Artagnan'ı acemi asker olarak muhafız birliğine alması talimatını verdi. Bu giysiyi iç çekerek sırtına geçiren d'Artagnan, onu bir silahşor üniforması ile değiştirmek için hayatının on yılını vermeye razıydı. Ama Mösyö de Tréville bunun için iki yıllık bir acemilik dönemi gerektiğini söylemişti, yine de bu acemilik süresi, krala verilen önemli bir hizmet ya da parlak bir başarıyla kısalabilirdi. Bunun üzerine, d'Artagnan bu söze güvenerek hemen ertesi gün görevine başladı.</p>

  <p class="normal">Bu sefer, nöbetçi olduğu zamanlarda d'Artagnan'a eşlik etmek sırası Athos, Porthos ve Aramis'e gelmişti. Böylece d'Artagnan'ın katılımıyla, Mösyö des Essarts'ın birliğine bir değil, dört kişi dahil olmuştu.</p>
</body>
</html>
