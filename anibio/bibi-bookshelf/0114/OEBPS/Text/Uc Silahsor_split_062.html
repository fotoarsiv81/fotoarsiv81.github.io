<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_60">LX<br class="chapter" />
  Fransa'da</h1>

  <p class="normal">Ölüm haberini alan İngiltere kralı I. Charles'ın ilk kaygısı, bu korkunç suikastın La Rochelle'lilerin cesaretini kırabileceği oldu; Richelieu'nün de anılarında belirttiği gibi, bu haberin onlara mümkün olduğunca geç ulaşması için bütün krallığın limanlarını kapatmaya, ordu yola çıkıncaya kadar hiçbir geminin İngiltere'den ayrılmamasına karar verdi. Buckingham'ın yokluğunda sefere kendisi komuta edecekti.</p>

  <p class="normal">Bu emri, izin aldığı halde Danimarka elçisini ve kendi talimatıyla onarılan gemileri Birleşik Eyaletler'in Flessingue limanına götürecek olan Hollanda büyükelçisini İngiltere'de tutacak kadar katı bir şekilde uyguladı.</p>

  <p class="normal">Ama bu emri olaydan beş saat sonra, yani öğleden sonra ikide verdiğinde, iki gemi limandan çoktan ayrılmıştı. Bu gemilerden ilki, bildiğimiz gibi, suikastın gerçekleştiğini tahmin eden ve amiral gemisinin direğine siyah bayrak çekildiğini gördüğünde de bu düşüncesinde haklı olduğunu anlayan Milady'yi götürüyordu.</p>

  <p class="normal">İkinci gemiye gelince, kimi taşıdığını ve limandan nasıl ayrıldığını daha sonra anlatacağız.</p>

  <p class="normal">Geçen bu süre zarfında, La Rochelle'deki ordugâhta hiçbir şey değişmemişti; yalnızca orada başka her yerde olabileceğinden daha çok sıkılan kral, Saint-Louis bayramını kimliğini gizleyerek Saint-Germain'de geçirmeye karar vermiş ve kardinalden kendisine eşlik edecek yirmi kişilik bir silahşor birliğinin hazırlanmasını istemişti. Bazen kralın sıkıntısı kendisine de bulaşan kardinal, 15 Eylül'de geri döneceğini söyleyen yardımcısı kralın bu isteğini büyük bir sevinçle yerine getirmişti.</p>

  <p class="normal">Kardinal tarafından hareket emri alan Mösyö de Tréville nedenini bilmese de, Paris'e dönmek için büyük bir istekle yanıp tutuşan dostlarını krala eşlik edecek kafileye dahil etmişti.</p>

  <p class="normal">Mösyö de Tréville ilk olarak kendileriyle görüştüğü için dört silahşor on beş dakika sonra durumdan haberdar olmuşlardı. O zaman d'Artagnan, kardinalin kendisini silahşorlar arasına katarak ne büyük bir iyilik yaptığını bir kez daha takdir etmişti; aksi takdirde arkadaşları yola çıktığında o ordugâhta kalacaktı.</p>

  <p class="normal">Daha sonra görüleceği gibi Paris'e gitmekteki bu sabırsızlığın nedeni, Béthune manastırında ölümcül düşmanı Milady ile karşılaşacak olan Madam Bonacieux'yü tehdit eden tehlikeydi. Daha önce de söylediğimiz gibi Aramis, kraliçeden Madam Bonacieux'nün manastırdan çıkması ve Lorraine'e ya da Belçika'ya gitmesini sağlayacak bir izin belgesi alacak kadar iyi ilişkileri olan Tours'lu çamaşırcı Marie Mi-chon'a hemen bir mektup yazmıştı. Yanıt gecikmemiş, sekiz on gün sonra Aramis şu mektubu almıştı:</p>

  <p class="indentmetin">"Sevgili kuzinim,</p>

  <p class="indentmetin">İşte kız kardeşimin, tehlikede olduğunu düşündüğünüz hizmetçi kızımız için gönderdiği izin belgesi. Kraliçe size bu izin belgesini gönderdiği için çok mutlu, çünkü çok sevdiği bu genç kızdan gelecekte yararlanmayı umuyor.</p>

  <p class="indentmetin">Sizi kucaklıyorum.</p>

  <p class="sagitalik">Marie Michon."</p>

  <div class="clrb"></div>

  <p class="normal">Bu mektuba bir izin belgesi eklenmişti:</p>

  <p class="indentmetin">"Béthune manastırı başrahibesi, manastırına benim talimatım ve himayemde giren genç kızı bu pusulayı getiren kişiye teslim edecek.</p>

  <p class="sagitalik">10 Ağustos 1628, Louvre<br class="chapter" />
  Anne."</p>

  <div class="clrb"></div>

  <p class="normal">Anlaşılacağı gibi, Aramis'le kraliçeye kız kardeşim diye hitap eden çamaşırcı kız arasındaki akrabalık ilişkisi genç silahşorları çok neşelendirmişti; ama Porthos'un eşek şakaları karşısında iki üç kez kıpkırmızı olan Aramis ağızlarından tek bir kelime daha çıkarsa, artık kuzinini bu tür işlere alet etmeyeceğini söyleyerek, arkadaşlarından bir daha bu konuyu açmamalarını istemişti.</p>

  <p class="normal">Bunun üzerine, artık Madam Bonacieux'yü Béthune manastırından çıkarma emrini aldıkları için istekleri yerine gelmiş olan dört silahşor bir daha Marie Michon'dan hiç söz etmediler. Doğrusu bu ya bu izin belgesi Fransa'nın bir ucundaki La Rochelle'de bulundukları sürece pek işlerine yaramayacaktı; bu yüzden kralın yirmi silahşorla Paris'e gideceği ve dört silahşorun da bu kafilede yer alacakları haberi gelmese, d'Artagnan bütün iyi niyetiyle gidiş gerekçelerini açıklayıp Mösyö de Tréville'den izin isteyecekti.</p>

  <p class="normal">Sevinçleri büyüktü. Uşaklar valizlerle birlikte önden gönderilip, 16 Ağustos sabahı yola çıkıldı.</p>

  <p class="normal">Kardinal, majestelerini Surgeres'den Mauzé'ye kadar yolcu etti ve orada kral ve başbakanı büyük dostluk gösterileriyle birbirlerine veda ettiler.</p>

  <p class="normal">Bununla birlikte, mümkün olduğunca hızlı yol alıp ayın 23'ünde Paris'te olmak isteyen kral, ara sıra oyalanmak için duruyor, bir zamanlar Luynes sayesinde edindiği en büyük zevklerinden biri olan saksağan avına çıkıyordu. Yirmi silahşordan on altısı bu keyifli molaları büyük bir neşeyle geçirirlerken, içlerinden dördü bildikleri bütün sövgüleri sıralıyorlardı. Özellikle böyle anlarda, d'Artagnan kulaklarının çınladığından şikâyet ediyor, Porthos ise bu durumu şöyle açıklıyordu:</p>

  <p class="normal">"Çok soylu bir kadın, bunun bir yerlerde sizin hakkınızda konuşulduğunun belirtisi olduğunu söylemişti."</p>

  <p class="normal">Nihayet kafile 23 Ağustos gecesi Paris'e ulaştı; Mösyö de Tréville'e teşekkür eden kral, ona silahşorlarına dörder gün izin verebileceğini, ancak uygunsuz yerlerde görülürlerse Bastille'e kapatılacaklarını söyledi.</p>

  <p class="normal">Tahmin edilebileceği gibi ilk izinler dostlarımıza çıkmıştı. Dahası Athos bu izni dört günden altı güne çıkartmış ve bu altı güne bir de gece eklemişti, çünkü 24'ü akşamı beşte yola çıkmalarına rağmen, Mösyö de Tréville iznin başlangıç tarihini 25 Ağustos sabahı olarak imzalamıştı.</p>

  <p class="normal">"Tanrım," diyordu hiçbir şeyi kendine sorun etmeyen d'Artagnan, "sanırım çok basit bir iş için canımızı sıkıyoruz: İki günde, iki üç atı çatlatarak –bu önemli değil, param var– Béthune'e varacağım, kraliçenin mektubunu başrahibeye verip, kıymetli hazineyi Lorraine'e ya da Belçika'ya değil, kardinalin La Rochelle'de bulunması nedeniyle daha iyi saklanabileceği Paris'e getireceğim. Sefer dönüşünde, biraz kuzininin, biraz da kişisel hizmetlerimizin karşılığı olarak kraliçenin yardımıyla ne yapacağımıza karar vereceğiz. Boşu boşuna yorulmanıza gerek yok, siz burada kalın, böyle basit bir yolculuğa Planchet ile birlikte çıkabiliriz."</p>

  <p class="normal">Bunun üzerine Athos sakin bir ifadeyle karşılık verdi:</p>

  <p class="normal">"Bizim de paramız var; henüz elmastan payıma düşenin hepsini içkiye yatırmadım, Porthos ve Aramis de paralarını bitirmediler. Biz de bir at yerine dördünü çatlatacağız. Şunu da unutmayın d'Artagnan," diye ekledi genç adamın içini titreten kaygılı bir ses tonuyla, "Béthune, gittiği her yere felaketler götüren Milady'ye kardinalin randevu verdiği kentin adı. Dört erkekle hesaplaşacak olsaydınız, tek başınıza gitmenize izin verirdim, ama karşınızda bu kadın olduğuna göre dört kişi gidelim, dört uşağımızı da eklersek sayımız yeterli olacak!"</p>

  <p class="normal">"Athos, beni korkutuyorsunuz," diye haykırdı d'Artagnan, "Tanrı aşkına, bu kadar kaygılanacak ne var?"</p>

  <p class="normal">"Çok şey!" diye yanıtladı Athos.</p>

  <p class="normal">Arkadaşlarını gözlemleyen d'Artagnan, Porthos ve Aramis'in yüzünde de Athos gibi derin bir endişenin izleri olduğunu fark etti ve bundan sonra tek bir söz bile edilmeden atlarla dörtnala yola çıkıldı.</p>

  <p class="normal">25 Ağustos akşamı Arras'da Herse d'Or hanında bir kadeh şarap içmek için mola veren d'Artagnan, atını değiştirip avludan Paris yoluna doğru dörtnala çıkan bir süvariyle karşılaştı. Yola açılan büyük kapıdan geçtiği sırada, ağustos ayında olunmasına rağmen esen şiddetli rüzgârla pelerini havalanan bu yolcu kafasından hafifçe çıkan şapkasını yeniden gözlerinin üzerine indirdi.</p>

  <p class="normal">Gözlerini bu adama dikmiş olan d'Artagnan'ın bir anda yüzü soldu, kadehi elinden düştü.</p>

  <p class="normal">"Neyiniz var efendim?" dedi Planchet. "Ah! Koşun beyler, efendim çok kötü görünüyor!"</p>

  <p class="normal">Oraya doğru koşan üç silahşor, d'Artagnan'ın kötü görünmek yerine atına doğru koştuğunu görüp, onu kapının eşiğinde durdular.</p>

  <p class="normal">"Böyle çılgın gibi nereye gidiyorsun?" diye bağırdı Athos.</p>

  <p class="normal">"Bu o!" diye haykırdı d'Artagnan öfkeden rengi solmuş, alnını ter basmış bir halde, "Bu o! Bırakın ona yetişeyim."</p>

  <p class="normal">"Ama o kim?" diye sordu Athos.</p>

  <p class="normal">"O adam!"</p>

  <p class="normal">"Hangi adam?"</p>

  <p class="normal">"Her karşılaştığımda başıma bir felaket getiren o adam; Meung'de ilk rastladığımda yanında o korkunç kadın olan, Athos'la tartıştığımızda peşinde olduğum, Madam Bonacieux'nün kaçırıldığı günün sabahı karşılaştığım o adam! Onu gördüm! Rüzgâr pelerinini havalandırdığı an onu tanıdım."</p>

  <p class="normal">"Lanet olsun!" dedi düşüncelere dalan Athos.</p>

  <p class="normal">"Atlara beyler, atlara, onu takip edelim, onu yakalayalım."</p>

  <p class="normal">"Sevgili dostum," dedi Aramis, "şunu unutmayın ki, bizim gideceğimizin aksi yönde gidiyor ve dinlenmiş bir atı var, yorgun atlarımız ona yetişemeden çatlayacak. Adamı bırakalım, kadını kurtaralım."</p>

  <p class="normal">"Hey mösyö!" diye haykırdı yabancının ardından koşan seyis çömezi, "Hey mösyö! Şapkanızdan bir kâğıt düştü! Hey mösyö!"</p>

  <p class="normal">"Dostum," dedi d'Artagnan, "bu kâğıt için yarım altına ne dersin?"</p>

  <p class="normal">"Elbette mösyö, memnuniyetle!"</p>

  <p class="normal">Bu alışverişe çok sevinmiş gibi görünen seyis çömezi hanın avlusuna dönerken, d'Artagnan kâğıdı açtı.</p>

  <p class="normal">"Ne yazıyor?" diye sordu etrafını çeviren arkadaşları.</p>

  <p class="normal">"Yalnızca tek bir sözcük var!" dedi d'Artagnan.</p>

  <p class="normal">"Evet," dedi Aramis, "bu bir şehir ya da köy ismi."</p>

  <p class="normal">"Armentières," dedi Porthos, "bu ismi hiç duymadım!"</p>

  <p class="normal">"Ve bu ismi kendi el yazısıyla yazmış!" diye haykırdı Athos.</p>

  <p class="normal">"Tamam, bu kâğıdı özenle saklayalım," dedi d'Artagnan, "atlara dostlarım, atlara!"</p>

  <p class="normal">Ve dört arkadaş Béthune yolunda dörtnala ilerlediler.</p>
</body>
</html>
