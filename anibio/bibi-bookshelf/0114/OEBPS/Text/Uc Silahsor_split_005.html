<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">III<br class="chapter" />
  Görüşme</h1>

  <p class="normal">Mösyö de Tréville o an çok sıkıntılı görünüyordu; yine de kendini yerlere kadar eğilerek selamlayan genç adama kibarca karşılık verip, övgülerini gülümseyerek yanıtladı, çünkü Béarn şivesi ona her yaştaki insanı gülümsetecek şekilde hem gençliğini hem de ülkesini hatırlatmıştı. Ama neredeyse aynı anda bekleme odasının kapısına yaklaşıp, d'Artagnan'a önce diğerleriyle işini bitirmek istermiş gibi bir işaret yaparak, buyurgan bir tondan öfkeli bir tona doğru yükselen sesiyle üç kez bağırdı:</p>

  <p class="normal">"Athos! Porthos! Aramis!"</p>

  <p class="normal">Bu çağrının son iki ismine yanıt veren ve önceden tanıdığımız iki silahşor hemen bulundukları gruptan ayrılarak çalışma odasına yöneldiler. İçeri girer girmez kapı arkalarından kapandı. Çok huzurlu olmasalar da vakur ve itaatkâr görünümleri, bu adamları yarı-tanrı, komutanlarınıysa Olimpos'un yıldırımlarla donanmış Jüpiteri gibi gören d'Artagnan'ın hayranlığını daha da artırdı.</p>

  <p class="normal">İki silahşor içeri girip kapıyı arkalarından kapattıktan ve bekleme odasından gelen uğultu, çağrının etkisiyle yeni bir tartışma konusuna dönüşerek yeniden başladıktan sonra; Mösyö de Tréville, sessiz ve kaskatı bekleyen Aramis ve Porthos'un önünden geçerek, çatılmış kaşlarla çalışma odasını üç dört kez arşınlayıp silahşorların tam karşısında durdu ve öfkeli bir bakışla onları tepeden tırnağa inceledi.</p>

  <p class="normal">"Kralın bana ne söylediğini biliyor musunuz," diye haykırdı, "hem de daha dün akşam, bunu biliyor musunuz beyler?"</p>

  <p class="normal">"Hayır," diye yanıt verdi iki silahşor, bir anlık bir sessizlikten sonra, "hayır efendim, bilmiyoruz."</p>

  <p class="normal">"Ama umarım bize bunu söylemenizin onurunu yaşatacaksınız," dedi zarif bir reverans yaparken, kibar bir ses tonuyla Aramis.</p>

  <p class="normal">"Artık silahşorlarını kardinalin muhafızları arasından seçeceğini söyledi."</p>

  <p class="normal">"Kardinalin muhafızları arasından! Ama neden?" diye sordu Porthos aceleyle.</p>

  <p class="normal">"Çünkü sirkeye benzeyen şarabını kaliteli bir şarapla dengelemek istiyor."</p>

  <p class="normal">İki silahşor kıpkırmızı kesildiler. Nerede olduğunu unutan d'Artagnan yerin dibinde olmayı yeğliyordu.</p>

  <p class="normal">"Evet, evet," diye devam etti Mösyö de Tréville, daha da öfkelenerek, "evet, majesteleri haklı, çünkü onurum üzerine söylemeliyim ki, sarayda silahşorlara iyi gözle bakılmıyor. Dün kardinal kralla satranç oynarken, sanki taziyelerini bildiriyormuş gibi, önceki gün o eşkıya kılıklı, lanet silahşorların –bu sözleri bana bir yabankedisinin bakışlarını fırlatarak, alaycı bir ifadeyle dile getirmesi canımı daha da sıktı– o palavracıların Férou caddesindeki bir meyhanede taşkınlık yaptıklarını gören bir grup muhafızı tarafından –yüzüme güleceğini sandım– tutuklandığını söyledi. Lanet olsun! Bu konuyla ilgili bir şeyler biliyor olmalısınız! Silahşorları tutuklamak! Sakın kendinizi savunmaya kalkmayın, sözü edilen kişiler sizdiniz, kardinal isimlerinizi söyledi. İşte bu benim hatam, evet benim hatam, çünkü adamlarımı ben seçiyorum. Söylesenize Aramis cüppenizin altında mutluyken, neden benden üniforma istediniz? Ya siz Porthos, altın işlemeli omuz kayışınıza neden hasırdan bir kamış takmadınız? Ya Athos! Athos'u göremiyorum. Nerede acaba?"</p>

  <p class="normal">"Efendim," diye karşılık verdi Aramis, hüzünlü bir ifadeyle, "hasta, çok hasta."</p>

  <p class="normal">"Hasta, çok hasta, öyle mi? Hastalığı neymiş?"</p>

  <p class="normal">"Çiçek olmasından endişeleniyor, efendim," diye yanıtladı kendi payına sohbete katılmak isteyen Porthos, "ve yüzünde izler kalacağı için bu çok can sıkıcı."</p>

  <p class="normal">"Çiçek mi? İşte Porthos'tan muhteşem bir hikâye daha!.. Bu yaşta çiçek hastalığı mı olur?.. Hayır!.. Ama hiç kuşkusuz yaralandı, hatta belki de öldü... Ah! Bunu bir bilebilseydim!.. Tanrı'nın cezası! Beyler, batakhanelere gidilmesini, sokaklarda düello yapılmasını, kavşaklarda kılıç şakırdatılmasını istemiyorum. Ayrıca, kardinalin tutuklanmalarını gerektirecek işlere asla kalkışmayan yürekli, sakin ve becerikli muhafızları karşısında gülünç durumlara düşülmesini de istemiyorum. Zaten tutuklanmalarına izin vermeyeceklerinden eminim. Bir adım geri atmaktansa, orada ölmeyi tercih edeceklerdir... Kaçmak, sıvışmak ancak kralın silahşorlarına yaraşır!"</p>

  <p class="normal">Porthos ve Aramis öfkeyle titriyorlardı. Böyle konuşmasının nedeninin kendilerine karşı duyduğu büyük sevgi olduğunu bilmeseler, Mösyö de Tréville'i hemen orada boğazlayacaklardı. Ayaklarını halıya vuruyor, dudaklarını kanatıncaya kadar ısırıyor, kılıçlarının kabzalarını var güçleriyle sıkıyorlardı. Bekleme salonunda Athos, Porthos ve Aramis'in çağırıldığını duyanlar, Mösyö de Tréville'in ses tonundan ne kadar öfkeli olduğunu anlamışlardı. Kapıya yaslanan kafalar öfkeyle soluyor, kulaklar içeride konuşulanların tek bir sözcüğünü bile kaçırmazken, ağızlar komutanın hakaret dolu sözlerini bekleme salonuna yayıyordu. Aniden çalışma odasının kapısından sokak kapısına doğru bir hareketlilik yaşandı.</p>

  <p class="normal">"Ah! Kralın silahşorları kardinalin muhafızları tarafından tutuklanıyor," diye devam etti, içinden en az askerleri kadar öfke duyan, kesik kesik ve uzatarak sıraladığı sözcükleri dinleyicilerin göğsüne hançer gibi saplanan Mösyö de Tréville. "Ah! Kardinalin altı muhafızı, majestelerinin altı silahşorunu tutukluyor! Lanet olsun! Ben kararımı verdim, hemen Louvre'a gidip silahşorların komutanlığından istifa edeceğim ve kraldan beni kardinalin muhafız birliğinde bir göreve atamasını isteyeceğim, beni reddederse, gidip papaz olacağım."</p>

  <p class="normal">Bu sözler üzerine, dışarıdaki uğultu bir patlamaya dönüştü: Her yandan küfürler, beddualar yükseliyor, "Alçaklar! Uğursuzlar! Lanet olasıcalar!" sözcükleri havada uçuşuyordu. Saklanacak bir delik arayan d'Artagnan, masanın altına girmek için büyük bir istek duyuyordu.</p>

  <p class="normal">"Komutanım," dedi Porthos, kendine hâkim olamayarak, "evet altıya karşı altıydık, ama kalleşçe bir saldırıya uğradık ve daha kılıçlarımızı çekecek zamanı bulamadan iki arkadaşımız öldü, Athos ise ağır bir şekilde yaralandı. Ama Athos'u tanırsınız, iki kere karşı koymak için ayağa kalksa da ikisinde de yere yığıldı. Yine de teslim olmadık, hayır! Bizi güç kullanarak götürmek istediler, ama yolda ellerinden kurtulduk. Athos'a gelince, öldüğünü sandıkları için onu orada bıraktılar. İşte olan biten bu. Ne yaparsınız komutanım, bütün savaşlar kazanılmıyor. Büyük Pompeius Pharsalos'ta, I. François Pavie'de kaybetmediler mi?"</p>

  <p class="normal">"Ve size, kılıcım ilk çatışmada kırıldığı için, onlardan birini kendi kılıcıyla öldürmekten onur duyduğumu söylemek isterim," dedi Aramis. "Öldü ya da hançerlendi, hangisi kulağa hoş gelirse."</p>

  <p class="normal">"Bunları bilmiyordum," dedi Mösyö de Tréville, daha sakinleşmiş bir ses tonuyla. "Anladığım kadarıyla kardinal meseleyi biraz abartmış."</p>

  <p class="normal">"Ama lütfen efendim," diye devam etti komutanının yatışmasından cesaret alan Aramis, "sizden rica ediyorum, Athos'un yaralandığını söylemeyin. Kralın kulağına gitmesi umutsuzluk yaratabilir, omzundan göğsüne kadar uzandığı için yarası çok ağır, bu beni endişelendiriyor."</p>

  <p class="normal">Aynı anda kapı perdesi aralandı ve püsküllerin arasından güzel, soylu ama ürkütücü derecede solgun bir yüz belirdi.</p>

  <p class="normal">"Athos!" diye haykırdı iki silahşor.</p>

  <p class="normal">"Athos!" diye tekrarladı Mösyö de Tréville.</p>

  <p class="normal">"Beni çağırtmışsınız, efendim," dedi Athos, yorgun olsa da oldukça sakin bir ses tonuyla, "arkadaşlarım benimle görüşmek istediğinizi söylediler, ben de emirlerinizi yerine getirmek için hemen buraya geldim, beni neden çağırtmıştınız?"</p>

  <p class="normal">Ve silahşor bu sözlerin ardından, her zamanki gibi üniformasını ve kılıcını kuşanmış bir halde, kararlı adımlarla çalışma odasına girdi. Bu cesaret gösterisinden çok etkilenen Mösyö de Tréville ona doğru koştu.</p>

  <p class="normal">"Beylere, silahşorlarıma hayatlarını yok yere tehlikeye atmalarını yasakladığımı söylüyordum," dedi, "çünkü bu yürekli insanlar kral için çok önemli ve kral silahşorlarının dünyanın en yürekli insanları olduğunu bilir. Elinizi verin, Athos."</p>

  <p class="normal">Ve Mösyö de Tréville bu sevgi gösterisine karşılık vermesini beklemeden içeri yeni girmiş silahşorun sağ elini bütün gücüyle sıktı. Kendine hâkim olmaya çalışsa da acı çektiği anlaşılan Athos'un yüzünün daha da solduğunu fark etmemişti.</p>

  <p class="normal">Athos içeri girdiğinden beri kapı açık kalmıştı ve ne kadar gizlemeye çalışsa da, herkes tarafından bilinen yarası büyük bir heyecan yaratmıştı. Komutanının bu son sözleri üzerine bekleme odasını bir uğultu kapladı ve kapı aralığında coşkuyla kendinden geçen iki, üç kafa belirdi. Mösyö de Tréville kurallara aykırı olan bu davranışı sert sözcüklerle cezalandıracaktı ki, aniden Athos'un avucundaki elinin gerilmeye başladığını hissetti, bakışlarını yüzüne yönelttiğinde silahşorunun bayılmak üzere olduğunu fark etti. Acısını belli etmemek için bütün gücünü kullanan Athos sonunda ölü gibi döşemenin üzerine yığıldı.</p>

  <p class="normal">"Bir cerrah!" diye bağırdı Mösyö de Tréville. "Benimki, kralınki, hangisi en iyiyse! Bir cerrah! Yoksa Athos'u kaybedeceğiz!"</p>

  <p class="normal">Mösyö de Tréville'in haykırışı üzerine, herkes çalışma odasına koşup yaralının etrafında toplandı. Ama istenen doktor o sırada konakta olmasa, bu hareketlilik hiçbir işe yaramayacaktı. Kalabalığı yarıp hâlâ baygın olan Athos'a yaklaşan doktor gürültü ve kargaşadan çok rahatsız olduğu için, ilk iş olarak silahşorun yan odaya taşınmasını istedi. Mösyö de Tréville hemen bir kapı açarak arkadaşlarını kucaklarına alan Porthos ve Aramis'e yol gösterdi. Bu grubun arkasından cerrah geliyordu, içeri girmelerinin ardından kapı kapandı.</p>

  <p class="normal">Mösyö de Tréville'in her zaman saygıyla girilen çalışma odası o sırada geçici olarak bekleme salonunun bir uzantısı halini almıştı. Herkes bağırıp çağırıyor, nutuklar atıyor, küfürler savuruyor, kardinal ve adamlarına lanet okuyordu.</p>

  <p class="normal">Biraz sonra Porthos ve Aramis geri döndüler; yaralının yanında yalnızca cerrah ve Mösyö de Tréville kalmışlardı.</p>

  <p class="normal">Nihayet Mösyö de Tréville de odadan çıktı. Yaralının bilinci yerine gelmişti, cerrah endişelenecek bir şey olmadığını, bu güçsüzlüğün yalnızca çok kan kaybetmiş olmasından kaynaklandığını söylüyordu.</p>

  <p class="normal">Sonra Mösyö de Tréville'in bir işaretiyle herkes çekildi, çalışma odasında, burada görüşme için bulunduğunu unutmayan ve Gaskonyalı inadıyla olduğu yerde hiç kımıldamadan bekleyen d'Artagnan dışında kimse kalmamıştı.</p>

  <p class="normal">Herkes dışarı çıkıp kapı yeniden kapandığında Mösyö de Tréville arkasına döndü ve karşısında d'Artagnan'ı buldu. Az önce yaşanan olay kafasını biraz karıştırmıştı. İnatçı talepkârın kendisinden ne istediğini sordu. Genç adam ismini söylediğinde, bir anda bugünün ve geçmişin anılarına daldı, durumu anlamıştı.</p>

  <p class="normal">"Özür dilerim, sevgili hemşerim," dedi gülümseyerek, "sizi tamamıyla unutmuşum, ama ne yaparsınız bir komutan sıradan bir aile babasından daha ağır sorumluluklar taşıyan bir babadan başka bir şey değildir. Askerler kocaman çocuklar gibidir, ama kralın ve özellikle kardinalin emirlerini yerine getirmekle görevli olduğum için..."</p>

  <p class="normal">D'Artagnan gülümsemesini gizleyemedi. Bu gülümseme üzerine Mösyö de Tréville karşısında bir ahmak olmadığına karar verdi ve sohbetin gidişatını değiştirerek doğrudan konuya girdi.</p>

  <p class="normal">"Babanızı çok severdim," dedi. "Oğlu için ne yapabilirim? Biraz acele edin, fazla zamanım yok."</p>

  <p class="normal">"Tarbes'dan ayrılıp buraya gelirken," dedi d'Artagnan, "sizden hafızanızdan silinmemiş bu dostluk adına bir silahşor üniforması istemeyi düşünüyordum; ama son iki saatten beri gördüklerimden sonra, bunun büyük bir lütuf olacağını anlıyor ve bu görevi hak edip etmeyeceğim düşüncesiyle titriyorum."</p>

  <p class="normal">"Gerçekten de bu bir lütuf genç adam," diye yanıtladı Mösyö de Tréville, "ama büyüttüğünüz ya da büyütmüş göründüğünüz kadar zor bir iş değil. Yine de majestelerinin bu konuyla ilgili bir kararnamesi var ve size üzülerek bildirmem gerekir ki, kimse birkaç sefere katılmadan, parlak başarılar göstermeden ya da bizimki kadar gözde olmayan bir birlikte iki yıl görev yapmadan silahşor olarak alınmayacak."</p>

  <p class="normal">D'Artagnan yanıt vermeden öne doğru eğildi. Şimdi ulaşılmasının önünde bunca engel bulunan silahşor üniformasını sırtına geçirmek için daha büyük bir istek duyuyordu.</p>

  <p class="normal">"Ama," diye devam etti, delici bakışlarını yüreğinin derinliklerini okumak istermişçesine hemşerisine diken Mösyö de Tréville, "ama eski dostum babanızın hatırına sizin için bir şeyler yapmak isterim. Béarn'lı delikanlılarımız çoğunlukla zengin değillerdir ve taşradan ayrıldığımdan beri durumun değiştiğini sanmıyorum. Bu yüzden yanınızda geçiminizi sağlamak için yeterli paranın bulunduğunu düşünmüyorum."</p>

  <p class="normal">D'Artagnan kimseden sadaka istemediğini belirtircesine, gururlu bir ifadeyle başını kaldırdı.</p>

  <p class="normal">"Tamam genç adam, anlıyorum," diye devam etti Tréville, "bu havaları iyi bilirim, Paris'e geldiğimde cebimde dört ekü vardı ve Louvre'u satın alacak durumda olmadığımı söyleyenlerle dövüşmeye hazırdım."</p>

  <p class="normal">D'Artagnan daha da kibirlendi; atını satması sayesinde işe Mösyö de Tréville'den dört ekü fazla bir sermaye ile başlıyordu.</p>

  <p class="normal">"Bu yüzden paranız ne kadar çok olursa olsun, onu tutumlu kullanmalısınız, ayrıca bir beyefendiye yaraşır tavırlar geliştirmeye ihtiyacınız var. Bugün kraliyet akademisi müdürüne bir mektup yazacağım ve sizi hiçbir bedel ödemeden kabul edecekler. Bu küçük yardımı reddetmeyin. Daha soylu, daha zengin beyefendiler bile bazen başvurularına olumlu yanıt alamıyorlar. Orada binicilik, eskrim ve dans öğreneceksiniz; önemli şahsiyetlerle tanışacaksınız ve ara sıra ne durumda olduğunuzu görmem, sizin için yapabileceğim bir şey olup olmadığını öğrenmem için bana geleceksiniz."</p>

  <p class="normal">Sarayın kurallarına oldukça yabancı olan d'Artagnan, bu davette bir soğukluk hissetti.</p>

  <p class="normal">"Efendim, ne yazık ki babamın size yazmış olduğu tavsiye mektubunun eksikliğini hissediyorum!"</p>

  <p class="normal">"Gerçekten de," diye yanıtladı Mösyö de Tréville, "böylesine uzun bir yolculuğa Béarn'lılar için tek geçer akçe olan o mektubu almadan çıkmanız beni çok şaşırtıyor."</p>

  <p class="normal">"Mektup yanımdaydı ve Tanrı'ya şükür ki, her şey yolundaydı; ama onu benden sinsice çaldılar."</p>

  <p class="normal">Ve Meung'de başından geçenleri, soylu yabancının eşkalini bütün ayrıntılarıyla anlattı, öyle içten, öyle gerçekçi konuşuyordu ki, Mösyö de Tréville hayranlığını gizleyemedi.</p>

  <p class="normal">"İşte bu garip," dedi düşünceli bir ifadeyle, "demek benden söz ettiniz?"</p>

  <p class="normal">"Evet efendim, tedbirsizlik ettim, ama ne yaparsınız, isminiz bana yolda kalkan olacaktı. Kendimi ne kadar güvende hissettiğimi anlarsınız."</p>

  <p class="normal">Övgüler amacına ulaşmıştı, Mösyö de Tréville bir kral ya da kardinal gibi göklere çıkarılmaktan hoşlanırdı. Kendini büyük bir memnuniyetle gülümsemekten alamadı, ama kısa süre sonra gülümsemenin kaybolmasıyla, yeniden Meung'de yaşananlara döndü:</p>

  <p class="normal">"Söylesenize," diye devam etti, "bu beyefendinin şakağında hafif bir iz var mıydı?"</p>

  <p class="normal">"Evet, bir mermi sıyrığına benziyordu."</p>

  <p class="normal">"Yakışıklı mıydı?"</p>

  <p class="normal">"Evet."</p>

  <p class="normal">"Uzun boylu?"</p>

  <p class="normal">"Evet."</p>

  <p class="normal">"Soluk tenli ve siyah saçlı?"</p>

  <p class="normal">"Evet, evet, öyle. Ama bu adamı nereden tanıyorsunuz? Ah! Onu bir bulabilsem; sizi temin ederim ki cehennemde de olsa, onu bulacağım."</p>

  <p class="normal">"Bir kadını mı bekliyordu?" diye devam etti Tréville.</p>

  <p class="normal">"Beklediği kadınla kısa süre görüştükten sonra gitti."</p>

  <p class="normal">"Sohbetlerinin konusunu biliyor musunuz?"</p>

  <p class="normal">"Ona talimatların içinde olduğunu söylediği bir kutu verip, Londra'ya varmadan açmamasını tembihledi."</p>

  <p class="normal">"Bu kadın İngiliz miydi?"</p>

  <p class="normal">"Ona Milady diye hitap ediyordu."</p>

  <p class="normal">"Bu o!" diye mırıldandı Tréville, "Bu o! Onu hâlâ Brüksel'de sanıyordum!"</p>

  <p class="normal">"Aman efendim," diye haykırdı d'Artagnan, bu adamı tanıyorsanız, bana kim olduğunu ve onu nerede bulacağımı söyleyin, artık sizden hiçbir şey istemeyeceğim, hatta beni ileride silahşor olarak kabul etmek konusunda sözünüzü yerine getirmekten bile vazgeçebilirsiniz, çünkü her şeyden önce öcümü almam gerekir."</p>

  <p class="normal">"Kendinize dikkat edin delikanlı," diye haykırdı Tréville, "tam tersine onu gördüğünüzde yolunuzu değiştirin! Onun gibi sert bir kayaya çarpmayın, yoksa tuzla buz olursunuz."</p>

  <p class="normal">"Bu beni durduramaz," dedi d'Artagnan, "onu bir elime geçirirsem..."</p>

  <p class="normal">"Size bir nasihat vermemi isterseniz, onu bulmaya çalışmayın," diye ekledi Tréville.</p>

  <p class="normal">Bu sözlerin ardından Tréville bir şüpheyle irkildi. Bu genç yolcunun pek de alışılmadık bir şekilde babasının mektubunu çalan bu adama karşı beslediği bu büyük kinin ardında bir ihanet yatıyor olamaz mıydı? Yoksa bu genç adam kardinal tarafından mı gönderilmişti? Niyeti kendisine bir oyun oynamak mıydı? Bu sözde d'Artagnan kardinalin birliğine sokmak istediği adamlardan biri olamaz mıydı? Daha önce bin kez yaptığı gibi evvela güvenini kazanıp, sonra gözden düşmesine çalışacak bir casus mu göndermişti? D'Artagnan'ı ilkinden daha dikkatli bir şekilde inceledi. Cin gibi bakışları ve sahte alçakgönüllülüğü ona hiç de güven vermedi.</p>

  <p class="normal">"Onun bir Gaskonyalı olduğunu biliyorum," dedi kendi kendine, "yine de hem kardinal hem de benim için çalışabilir. Bakalım, anlayacağız."</p>

  <p class="normal">"Dostum," dedi yavaşça, "kayıp mektup hikâyenizi doğru olarak kabul ediyorum ve eski bir dostumun oğlu olarak, size karşı takındığım soğuk tavırları telafi etmek için politikamızın sırlarını açıklamak istiyorum. Kral ve kardinal çok iyi dostturlar. Görünürdeki tartışmaları yalnızca ahmakları kandırmak içindir. Gelecek vaat eden bir hemşerim, değerli bir süvari, yürekli bir gencin bu uydurma hikâyelere kanıp, bir sersem gibi, daha önce nicelerinin düştüğü tuzaklarda yok olup gitmesini istemem. Bu her şeye kadir iki efendime sadakatle bağlı olduğumu ve önemli girişimlerimin Fransa'nın yetiştirdiği en büyük dehalardan kral ve kardinale hizmet etmekten başka bir amacı olmadığını iyi anlayın. Şimdi delikanlı sizinle bir konuda iyi anlaşalım, ailevi, çevresel ya da içgüdüsel eğilimlerden dolayı, birçokları gibi kardinale karşı bir düşmanlık besliyorsanız, el sıkışıp vedalaşalım. Sizi kendi birliğime almasam da, her koşulda destekleyeceğim. Umarım bu içten yaklaşımım dost olmamızı sağlar, çünkü şimdiye kadar bu şekilde konuştuğum tek genç adam sizsiniz."</p>

  <p class="normal">Tréville içinden de şöyle söylüyordu:</p>

  <p class="normal">"Bu genç tilkiyi kendisinden ne kadar nefret ettiğimi bilen kardinal gönderdiyse, casusuna gözüme girmesi için en iyi yöntemin kardinal hakkında en ağza alınmaz sözler söylemek olduğunu anlatmıştır, bu yüzden bu dalavereci bütün karşı çıkmalarıma rağmen, kardinalden tiksindiğini söyleyecektir."</p>

  <p class="normal">Ama Tréville'in beklediği olmadı, d'Artagnan çok sade bir dille karşılık verdi:</p>

  <p class="normal">"Efendim ben de Paris'e bu niyetle geldim. Babam bana yalnızca Fransa'nın en önemli üç şahsiyeti olarak gördüğü krala, kardinale ve size bağlı kalmamı öğütledi."</p>

  <p class="normal">D'Artagnan fark edileceği gibi, diğer ikisine Mösyö de Tréville'i ekliyor ama bu eklemenin işleri bozacağını düşünmüyordu.</p>

  <p class="normal">"Bu yüzden, kardinale ve yaptığı işlere büyük bir saygı duyuyorum," diye ekledi, "benimle az önce söylediğiniz gibi açık yüreklilikle konuşarak bana da aynı içtenlikle konuşma onurunu bahşetmiş oluyorsunuz; ama bazı endişeleriniz varsa ki bu çok doğaldır, gerçekleri söyleyerek kendi ipimi çektiğimi biliyorum; ama olsun, böylece hayatta en önem verdiğim şeyi, yani kendime olan saygımı kaybetmemiş olacağım."</p>

  <p class="normal">Bu son sözler Mösyö de Tréville'i çok şaşırtmıştı. Böyle bir zekâ, böyle bir açıksözlülük onda derin bir hayranlık uyandırsa da, henüz şüpheleri ortadan kalkmamıştı: Bu delikanlı diğerlerinden ne kadar üstünse de, onun niyetini iyi anlayamazsa, onlardan daha tehlikeli olabilirdi. Yine de elini sıkarken ona:</p>

  <p class="normal">"Siz dürüst bir gençsiniz," dedi, "ama şimdilik sizin için ancak az önce söylediklerimi yapabilirim. Konağımın kapısı size her zaman açık olacaktır. İleride, elinize geçen fırsatları iyi değerlendirip, büyük bir ihtimalle ulaşmak istediğiniz yere geleceksiniz."</p>

  <p class="normal">"Efendim, demek benim silahşorluğun hakkını vereceğim günü bekliyorsunuz," diye karşılık verdi d'Artagnan, Gaskonyalı içtenliğiyle. "Tamam o zaman, içiniz rahat olsun, çok fazla beklemeyeceksiniz."</p>

  <p class="normal">Ve ardından bundan sonrası kendisine kalmış gibi selam vererek çıkmaya hazırlandı.</p>

  <p class="normal">"Ama beklesenize," dedi Mösyö de Tréville onu durdurarak, "size akademi müdürüne mektup yazacağımı söylemiştim. Genç beyefendi, yoksa onu kabul etmeyecek kadar gururlu musunuz?"</p>

  <p class="normal">"Hayır efendim," dedi d'Artagnan "ve sizi temin ederim ki diğerinin kaderini paylaşmayacak. Adresine ulaşana dek onu saklayacağımdan emin olun ve onu benden çalmak isteyene dünyayı dar edeceğim!"</p>

  <p class="normal">Mösyö de Tréville bu şatafatlı sözler karşısında gülümsedi ve genç hemşerisini sohbet ettikleri pencerenin önünde bırakarak, masasında vaat ettiği mektubu yazmaya başladı. Bu arada yapacak başka bir işi olmayan d'Artagnan pencereden, teker teker dağılmaya başlayan ve dönemeçte gözden kaybolan silahşorları izlemeye başladı.</p>

  <p class="normal">Mektubu yazdıktan sonra mühürleyen Mösyö de Tréville ayağa kalkıp genç adama yaklaştı, ama d'Artagnan mektubu almak için elini uzattığında, Mösyö de Tréville büyük bir şaşkınlıkla, onun öfkeden kıpkırmızı kesilmiş bir halde çalışma odasının kapısına doğru fırlayarak bağırdığını gördü:</p>

  <p class="normal">"Ah alçak! Bu kez elimden kurtulamayacak!"</p>

  <p class="normal">"Ama o da kim?" diye sordu Tréville.</p>

  <p class="normal">"Mektubumu çalan hırsız!" diye yanıtladı d'Artagnan. "Ah hain!"</p>

  <p class="normal">Ve gözden kayboldu.</p>

  <p class="normal">"Çılgın şeytan!" diye mırıldandı Mösyö de Tréville, "Tabii bu, hedefine ulaşamadığını görüp beceriksizce sıvışmak anlamına gelmiyorsa."</p>
</body>
</html>
