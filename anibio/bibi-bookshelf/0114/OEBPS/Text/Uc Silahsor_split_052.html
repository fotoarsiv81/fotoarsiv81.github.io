<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_50">L<br class="chapter" />
  İki Kardeşin Sohbeti</h1>

  <p class="normal">Winter lordu kapıyı kapatmak, panjuru çekmek ve sandalyesini yengesinin yanına yaklaştırmakla uğraşırken, düşüncelere dalmış olan Milady bütün ihtimalleri derinlemesine değerlendiriyordu, kimin eline düştüğünü anlamadan önce öngöremediği bu oyunu bir anda tümüyle kavradı. Kayınbiraderini soylu bir beyefendi, usta bir avcı, gözü pek bir kumarbaz ve kadınlara kur yapmakta hünerli bir çapkın olarak tanıyor, ama entrika çevirmek konusunda kendisiyle boy ölçüşemeyeceğini biliyordu. Buraya geleceğini nasıl öğrenmiş, kendisini nasıl yakalatmıştı? Ve onu neden burada tutuyordu?</p>

  <p class="normal">Athos kendisine, kardinalle konuşmasının bazılarının kulağına gittiğine dair imalarda bulunmuştu; ama bu kadar hızlı ve cesur bir karşı hamleyi kabullenemiyordu.</p>

  <p class="normal">Daha çok İngiltere'de daha önceden çevirmiş olduğu dolapların ortaya çıkmış olmasından kaygılanıyordu. Buckingham iki elması kendisinin kestiğini tahmin etmiş olabilir ve küçük ihanetin bedelini bu şekilde ödetebilirdi; ama Buck-ingham bir kadına karşı, hele bu kadın kıskançlık duygusunun etkisiyle hareket ediyorsa, bu kadar ileri gitmezdi.</p>

  <p class="normal">Bu varsayım ona daha makul geldi; ondan gelecekte yapacaklarının değil geçmişin intikamını almak istiyorlardı. Yine de acımasız ve zeki bir düşman yerine, anlaşabileceğini umduğu kayınbiraderinin eline düşmüş olduğu için kendisini şanslı sayıyordu.</p>

  <p class="normal">"Evet, konuşalım kardeşim," dedi sevimli görünmeye çalışırken, nasıl bir tavır alması gerektiğini belirleyecek bazı ipuçlarını Winter lordundan edinmeyi düşünen Milady.</p>

  <p class="normal">"Demek İngiltere'ye gelmeye karar verdiniz," dedi Winter lordu, "oysa Paris'teyken bana sık sık bir daha Büyük Britanya topraklarına ayak basmamaya kararlı olduğunuzu söylüyordunuz."</p>

  <p class="normal">Milady bu soruya başka bir soruyla karşılık verdi.</p>

  <p class="normal">"Her şeyden önce, yalnızca buraya geleceğimi değil, geleceğim günü, saati ve hangi limana ineceğimi de bilecek kadar sıkı bir araştırma yapmanızın nedenini söyleyin."</p>

  <p class="normal">Yengesi kullandığına göre bunun iyi bir taktik olduğuna karar veren Winter lordu sohbeti aynı şekilde karşı soru sorarak sürdürdü.</p>

  <p class="normal">"Ama sevgili kardeşim, siz önce İngiltere'ye ne yapmaya geldiğinizi söylesenize."</p>

  <p class="normal">"Sizi görmeye geldim," diye karşılık verdi, kayınbiraderinin gönlünü kazanmak için verdiği bu yanıtın, onun d'Artagnan'ın mektubuyla ilgili kuşkularını daha da artırdığını anlamayan Milady.</p>

  <p class="normal">"Ah! Demek beni görmeye geldiniz?" dedi Winter lordu sinsice.</p>

  <p class="normal">"Kuşkusuz, sizi görmek için. Bunda şaşılacak ne var?"</p>

  <p class="normal">"İngiltere'ye gelmenizin beni görmek dışında bir amacı yok mu?"</p>

  <p class="normal">"Hayır."</p>

  <p class="normal">"Yani yalnızca beni görmek istediğiniz için Manş'ı aşma zahmetine katlandınız?"</p>

  <p class="normal">"Yalnızca sizi görmek için."</p>

  <p class="normal">"Pes doğrusu kardeşim, bu ne büyük bir sevgi!"</p>

  <p class="normal">"Ama ben sizin en yakın akrabanız değil miyim?" diye sordu Milady etkileyici bir saflıkla.</p>

  <p class="normal">"Ve tek mirasçım, öyle değil mi?" dedi Winter lordu, gözlerini Milay'ninkilere dikerek.</p>

  <p class="normal">Milady kendisine ne kadar hâkim olmaya çalışırsa çalışsın, titremesine engel olamadı ve bu son sözleri söylerken elini yengesinin kolunun üzerine koymuş olan Winter lordu bu titremeyi fark etmişti.</p>

  <p class="normal">Gerçekten de, bu derin darbe doğrudan gelmişti. Milady'nin aklına ilk önce kendisine Ketty'nin ihanet ettiği ve tedbirsizce davranarak çıkarlarından kaynaklanan tepkilerini hizmetçisiyle paylaşmış olduğu geldi; ayrıca kayınbiraderinin hayatını bağışladığında, d'Artagnan'a karşı nasıl öfkeli bir çıkışta bulunduğunu hatırladı.</p>

  <p class="normal">"Anlayamıyorum Milord," dedi zaman kazanıp rakibini konuşturmak için. "Ne söylemek istiyorsunuz? Bu sözlerinizin altında bazı imalar mı yatıyor?"</p>

  <p class="normal">"Aman Tanrım, hayır," dedi Winter lordu saf bir ifadeyle, "beni görmek için İngiltere'ye gelmek istediniz. Bu isteğinizi öğrendiğimde, sizi gece karanlığında limana inmenin yorgunluğundan kurtarmak için, emrine bir araba verip subaylarımdan birini gönderdim, o da sizi sahibi olduğum ve her gün geldiğim bu şatoya getirdi ve birbirimizi görmenin mutluluğunu yaşamak için size bu odayı hazırlattım. Bütün bunlarda sizin bana söylediğinizden daha şaşırtıcı olan ne var?"</p>

  <p class="normal">"Benim şaşırtıcı bulduğum, gelişimden nasıl haberdar olduğunuz."</p>

  <p class="normal">"Sevgili kardeşim, bu çok basit, koya girdiğinde küçük geminizin kaptanının giriş izni almak için bir sandalla seyir defterini ve mürettebat ile yolcuların kayıt listesini gönderdiğini görmediniz mi? Liman komutanı olduğum için bu liste bana getirildi ve ben de isminizi gördüm. Yüreğimden sizin söyledikleriniz geçti, yani böyle tehlikeli ya da en azından yorucu bir yolculuğa hangi amaçla çıkmış olduğunuzu düşündüm ve kotramı size gönderdim. Gerisini biliyorsunuz."</p>

  <p class="normal">Winter lordunun yalan söylediğini anlayan Milady'nin korkusu daha da arttı.</p>

  <p class="normal">"Kardeşim," diye devam etti, "bu akşam dalgakıranda gördüğüm Milord Buckingham değil miydi?"</p>

  <p class="normal">"Ta kendisi. Ah! Görünüşünden etkilenmenizi anlıyorum," diye karşılık verdi Winter lordu; "ondan çok söz edilen bir ülkeden geliyorsunuz ve Fransa'ya karşı yapılan bu hazırlıklar dostunuz kardinalin zihnini çok meşgul ediyor olmalı."</p>

  <p class="normal">"Dostum kardinal mi!" diye haykırdı Winter lordunun her şeyden haberdar olduğunu anlayan Milady.</p>

  <p class="normal">"Dostunuz değil mi?" dedi baron aldırmaz bir ifadeyle, "Ah! Bağışlayın, ben öyle sanıyordum; ama düke daha sonra yeniden döneceğiz, bu duygusal sohbetin gidişatını değiştirmeyelim: Beni görmeye geldiğinizi söylüyordunuz değil mi?"</p>

  <p class="normal">"Evet."</p>

  <p class="normal">"Tamam o zaman, sizi temin ederim ki dilediğiniz gibi hizmet göreceksiniz ve her gün birbirimizi görebileceğiz."</p>

  <p class="normal">"Burada sonsuza dek kalmak zorunda mıyım?" diye sordu Milady ürpererek.</p>

  <p class="normal">"Kardeşim, burayı beğenmediniz mi? Ne eksikse söyleyin, hemen getirteceğim."</p>

  <p class="normal">"Ama hizmetçilerim yok..."</p>

  <p class="normal">"Hepsi olacak madam; ilk kocanızın evinizi nasıl düzenlediğini söyleyin, kayınbiraderiniz olsam da, burayı da aynı şekilde düzenleyeceğim."</p>

  <p class="normal">"İlk kocam mı!" diye haykırdı Milady, Winter lorduna ürkmüş gözlerle bakarak.</p>

  <p class="normal">"Evet, kardeşimden değil, Fransız olan ilk kocanızdan söz ediyorum. Zaten kendisi yaşadığı için ona yazıp bu konuyla ilgili bilgi alabilirim."</p>

  <p class="normal">Milady'nin alnını soğuk terler bastı.</p>

  <p class="normal">"Benimle alay ediyorsunuz," dedi boğuk bir sesle.</p>

  <p class="normal">"Öyle mi görünüyorum?" diye sordu ayağa kalkıp bir adım geri atan baron.</p>

  <p class="normal">"Ya da daha doğrusu bana hakaret ediyorsunuz," diye devam etti kasılmış parmaklarıyla koltuğun kenarlarını sıkıp, bileklerinden destek alarak doğrulan Milady.</p>

  <p class="normal">"Ben size hakaret mi ediyorum!" dedi Winter lordu küçümseyici bir ifadeyle, "Madam bunun mümkün olabileceğine inanıyor musunuz?"</p>

  <p class="normal">"Bu doğru mösyö, ya sarhoşsunuz ya da saçmalıyorsunuz; çıkın ve bana bir kadın gönderin."</p>

  <p class="normal">"Kardeşim, kadınlar boşboğaz olurlar! Size ben hizmet etsem nasıl olur? Böylece sırlarımız aile içinde kalır."</p>

  <p class="normal">"Küstah!" diye haykırdı Milady, soğukkanlı bir şekilde beklese de bir elini kılıcına götüren baronun üzerine bir yay gibi atılarak.</p>

  <p class="normal">"Hey! Hey!" dedi baron, "İnsanları öldürme alışkanlığınız olduğunu biliyorum, ama sizi uyarıyorum, kendimi savunacağım."</p>

  <p class="normal">"Ah! Haklısınız," dedi Milady, "bir kadına el kaldıracak kadar alçak olduğunuzu görüyorum."</p>

  <p class="normal">"Belki öyle, yine de bir bahanem var, sanırım size el kaldıran ilk erkek ben olmayacağım."</p>

  <p class="normal">Ve baron ağır ve suçlayıcı bir el hareketiyle, parmağını Milady'nin sol omzuna yaklaştırdı. Boğuk bir kükremeyi andıran bir ses çıkaran Milady, gerilip yeniden atılmak isteyen bir panter gibi odanın köşesine doğru çekildi.</p>

  <p class="normal">"Dilediğiniz gibi kükreyin," diye haykırdı Winter lordu, "ama ısırmaya kalkmayın, yoksa durum aleyhinize döner, burada miras davalarını önceden halleden davavekilleri ya da tutsağım olan güzel kadın için benimle düello edecek gezgin şövalyeler yok, onların yerine evli olduğunuz halde kardeşim Winter lordunun yatağına girme ahlaksızlığıyla suçlayacak ve sizi diğer omzunuza da aynı işareti dağlayacak olan cellada gönderecek yargıçlarım var."</p>

  <p class="normal">Milady'nin gözünden kıvılcımlar saçıldığını gören Winter lordu, erkek ve silahlı olmasına rağmen bu silahsız kadın karşısında yüreğinin derinliklerine kadar ürperdiğini hissetti; yine de artan bir öfkeyle konuşmaya devam etti:</p>

  <p class="normal">"Evet, anlıyorum, kardeşimin mirasının tadına vardıktan sonra, şimdi benim mirasımı istiyorsunuz; ama önce şunu dinleyin, beni öldürebilir ya da öldürtebilirsiniz, bütün önlemlerimi aldım, size sahip olduğum servetten bir peni bile kalmayacak. Zaten zengin değil misiniz? Neredeyse bir milyona yaklaşan bir servetiniz var, kötülük yapmaktan özel bir haz almasaydınız, belki gittiğiniz o lanet yoldan dönebilirdiniz. Ah! Size şunu da söyleyeyim, kardeşimin aziz hatırası olmasa sizi hapislerde çürütebilir ya da Tyburn'deki tayfaların cinsel ihtiyaçlarını tatmin etmeye gönderebilirdim; bunları yapmayacağım ama siz de bu tutsaklığı sessizce kabulleneceksiniz; on beş, yirmi gün içinde orduyla La Rochelle'e hareket edeceğim, ama ben gitmeden önce bir gemi sizi güneydeki kolonilerimizden birine götürecek; içiniz rahat olsun, yanınızda İngiltere'ye ya da Avrupa'ya geri dönmek için ilk girişiminizde beyninizi dağıtacak bir yol arkadaşınız olacak."</p>

  <p class="normal">Milady alev alev yanan gözbebeklerinin irileştiği bir dikkatle dinliyordu.</p>

  <p class="normal">"Evet," diye devam etti Winter lordu, "şimdilik bu şatoda kalacaksınız; duvarlar kalın, kapılar sağlam, parmaklıklar demirdendir; zaten pencereniz denize bakıyor: Bana ölümüne bağlı olan adamlarım odanızın önünde ve avluya açılan koridorlarda nöbet tutacaklar; avluya varsanız bile, önünüzde aşmanız gereken parmaklıklı üç kapı olacak. Emirler çok kesin, kaçmaya kalkıştığınızı belli eden bir adım, bir hareket, bir söz size ateş edilmesine neden olacak; öldürülürseniz, İngiliz adaleti kendisini bir dertten kurtardığım için bana minnettar kalacaktır. Ah! Yüz hatlarınızdaki gerginliğin kaybolduğunu, kendinize güveninizin geri geldiğini görüyorum. İçinizden ‘Daha on beş, yirmi günüm var, yaratıcı zekâm sayesinde aklıma şeytani fikirler gelecek ve kendime birkaç kurban bulabileceğim, nasıl olsa bu adam hep burada olmayacak,' diyorsunuz. Ah! Ah! Bir deneyin hele."</p>

  <p class="normal">İçinden geçenlerin okunduğunu anlayan Milady, yüzünde endişe dışında bir ifade belirmemesi için tırnaklarını etine batırdı.</p>

  <p class="normal">Winter lordu devam etti.</p>

  <p class="normal">"Yokluğumda buranın komutasını alacak olan subayın emirleri nasıl yerine getirdiğine tanık olmuşunuzdur, çünkü sizi tanıdığım kadarıyla Portsmouth'tan buraya gelene kadar onu konuşturmaya çalışmaktan geri kalmamışsınızdır. Nasıl buldunuz? Mermer bir heykel bile ancak bu kadar sessiz ve soğukkanlı olabilir, öyle değil mi? Şimdiye dek birçok erkeği baştan çıkarmaya çalıştınız ve ne yazık ki hepsinde başarılı oldunuz; ama bir de bu adamı deneyin, bu işin üstesinden gelebilirseniz, sizin şeytanın ta kendisi olduğunuza karar vereceğim."</p>

  <p class="normal">Kapıya doğru gidip sertçe açtı.</p>

  <p class="normal">"Bana Bay Felton'ı çağırın," dedi. "Biraz bekleyin, sizi ona emanet edeceğim."</p>

  <p class="normal">İki akraba arasında yaşanan garip sessizlik sırasında, giderek yaklaşan ağır ve düzenli ayak sesleri duyuldu, kısa süre sonra koridorun karanlığında bir adamın silueti belirdi ve daha önce tanıştığımız genç teğmen kapının eşiğinde baronun emirlerini beklemeye başladı.</p>

  <p class="normal">"Sevgili John, içeri gelin," dedi Winter lordu, "girin ve kapıyı kapatın."</p>

  <p class="normal">Genç subay içeri girdi.</p>

  <p class="normal">"Şimdi," dedi baron, "şu kadına iyi bakın, genç, güzel ve dünyanın bütün çekiciliklerini üzerinde toplamış, ama o yirmi beş yaşında, mahkemelerimizin arşivlerinde işlediği suçları ancak bir yılda okuyabileceğiniz bir canavar, sesi etkileyicidir, güzelliğini kurbanlarına karşı yem olarak kullanır, hakkını vermek gerekirse bedeni de vaatlerini yerine getirir; sizi baştan çıkarmaya çalışacak, hatta belki de öldürmeyi deneyecek. Felton sizi sefaletten çıkarıp teğmen yaptım, bir keresinde hayatınızı kurtardım, sizin için yalnızca bir koruyucu değil bir dost, bir yardımsever değil bir babayım; bu kadın İngiltere'ye beni öldürmek için geldi, bu yılanı ellerimin arasında tutuyorum; dostum Felton, evladım John, senden beni ve özellikle kendini bu kadından korumanı istiyorum, kendi iyiliğin için bu kadını hak ettiği cezayı bulana kadar elinden kaçırmayacağına yemin et. John Felton, sözüne ve dürüstlüğüne güveniyorum."</p>

  <p class="normal">"Milord," dedi sabit bakışlarında yüreğindeki kinin tamamı toplanan genç subay, "Milord, size yemin ederim ki istedikleriniz yerine getirilecek."</p>

  <p class="normal">Milady bu bakışları kaderine boyun eğmiş bir kurban gibi karşıladı: Güzel yüzünü bundan daha itaatkâr, bundan daha yumuşak bir ifade kaplayamazdı. Winter lordu az önce kendisine saldırmaya hazırlanan o dişi kaplanın aynı kadın olduğuna güçlükle inandı.</p>

  <p class="normal">"Bu odadan asla çıkmayacak, kimseyle görüşmeyecek, anlıyor musunuz John," dedi baron, "yalnızca sizinle konuşacak, tabii ona kendisiyle konuşma onurunu bahşederseniz."</p>

  <p class="normal">"Bu yeterli Milord, yemin ettim."</p>

  <p class="normal">"Ve şimdi madam, insanlar tarafından yargılandığınıza göre, Tanrı'yla barışmaya çalışın."</p>

  <p class="normal">Milady bu yargılamayla yıkılmış gibi başını öne eğdi. Winter lordu dışarı çıkarken, Felton'a kapıyı kapatıp arkasından gelmesini işaret etti.</p>

  <p class="normal">Birkaç saniye sonra, koridorda, kemerinde baltası ve elinde tüfeğiyle nöbet tutan deniz askerinin ağır adımları duyuldu.</p>

  <p class="normal">Kendisini anahtar deliğinden gözetleyeceklerini düşünen Milady birkaç dakika aynı şekilde bekledikten sonra, yeniden meydan okuyan o tehditkâr ifadeyle kaplanan yüzünü kaldırarak kapıya koştu, pencereden baktı ve yeniden geniş bir koltuğa oturup düşünmeye başladı.</p>
</body>
</html>
