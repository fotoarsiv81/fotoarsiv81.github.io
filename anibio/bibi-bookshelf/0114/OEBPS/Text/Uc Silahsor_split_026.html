<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24">XXIV<br class="chapter" />
  Konak</h1>

  <p class="normal">Saat dokuzda, muhafız konağına gelen d'Artagnan, Planchet'yi silahlarını kuşanmış bir halde buldu. Dördüncü at da gelmişti.</p>

  <p class="normal">Planchet'nin yanında tüfeği ve tabancası vardı.</p>

  <p class="normal">Kılıcını kuşanmış olan d'Artagnan, kemerine iki tabanca yerleştirdikten sonra ikisi birlikte atlarına binerek sessizce uzaklaştılar. Bu karanlık gecede çıktıklarını kimse görmemişti. Efendisinin peşinden giden Planchet onu on adım geriden izliyordu.</p>

  <p class="normal">Rıhtımları geride bırakıp, Conférence kapısından çıkan d'Artagnan, o zamanlar şimdikinden daha güzel olan Saint-Cloud yoluna girdi.</p>

  <p class="normal">Planchet şehirde olduğu gibi, aradaki mesafeyi saygıyla korudu, ama yol giderek karanlık olmaya başladığında, yavaşça efendisine yaklaştı, öyle ki Boulogne ormanına girdiklerinde, d'Artagnan'ın yanında ilerliyordu. Gerçekten de, iri gövdeli ağaçların salınışlarının, ayın karanlık koruluklara yansımasının onun içini titrettiğini gizlememek gerekirdi. D'Artagnan uşağındaki bu olağanüstü değişiklikleri fark etmişti.</p>

  <p class="normal">"Söylesenize Mösyö Planchet, neyiniz var?" diye sordu.</p>

  <p class="normal">"Bu ormanın kiliseye benzediğini siz de fark ediyor musunuz?"</p>

  <p class="normal">"Ama neden Planchet?"</p>

  <p class="normal">"Çünkü orada da, burada olduğu gibi yüksek sesle konuşmaktan çekinilir."</p>

  <p class="normal">"Neden yüksek sesle konuşmaktan çekiniyorsun ki? Yoksa korkuyor musun?"</p>

  <p class="normal">"Belki de duyulmaktan korkuyorumdur efendim."</p>

  <p class="normal">"Duyulmaktan mı korkuyorsun? Ama sevgili Planchet, konuşmalarımızda ahlak dışı bir şey yok ki, bize kim ne söyleyebilir?"</p>

  <p class="normal">"Ah efendim!" diye karşılık verdi Planchet, kafasını asıl meşgul eden o düşünceye dönerek, "Şu Mösyö Bonacieux'nün kaşları çok sinsice inip kalkıyordu ve dudaklarının hareketlerinden bir dolap çevirdiği belliydi."</p>

  <p class="normal">"Bonacieux de nereden aklına geldi?"</p>

  <p class="normal">"Efendim, istenileni değil, olabilecek olanı düşünmek gerek."</p>

  <p class="normal">"Çünkü sen bir ödleksin Planchet."</p>

  <p class="normal">"Efendim, temkinli olmakla ödlekliği birbirine karıştırmayalım. Temkinli olmak bir erdemdir."</p>

  <p class="normal">"Sen erdemlisin, öyle değil mi Planchet?"</p>

  <p class="normal">"Efendim, şurada parıldayan bir tüfeğin namlusu değil mi? Başımızı eğsek mi?"</p>

  <p class="normal">"Gerçekten de," diye mırıldandı, aklına Mösyö de Tréville'in tavsiyeleri gelen d'Artagnan, "bu hayvan sonunda beni de korkutacak."</p>

  <p class="normal">Ve atını tırısa kaldırdı.</p>

  <p class="normal">Efendisini izleyen Plachet de atını tırısa kaldırarak gölgesi gibi peşinden gitti.</p>

  <p class="normal">"Bütün gece bu şekilde ilerleyecek miyiz, efendim?" diye sordu.</p>

  <p class="normal">"Hayır Plancet, çünkü sen geleceğin yere geldin."</p>

  <p class="normal">"Nasıl, geldim mi? Ya siz?"</p>

  <p class="normal">"Ben biraz daha gideceğim."</p>

  <p class="normal">"Yani efendim beni burada yalnız mı bırakıyor?"</p>

  <p class="normal">"Korkuyor musun Planchet?"</p>

  <p class="normal">"Hayır, ama yalnızca efendime gecenin çok soğuk olacağını hatırlatıyorum, soğuk romatizmaya neden olur ve romatizmalı bir uşak sizin gibi hep acelesi olan bir efendiye hakkıyla hizmet edemez."</p>

  <p class="normal">"Tamam o zaman Planchet, üşürsen, şurada gördüğün meyhanelerden birine girersin, sabah altıda beni kapının önünde bekleyeceksin."</p>

  <p class="normal">"Bu sabah bana verdiğiniz bir eküyle fazlasıyla yiyip içtim, bu yüzden üşürsem meyhaneye gitmek için cebimde bir kuruş bile kalmadı."</p>

  <p class="normal">"İşte yarım altın. Yarın görüşürüz."</p>

  <p class="normal">Atından inip dizgini Planchet'ye fırlatan d'Artagnan pelerinine sarınarak hızla uzaklaştı.</p>

  <p class="normal">"Tanrım, ne kadar üşüdüm!" diye haykırdı Planchet, efendisi gözden kaybolur kaybolmaz ve bir an önce ısınmak istediği için bir banliyö meyhanesinin bütün özelliklerini taşıyan bir evin kapısını aceleyle çaldı.</p>

  <p class="normal">Bu arada kestirme bir yola dalmış olan d'Artagnan, ilerlemeye devam ederek, Saint-Cloud'ya vardı; ama anacaddeyi izlemek yerine, şatonun arkasından dolaşıp oldukça ıssız bir yola girdi, biraz sonra mektupta belirtilen konağın karşısındaydı. Burası oldukça tenha bir yerdi. Köşesinde konağın bulunduğu büyük bir duvar, bu küçük sokağın bir yanını kaplıyordu, karşı tarafta ise, yoldan geçenlerin bakımsız bir kulübenin bulunduğu küçük bir bahçeye girmesini engelleyen bir çit vardı.</p>

  <p class="normal">Randevu yerine gelmişti, kendisine varlığını belirtecek bir işaret yollaması söylenmediği için bekledi.</p>

  <p class="normal">Sanki başkentten yüz fersah uzak bir yermiş gibi hiçbir gürültü duyulmuyordu. D'Artagnan arkasına bir göz attıktan sonra sırtını çite yasladı. Karanlık bir sis bulutunun kıvrımları, bu çitin, bu bahçenin, bu kulübenin ötesinde, birkaç ışıklı noktası bu cehennemin uğursuz ışıkları gibi parıldayan o sonsuz enginlikte uyuyan Paris'i sarıyordu.</p>

  <p class="normal">Ama d'Artagnan için bütün bu görüntüler mutluluğun yansıması gibi görünüyordu, bütün düşünceler onu gülümsetiyor, bütün karanlıklar ona ışıl ışıl parıldayan manzaralar gibi geliyordu. Randevu saati gelmişti.</p>

  <p class="normal">Gerçekten de birkaç saniye sonra Saint-Cloud'nun çan kulesinin uğuldayan geniş ağzından yavaşça on çan sesi yankılandı.</p>

  <p class="normal">Gecenin ortasında acı acı inleyen bu bronz sesinden iç karartıcı bir nağme yayılıyordu.</p>

  <p class="normal">Ama beklenen saati duyuran bu çan seslerinden her biri, genç adamın yüreğini ahenkle titretiyordu.</p>

  <p class="normal">Gözlerini sokağın köşesindeki, birinci katı dışında bütün pencereleri panjurlarla kapalı olan bu küçük konağa dikmişti.</p>

  <p class="normal">Panjurları açık olan bu pencereden yayılan tatlı bir ışık, parkın dışında kümeler oluşturan birkaç ıhlamur ağacına gümüşsü bir parlaklık yansıtıyordu. Hiç kuşku yok ki, hoş bir şekilde aydınlanmış bu pencerenin ardında güzel Madam Bonacieux kendisini bekliyordu.</p>

  <p class="normal">Yarım saat boyunca hiçbir sabırsızlık belirtisi göstermeyen d'Artagnan, bu tatlı düşüncenin etkisiyle gözlerini evin geri kalanının zarafetini belli eden yaldızlı tavan silmelerinin göründüğü bu küçük aralıktan hiç ayırmadı.</p>

  <p class="normal">Saint-Cloud'nun çan kulesi saat on buçuğu vuruyordu.</p>

  <p class="normal">Bu kez d'Artagnan'ın içini nedenini anlayamadığı bir titreme kaplamıştı. Belki de soğuk etkisini göstermeye başlamıştı ve bu tamamıyla fiziki olayı, iç dünyasının yansıması olarak algılıyordu.</p>

  <p class="normal">Sonra aklına mektubu iyi okumadığı, randevunun saat on birde olduğu fikri geldi.</p>

  <p class="normal">Pencereye yaklaşıp, bir ışık huzmesinin aydınlığında, cebinden çıkarttığı mektubu yeniden okudu; ama yanılmamıştı: Randevu gerçekten de saat ondaydı.</p>

  <p class="normal">Bu sessizlik ve ıssızlıktan endişelenmeye başlayarak yerine döndü.</p>

  <p class="normal">Saat on biri vuruyordu.</p>

  <p class="normal">D'Artagnan, Madam Bonacieux'nün başına bir şeyler geldiğinden derin bir kaygı duymaya başlamıştı.</p>

  <p class="normal">Elini âşıkların her zamanki parolasını belirtecek şekilde üç kere şıklattı, ama kendisine bir yankı bile yanıt vermedi.</p>

  <p class="normal">O zaman biraz gücenerek, genç kadının kendisini beklerken uyuyakalmış olabileceğini düşündü.</p>

  <p class="normal">Duvara yaklaşarak tırmanmayı denedi, ama duvar yeni sıvanmış olduğu için d'Artagnan'ın çabası boşunaydı.</p>

  <p class="normal">O sırada, yaprakları gümüş renkte parıldayan ve içlerinden biri yola doğru çıkıntı yapan ağaçlar dikkatini çekti, dalların arasından konağın içini daha iyi görebileceğini düşündü.</p>

  <p class="normal">Çıkılması kolay bir ağaçtı, zaten henüz yirmi yaşında olan d'Artagnan, okula gittiği sıralarda icra ettiği bu mesleği iyi hatırlıyordu. Bir an sonra dalların arasındaydı ve bakışları saydam camların arasından konağın içine süzüldü.</p>

  <p class="normal">O zaman, karşılaştığı manzaranın garipliğiyle, ayaklarının tabanından, saçlarının diplerine kadar ürperdi, lambadan yayılan bu tatlı ışık korkunç bir kargaşa sahnesini aydınlatıyordu: Pencerenin camlarından biri kırılmıştı, zorlandığı için hasar görmüş olan oda kapısının menteşeleri sarkıyordu, muhteşem bir akşam yemeğiyle süslenmiş olması gereken masa yerdeydi; şişeler kırılmış, ezilmiş meyveler döşemenin üzerine yayılmıştı, her şey bu odada şiddetli bir çatışma yaşandığını kanıtlıyordu, hatta d'Artagnan, bu büyük kargaşanın ortasında, yırtılmış giysi parçaları ve masa örtüsü ile perdelere bulaşmış kan lekeleri görür gibi oldu.</p>

  <p class="normal">Yüreği yerinden fırlayacakmışçasına çarparken, hemen caddeye indi, başka çatışma izleri olup olmadığını görmek istiyordu.</p>

  <p class="normal">O hafif, tatlı ışık gece karanlığında parıldamaya devam ediyordu. O zaman, kendisini böyle bir incelemeye yöneltecek bir neden olmadığı için daha önce hiç dikkatini çekmemiş olan bir şeyi fark etti; sağda solda ezilmiş zeminin üzerinde insan ve at izleri vardı. Ayrıca Paris yönünden gelmiş gibi görünen ve tekerleklerinin yumuşak toprak üzerinde bıraktığı derin izleri konağın ötesine geçmeyen bir arabanın yeniden Paris istikametine döndüğü anlaşılıyordu.</p>

  <p class="normal">Araştırmalarına devam eden d'Artagnan, sonunda duvarın dibinde parçalanmış bir kadın eldiveni buldu. Yine de bu eldivenin çamurlu zemine temas etmemiş olan bölümleri benzersiz bir beyazlıktaydı. Bu, âşıkların güzel bir elden çıkarmaktan çok hoşlandıkları parfümlü eldivenlerden biriydi.</p>

  <p class="normal">Araştırmalarını sürdürdükçe, d'Artagnan'ın alnında boncuk boncuk soğuk ter damlaları beliriyor, yüreği derin bir endişeyle sıkışıyor, soluk soluğa kalıyordu, yine de içini rahatlatmak için kendi kendine, bu konağın Madam Bonacieux ile ilgisi olmadığını, genç kadının randevuyu bu konakta değil, konağın önünde verdiğini, görevi ya da kocasının kıskançlığı nedeniyle Paris'te kalmış olduğunu söylüyordu.</p>

  <p class="normal">Ama bütün bu akıl yürütmeler, bazı durumlarda insanın bütün benliğini kaplayarak, duygularımızın algılayacağı her yolu deneyerek, başımıza büyük bir felaket geleceğini haykıran o iç sesin etkisiyle yıkılıp alt üst oluyorlardı.</p>

  <p class="normal">Bunun üzerine, kendisini kaybeden d'Artagnan anacaddeye koştuktan sonra, geldiği yoldan geri dönerek, iskeleye inip salcıyı sorguladı.</p>

  <p class="normal">Salcı akşam yediye doğru, tanınmak istemediği için sarındığı siyah pelerinin ardında gizlenir gibi görünen genç bir kadını karşıya geçirmişti; ama tam da aldığı bu önlemler nedeniyle, salcı onu daha büyük bir dikkatle gözlemlemiş ve kadının genç ve güzel olduğunu fark etmişti.</p>

  <p class="normal">O zamanlar da, tıpkı günümüzde olduğu gibi SaintCloud'ya gelen birçok genç ve güzel kadın tanınmak istemiyorlardı, yine de d'Artagnan salcının karşıya geçirdiği kadının Madam Bonacieux olduğundan bir için bile kuşku duymadı.</p>

  <p class="normal">Salcının kulübesinden yayılan ışıktan yararlanarak yeniden Madam Bonacieux'nün mektubunu okuyan d'Artagnan, bir kez daha yanılmadığını, randevunun başka bir yerde değil, Saint-Cloud'da, başka bir caddede değil, Mösyö d'Estrées'nin konağının önünde verildiğini anladı.</p>

  <p class="normal">Her şey d'Artagnan'ın önsezilerinde yanılmadığını haklı çıkarıyordu, büyük bir felaket yaşanmıştı.</p>

  <p class="normal">Koşarak aynı yoldan geri döndü, onun yokluğunda konakta bir şeyler olduğunu ve yeni bilgilerin orada kendisini beklediğini düşüyordu.</p>

  <p class="normal">Yol aynı şekilde ıssızdı ve pencereden hâlâ o hafif ve tatlı ışık yayılmaya devam ediyordu.</p>

  <p class="normal">O zaman, d'Artagnan, kör ve dilsiz gibi görünmesine rağmen, belki de bir şeyler görmüş ve bir şeyler söyleyecek olan o viraneyi düşündü.</p>

  <p class="normal">Kapı kapalı olduğu için çitin üzerinden atladı ve zincire bağlı köpeğin havlamasına rağmen kulübeye yaklaştı.</p>

  <p class="normal">Kapıyı ilk vuruşunda kimse yanıt vermedi.</p>

  <p class="normal">Kulübeye de konağa olduğu gibi bir ölüm sessizliği yayılmıştı, yine de bu kulübe son çaresi olduğu için inatla direndi.</p>

  <p class="normal">Kısa süre sonra, içerden duyulduğu korkusuyla titreyen birinden kaynaklanan ürkek ve hafif bir gürültü geldi.</p>

  <p class="normal">O zaman kapıyı çalmaktan vazgeçen d'Artagnan kaygılı ve vaatlerde bulunan, ürkmüş ve yaltaklanan bir ifadeyle, en korkaklara bile güven verecek bir ses tonuyla yalvarmaya başladı. Sonunda çürümüş eski panjur hafifçe aralandı, ama bir köşede yanan sefil bir lambanın ışığının d'Artagnan'ın omuz kayışını, kılıcının ve tabancasının kabzasını aydınlatmasıyla hemen kapandı. Panjur ne kadar hızlı açılıp kapansa da, d'Artagnan bir ihtiyarın başını seçebilecek zamanı bulabildi.</p>

  <p class="normal">"Tanrı aşkına beni dinleyin," dedi, "beklediğim kişi gelmedi, çok endişeliyim. Bu yakınlarda bir felaket yaşandı mı? Konuşun."</p>

  <p class="normal">Pencerenin hafifçe yeniden aralanmasıyla, aynı yüz yeniden belirdi, yalnızca ilk seferkinden çok daha solgun görünüyordu.</p>

  <p class="normal">D'Artagnan başından geçenleri isim vermeden olduğu gibi anlattı; bu konağın önünde genç bir kadınla randevusu olduğundan ve o gelmeyince, ıhlamur ağacına çıkıp, lambanın ışığında odadaki kargaşayı gördüğünden söz etti. Kendisini dikkatle dinleyen ihtiyar, onu onaylayan bir işaret yaptı; sonra d'Artagnan sözünü bitirdiğinde, başını hiç de iyi şeyler olmadığını belirtircesine salladı.</p>

  <p class="normal">"Ne demek istiyorsunuz?" diye haykırdı d'Artagnan. "Tanrı aşkına! Anlatın."</p>

  <p class="normal">"Ah mösyö," dedi ihtiyar, "bana bir şey sormayın; size gördüklerimi anlatırsam, hiç kuşku yok ki başıma kötü şeyler gelecek."</p>

  <p class="normal">"Demek bir şeyler gördünüz?" dedi d'Artagnan. "Öyleyse, Tanrı aşkına," diye devam etti ihtiyara bir altın fırlatarak, "neler gördüğünüzü söyleyin, size şerefim üzerine yemin ediyorum ki anlattıklarınızı benden başka kimse duymayacak."</p>

  <p class="normal">D'Artagnan'ın yüzündeki içtenliği ve acıyı fark eden ihtiyar, kendisini dinlemesini işaret ederek, alçak sesle konuşmaya başladı:</p>

  <p class="normal">"Saat dokuz civarında, caddede bazı gürültüler duyup, neler olup bittiğini öğrenmek istediğimde, kapıma yaklaşan birkaç kişinin içeri girmeye çalıştıklarını fark ettim. Yoksul olduğum için hırsızlardan korkmadığımdan, kapıyı açtım ve birkaç adım ötede üç adam gördüm. Karanlıkta atlar koşulmuş bir araba ve binek atları gördüm. Bu atlar hiç kuşkusuz süvari giysileri içindeki üç adama aitti.</p>

  <p class="normal">‘Ah, beyefendiler!' diye haykırdım, ‘benden ne istiyorsunuz?'</p>

  <p class="normal">‘Merdivenin var mı?' diye sordu grubun şefi gibi görünen adam.</p>

  <p class="normal">‘Evet, efendim; meyvelerimi onunla toplarım.'</p>

  <p class="normal">‘Onu bize getir ve evine dön, al sana verdiğimiz rahatsızlığın karşılığı olarak bir ekü. Yalnızca sana şunu hatırlatayım ki, göreceklerinden ve duyacaklarından kimseye söz edersen –çünkü ne kadar tehdit edersek edelim, bakacağından ve dinleyeceğinden eminim– işin bitiktir.'</p>

  <p class="normal">Bu sözlerden sonra bana bir ekü attı ve merdiveni aldı.</p>

  <p class="normal">Gerçekten de, çitin kapısını arkalarından kapattıktan sonra, eve dönermiş gibi yaptım; ama hemen arka kapıdan çıkıp karanlıkta fark edilmeden her şeyi görebileceğim şu mürver kümesine doğru süzüldüm.</p>

  <p class="normal">Üç adam sessizce çektikleri arabadan kır saçlı, kısa boylu, şişman birini çıkarttılar, koyu renkli sıradan giysileri olan bu adam dikkatle merdivene çıkıp, sinsice odanın içine baktı, sonra sessizce aşağı inip, alçak sesle mırıldandı:</p>

  <p class="normal">‘Bu o!'</p>

  <p class="normal">Benimle konuşan adam hemen kapıya yaklaşıp, yanında bulunan bir anahtarla kilidi açtı ve gözden kayboldu; aynı anda diğer ikisi merdivene çıktılar. Kır saçlı, ufak tefek adam arabanın kapısında beklerken, arabacı koşulmuş atları, uşak da eyerli atları tutuyordu.</p>

  <p class="normal">Aniden konaktan çığlık seslerinin duyulmasıyla pencereye doğru koşan bir kadın dışarı atlamak istedi. Ama iki adamı fark eder etmez geri çekildi, iki adam hemen ardından odaya daldılar.</p>

  <p class="normal">Ondan sonra hiçbir şey görmedim, ama kırılan mobilyaların seslerini duydum. Kadın haykırıyor ve yardım istiyordu. Ama biraz sonra bu çığlıklar daha boğuk gelmeye başladı, üç adamın pencereye yaklaşmasının ardından, kollarında kadını taşıyan ikisi merdivenden inerek kadını arabaya götürdüler, kır saçlı, ufak tefek adam da onların ardından arabaya bindi. Konakta kalan adam pencereyi kapattıktan biraz sonra kapıdan çıktı ve kadının arabaya bindirildiğinden emin olduktan sonra, kendisini bekleyen iki arkadaşı gibi atına atladı; uşağın arabacının yanına yerleşmesiyle üç atlının eşlik ettiği araba dörtnala uzaklaştı, her şey bitmişti. O andan sonra hiçbir şey görmedim, hiçbir şey duymadım."</p>

  <p class="normal">Bu korkunç haberle sarsılan d'Artagnan, içinde öfkenin ve kıskançlığın ifritleri uğuldarken, bir an için sessiz ve hareketsiz kaldı.</p>

  <p class="normal">"Ama beyefendiciğim," dedi, bu sessiz umutsuzluktan çığlıklar ve gözyaşlarından daha çok etkilenen ihtiyar, "üzülmeyin, sizi öldürmediler ya, önemli olan bu."</p>

  <p class="normal">"Bu iğrenç baskını kimin düzenlediğini biliyor musunuz?"</p>

  <p class="normal">"Onu tanımıyorum."</p>

  <p class="normal">"Ama sizinle konuştuğuna göre onu görmüş olmalısınız."</p>

  <p class="normal">"Ah, eşkalini mi soruyorsunuz?"</p>

  <p class="normal">"Evet."</p>

  <p class="normal">"Uzun, ince, yağız, siyah bıyıklı, siyah gözlü bir beyefendi."</p>

  <p class="normal">"Şuraya bak," diye haykırdı d'Artagnan, "yine o! Hep o! Bu adam başımın belası! Ya diğeri?"</p>

  <p class="normal">"Hangisi?"</p>

  <p class="normal">"Ufak tefek olanı."</p>

  <p class="normal">"Ah! O soylu biri gibi görünmüyordu; zaten kılıcı da yoktu ve diğerleri onu pek önemsemiyorlardı."</p>

  <p class="normal">"Bir uşak," diye mırıldandı d'Artagnan. "Ah! Zavallı kadın! Zavallı kadın! Ona ne yaptılar acaba?"</p>

  <p class="normal">"Sır tutacağınıza dair bana söz vermiştiniz," dedi ihtiyar.</p>

  <p class="normal">"Ve sözümü tekrarlıyorum, içiniz rahat olsun, ben bir beyefendiyim. Bir beyefendinin sözü çok önemlidir ve size bu sözü verdim."</p>

  <p class="normal">D'Artagnan yıkılmış bir halde iskele yolunda ilerledi. Kâh o kadının Madam Bonacieux olduğuna inanamayıp, ertesi gün onu Louvre'da bulacağını ümit ediyor, kâh bir entrikaya kurban gidip kıskançlık yüzünden kaçırıldığından kaygılanıyordu. Yüreği kabarıyor, üzülüyor, ümitsizliğe kapılıyordu.</p>

  <p class="normal">"Ah! Keşke dostlarım burada olsalardı!" diye haykırıyordu, "en azından onu bulabilme umudunu taşıyabilecektim, ama kim bilir onların başına da neler geldi!"</p>

  <p class="normal">Saat neredeyse gece yarısına geliyordu; önce Planchet'yi bulmak gerekiyordu. D'Artagnan içerden hafif bir ışık sızan meyhanelerin kapısını peş peşe açtırsa da, hiçbirinde Planchet'ye rastlayamadı.</p>

  <p class="normal">Altıncı meyhanede, bu araştırmanın biraz tesadüflere bağlı olduğunu düşünmeye başladı. D'Artagnan uşağına sabah altıda randevu vermişti ve dilediği yere gitmeye hakkı vardı.</p>

  <p class="normal">Zaten genç adamın aklına kaçırılma mahallinin yakınlarında kalarak bu esrarengiz olay hakkında bazı bilgilere ulaşabileceği fikri gelmişti. D'Artagnan, söylediğimiz gibi altıncı meyhanede araştırmasına ara verip, en kaliteli şaraptan bir şişe söyledi, en loş köşelerden birine çekilip, güneşin doğmasını beklemeye karar verdi; ama umudu bir kez daha boşa çıkmıştı ve kulak kesilmesine rağmen, içinde bulunduğu saygıdeğer topluluğu oluşturan işçilerin, uşakların, arabacıların küfürlerinden, takılmalarından ve şakalaşmalarından başka bir şey duyamadı, zavallı kadının kaçırılışı ile ilgili tek bir söz bile işitmedi. Bunun üzerine, yapacak başka bir şeyi olmadığı için, şüpheleri üzerine çekmemek amacıyla şarabını içti ve bulunduğu köşeye mümkün olabildiğince rahat bir şekilde kıvrılarak, iyi kötü uyumaya karar verdi. Hatırlanacağı gibi d'Artagnan yirmi yaşındaydı ve bu yaşta uyku, en umutsuz yüreklerde bile buyurgan bir şekilde talep ettiği ayrıcalıklı haklara sahipti.</p>

  <p class="normal">Sabah altıya doğru, genellikle kötü bir gecenin ardından gelen bir halsizlikle uyandı. Hazırlanması uzun sürmedi; uyuduğu sırada soyulup soyulmadığını aceleyle kontrol etti, yüzüğünün parmağında, kesesinin cebinde, tabancalarının da belinde olduğunu anlayınca, ayağa kalkıp şarabın parasını ödedi ve uşağını bulmakta akşama göre daha şanslı olup olmayacağını görmek için dışarı çıktı. Gerçekten de, nemli ve grimtırak sisin ortasında ilk gördüğü kişi eliyle iki atın dizginlerini tutarak, akşam hiç fark etmeden geçtiği küçük bir meyhanenin kapısında bekleyen Planchet oldu.</p>
</body>
</html>
