<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_57">LVII<br class="chapter" />
  Klasik Bir Trajedi</h1>

  <p class="normal">Kendisini dinleyen genç subayı incelemekle geçirdiği bir sessizlik anından sonra Milady devam etti:</p>

  <p class="normal">"Üç günden beri hiçbir şey yiyip içmediğimden çok acı çekiyordum: Bazen gözümün önünden geçen kara bulutlarla başım dönüyor, bazen de kendimden geçiyordum.</p>

  <p class="normal">Akşam olduğunda, kendimi çok güçsüz hissediyordum, sık sık bayılıyor ve her bayıldığımda da ölmek üzere olduğum düşüncesiyle Tanrı'ya şükrediyordum.</p>

  <p class="normal">Bu baygınlıklardan birinde kapının açıldığını duyunca korkuyla kendime geldim.</p>

  <p class="normal">İşkencecim, arkasında duran adam gibi maske takmış olsa da, onu adımlarından ve şeytanın kendisine verdiği o etkileyici tavırlarından tanıdım.</p>

  <p class="normal">‘Evet, sizden istediğim yemini etmeye karar verdiniz mi?' diye sordu.</p>

  <p class="normal">‘Sizin de söylemiş olduğunuz gibi Püritenler sözlerinden dönmezler; benimkini duymuştunuz, sizi insanların ve Tanrı'nın adaleti önüne çıkana kadar izleyeceğim!'</p>

  <p class="normal">‘Demek ısrar ediyorsunuz?'</p>

  <p class="normal">‘Beni duyan Tanrı'nın önünde yemin ediyorum ki sizden intikamımı alana kadar sizi bütün dünyaya teşhir edeceğim.'</p>

  <p class="normal">‘Siz bir fahişesiniz,' dedi gök gürültüsünü andıran bir sesle, ‘ve bir fahişe olmanın bedelini ödeyeceksiniz! Yardıma çağıracağınızı söylediğiniz insanların karşısına damgalanmış olarak çıktığınızda bir suçlu ya da bir çılgın olmadığınızı kanıtlamaya çalışacaksınız!'</p>

  <p class="normal">Sonra yanındaki adama seslendi:</p>

  <p class="normal">‘Cellat, görevini yap.'"</p>

  <p class="normal">"Ah! İsmi, ismi nedir?" diye haykırdı Felton, "İsmini söyleyin!"</p>

  <p class="normal">"O zaman ölümden daha beter bir işkenceyle karşı karşıya olduğumu anlayıp çığlıklar atmaya, direnmeye başladım, cellat beni yakalayıp parkenin üzerine devirdikten sonra üzerime çullandı ve kendimi kaybetmiş bir halde hıçkırıklara boğularak, beni duymayan Tanrı'ya yakarırken acı ve utanç dolu korkunç bir çığlık attım; celladın kızgın demiri omzumu dağlamıştı."</p>

  <p class="normal">Felton kükrer gibi sesler çıkardı.</p>

  <p class="normal">"Bakın," dedi Milady bir kraliçenin heybetiyle ayağa kalkarak, "bakın Felton, bir alçağın kurbanı olan temiz bir genç kız için nasıl bir işkence icat ettiler. İnsanların yüreklerini okumayı öğrenin ve artık onların haksız intikamlarına aracı olurken daha dikkatli davranın."</p>

  <p class="normal">Hızlı bir hareketle elbisesini açan Milady göğsünü kapatan patiskayı yırtıp, öfke ve utançtan kızarmış gibi yaparak genç adama böyle güzel bir omzu lekeleyen silinmez damgayı gösterdi.</p>

  <p class="normal">"Ama," diye haykırdı Felton, "bu bir zambak!"</p>

  <p class="normal">"İşte alçaklık tam da burada," diye karşılık verdi Milady. "İngiliz damgası!.. Buna hangi mahkemenin karar verdiğini bulmak için krallığın bütün mahkemelerine başvuracaktım; ama Fransız damgası... Ah! İş böyle olunca gerçekten de damgalanmış oluyordum."</p>

  <p class="normal">Felton daha fazlasına dayanamayacaktı.</p>

  <p class="normal">Solgun yüzü ve taş kesilmiş bedeniyle, bu korkunç gerçekle sarsılmış, göğsünü olağanüstü olarak nitelendirdiği bir işveyle açmış olan bu kadının insanüstü güzelliğiyle gözleri kamaşmış bir halde, tıpkı imparatorların emriyle gözünü kan bürümüş izleyicilerin önünde kutsal işkencelere maruz kalan ilk Hıristiyanlar gibi diz çöktü. Damga kaybolmuş, geriye yalnızca güzelliği kalmıştı.</p>

  <p class="normal">"Affedin, affedin!" diye haykırdı Felton, "Bağışlayın beni!"</p>

  <p class="normal">Milady, subayın gözlerinde parlayan aşk ateşini fark etti.</p>

  <p class="normal">"Neyi bağışlayacakmışım?" diye sordu.</p>

  <p class="normal">"İşkencecilerinizin suç ortağı olmamı."</p>

  <p class="normal">Milady ona elini uzattı.</p>

  <p class="normal">"Ne kadar güzel! Ne kadar genç!" diye haykırdı Felton bu eli öpücüklere boğarak.</p>

  <p class="normal">Milady onu kölesine bakan bir kraliçe gibi süzdü.</p>

  <p class="normal">Felton bir Püritendi: Kadının elini bırakıp ayaklarını öpmeye başladı.</p>

  <p class="normal">Artık onu sevmiyor, ona tapıyordu.</p>

  <p class="normal">Bu kendinden geçiş anı sona erip, Milady hiç kaybetmediği soğukkanlı ifadesine yeniden büründüğünde, bu aşk hazinelerinin daha şiddetli bir arzu hissettirecek şekilde yeniden örtüldüğünü gören Felton:</p>

  <p class="normal">"Ah!" dedi, "Şimdi sizden tek bir şey istiyorum, gerçek celladınızın ismi nedir? Çünkü benim için tek bir cellat var; diğeri yalnızca bir aracıydı hepsi bu."</p>

  <p class="normal">"Nasıl yani kardeşim!" diye haykırdı Milady, "Hâlâ ismini mi söylemem gerekiyor, tahmin edemedin mi?"</p>

  <p class="normal">"Nasıl!" diye karşılık verdi Felton, "O!.. Yine o!.. Her zaman o!.. Demek gerçek suçlu o..."</p>

  <p class="normal">"Gerçek suçlu," dedi Milady, "İngiltere'yi mahveden, gerçek dindarlara işkence eden, onca kadının onurunu lekeleyen, sapkın ruhundaki bir kapris yüzünden iki krallığı birbirine düşürüp kan akmasına neden olan, bugün Protestanları korur gibi görünse de yarın onlara ihanet edecek olan..."</p>

  <p class="normal">"Buckingham! Demek Buckingham!" diye haykırdı Felton öfkeyle.</p>

  <p class="normal">Milady bu ismin hatırlattığı utanca dayanamıyormuşçasına elleriyle yüzünü sakladı.</p>

  <p class="normal">"Bu meleğin celladı Buckingham!" diye haykırdı Felton. "Ama onu cezalandırmadın Tanrım ve soylu, onurlu ve hepimizi yok edecek kadar güçlü olmasına izin verdin!"</p>

  <p class="normal">"Tanrı kendini kötülüğe kaptıranları terk eder," dedi Milady.</p>

  <p class="normal">"Demek lanetlilerin hak ettiği cezayı üzerine çekmek istiyor!" diye devam etti Felton giderek artan bir coşkuyla, "Demek insanoğlunun intikamının ilahi adaletten önce gerçekleşmesini istiyor!"</p>

  <p class="normal">"İnsanlar ondan korktukları için bunu yapmaya cesaret edemiyorlar."</p>

  <p class="normal">"Ah!" dedi Felton, "Ondan korkmuyorum ve buna cesaret edeceğim!.."</p>

  <p class="normal">Milady ruhunun şeytani bir sevinçle yıkandığını hissetti.</p>

  <p class="normal">"Ama koruyucum, babam Winter lordu bu işe nasıl karıştı?" diye sordu Felton.</p>

  <p class="normal">"Dinleyin Felton," diye karşılık verdi Milady, "alçak ve iğrenç insanların yanı sıra, soylu ve yüce kişilikler de vardır. Beni seven ve benim de sevdiğim bir nişanlım vardı, yüreği, davranışları size benzerdi. Ona her şeyi anlattığımda, beni tanıdığı için bir an bile tereddüt etmedi. Buckingham'ın seviyesinde soylu bir beyefendiydi. Hiçbir şey söylemedi, kılıcını kuşanıp pelerinini giydikten sonra Buckingham sarayına gitti."</p>

  <p class="normal">"Evet," dedi Felton, "anlıyorum, yine de bu tür adamlara karşı kılıç değil, hançer kullanmak gerek."</p>

  <p class="normal">"Buckingham bir gün önce, o zaman henüz Galler prensi olan I. Charles için kralın kızını isteyeceği İspanya'ya elçi olarak gönderilmişti. Nişanlım geri geldi.</p>

  <p class="normal">‘Dinleyin,' dedi bana, ‘bu adam dün yola çıktığı için şu an intikamımı alamayacağım. Ama o gelene kadar hayatımızı birleştirelim ve siz de Winter lordunun kendisinin ve karısının onurunu kurtaracağına inanın.'"</p>

  <p class="normal">"Winter lordu!" diye haykırdı Felton.</p>

  <p class="normal">"Evet," dedi Milady, "şimdi her şeyi anlıyorsunuz değil mi? Buckingham bir yıl boyunca geri dönmedi. Onun dönüşünden sekiz gün önce Winter lordu beni tek vârisi olarak bırakarak aniden öldü. Bu darbeyi indiren kimdi? Her şeyi bilen Tanrı bunun cevabını da biliyordu, ama ben kimseyi suçlayamam..."</p>

  <p class="normal">"Ah ne büyük bir yıkım!" diye haykırdı Felton.</p>

  <p class="normal">"Winter lordu kardeşine hiçbir şey söyleyemeden ölmüştü. O korkunç sır, suçlunun kafasında bir şimşek gibi patlayıncaya kadar herkesten saklanacaktı. Koruyucunuz kardeşinin hiçbir varlığı olmayan bir genç kızla evlenmesini şüpheyle karşılamıştı. Miras umutlarını yitirmiş bir adamdan hiçbir destek bekleyemeyeceğimi hissettim ve hayatımın geri kalanını geçirmek üzere Fransa'ya döndüm. Ama bütün servetim İngiltere'de olduğundan, savaş çıkınca bağlantıların kesilmesi nedeniyle sıkıntıya düşüp geri gelmek zorunda kaldım; altı gün önce Portsmouth'a geldim."</p>

  <p class="normal">"Ya sonra?"</p>

  <p class="normal">"Sonra, gelişimden haberdar olan Buckingham, Winter lorduna benim damgalanmış bir fahişe olduğumu söyledi. Kocamın soylu ve tok sesi artık beni savunmak üzere orada değildi. Winter lordu kendi çıkarlarını da düşünerek bütün söylenenlere kolayca inandı. Beni tutuklatıp sizin gözetiminiz altında buraya getirdi. Gerisini biliyorsunuz, öbür gün beni sürgüne, aşağılık sürgünlerin arasına gönderiyor. Ah! Oyun çok ustaca planlanmış! Onurum buna dayanamayacak. Anlayacağınız gibi Felton, ölmem gerek, bana o bıçağı verin!"</p>

  <p class="normal">Ve bu sözler üzerine, gücü tükenmiş gibi görünen Milady bitkin bir halde kendisini genç subayın kollarına bıraktı, aşktan, öfkeden ve şu ana dek yaşamadığı hazdan sarhoş olan Felton, o güzel ağızdan çıkan soluğun, o yürek hoplatan göğüslerin etkisiyle kendinden geçmiş bir halde onu kollarıyla sarıp göğsüne bastırdı.</p>

  <p class="normal">"Hayır, hayır," dedi, "onurlu bir hayat sürdüreceksin, düşmanlarını bozguna uğratmak için yaşayacaksın."</p>

  <p class="normal">Onu hafifçe iten Milady, yine de davetkâr bakışlarını gözlerinden ayırmıyordu; bunun üzerine Felton onu kolları arasına alarak bir tanrıçaymış gibi yakardı.</p>

  <p class="normal">"Ah! Ölüm, ölüm!" dedi Milady gözlerini yumarken alçak bir sesle, "Ah! Felton, kardeşim, bu utanca katlanmaktansa ölmeyi tercih ederim, sana yalvarıyorum!"</p>

  <p class="normal">"Hayır," diye haykırdı Felton, "yaşayıp intikamını alacaksın!"</p>

  <p class="normal">"Felton, karşıma çıkan herkese felaket getiriyorum! Bırak beni Felton, bırak öleyim!"</p>

  <p class="normal">"O zaman birlikte öleceğiz!" diye haykırdı dudaklarını tutsağın dudaklarına uzatan Felton.</p>

  <p class="normal">Kapının birkaç kez vurulmasıyla, Milady, Felton'ı bu kez gerçekten itti.</p>

  <p class="normal">"Dinle," dedi, "bizi duydular, işimiz bitti!"</p>

  <p class="normal">"Hayır," dedi Felton, "nöbetçi bir devriyenin geldiğini haber veriyor."</p>

  <p class="normal">"O zaman kapıyı açın."</p>

  <p class="normal">Felton beynini, ruhunu ele geçirmiş olan bu kadına itaat etti.</p>

  <p class="normal">Karşısında devriye birliğinin komutanı olan bir çavuş vardı.</p>

  <p class="normal">"Evet, ne var?" diye sordu genç teğmen.</p>

  <p class="normal">"Yardım isterseniz, kapıyı açmamı söylemiştiniz," dedi asker, "ama bana anahtarı vermeyi unutmuşsunuz, ne söylediğinizi anlamadımsa da bağırdığınızı duyup kapıyı açmak istedim, ama içeriden kilitli olduğu için çavuşu çağırdım."</p>

  <p class="normal">"Ben de geldim," dedi çavuş.</p>

  <p class="normal">Kafası karmakarışık olan Felton sessizce duruyordu.</p>

  <p class="normal">Bu durumu kendi lehine çevirmeye çalışan Milady masaya koşup Felton'ın bıraktığı bıçağı aldı:</p>

  <p class="normal">"Hangi hakla ölümüme engel olmaya çalışıyorsunuz?" dedi.</p>

  <p class="normal">"Tanrım!" diye haykırdı elinde parlayan bıçağı gören Felton.</p>

  <p class="normal">O sırada koridorda alaycı bir kahkaha yankılandı.</p>

  <p class="normal">Gürültüyü duyan baron üzerinde robdöşambrı ve elinde kılıcıyla kapıda duruyordu.</p>

  <p class="normal">"Ah! Ah! İşte Felton," dedi, "gördüğünüz gibi trajedinin son perdesi başladı, oyun size söylediğim bütün aşamalarla devam etti; ama içiniz rahat olsun, kan akmayacak."</p>

  <p class="normal">Milady cesaretini Felton'a hemen kanıtlamazsa bütün güvenilirliğini yitireceğini anladı.</p>

  <p class="normal">"Yanılıyorsunuz Milord, kan akacak ve bu kanı akıtanlar onun içinde boğulacaklar!"</p>

  <p class="normal">Bir çığlık atan Felton ona doğru koşsa da geç kalmıştı, Milady bıçağı kendisine saplamıştı.</p>

  <p class="normal">Ama çok şükür, bıçak usta bir hareketle o dönemde kadınların göğüslerini bir zırh gibi saran demir korse yastığına rast gelmiş, elbiseyi yırtarak etle kaburgalar arasına yanlamasına girmişti.</p>

  <p class="normal">Milady'nin elbisesi bir anda kanlar içinde kaldı.</p>

  <p class="normal">Sırtüstü yere yığılan Milady bayılmış gibi görünüyordu.</p>

  <p class="normal">Felton bıçağı aldı.</p>

  <p class="normal">"Görüyorsunuz Milord," dedi hüzünlü bir ifadeyle, "işte gözetimim altındaki bir kadın kendisini öldürdü!"</p>

  <p class="normal">"İçiniz rahat olsun Felton," dedi Winter lordu, "ölmedi, şeytanlar bu kadar kolay ölmez, içiniz rahat olsun, beni odamda bekleyin."</p>

  <p class="normal">"Ama Milord..."</p>

  <p class="normal">"Hadi, size emrediyorum."</p>

  <p class="normal">Üstünün talimatına itaat eden Felton, çıkarken bıçağı göğsüne sokuşturdu.</p>

  <p class="normal">Milady'ye hizmet eden kadını çağırmakla yetinen Winter lorduna gelince, hâlâ baygın olan tutsağı ona emanet ederek dışarı çıktı.</p>

  <p class="normal">Yine de bütün şüphelerine rağmen, yaranın ciddi olabileceğini düşünerek atlı bir adamını hemen doktor çağırmaya gönderdi.</p>
</body>
</html>
