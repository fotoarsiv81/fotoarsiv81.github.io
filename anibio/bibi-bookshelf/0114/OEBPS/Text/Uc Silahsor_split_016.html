<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">XIV<br class="chapter" />
  Meung'deki Adam</h1>

  <p class="normal">Bu kalabalık asılacak bir adamı değil, asılmış bir adamı izlemek için toplanmıştı.</p>

  <p class="normal">Bir an için duran araba kalabalığın arasından yoluna devam etti, Saint-Honoré caddesine girip, oradan Bons-Enfants caddesine döndü ve alçak bir kapının önünde durdu.</p>

  <p class="normal">Kapının açılmasıyla muhafızlar subayın tuttuğu Bonacieux'nün koluna girdiler, onu bir koridordan geçirip, merdivenlerden çıkardılar ve bir bekleme odasına bıraktılar.</p>

  <p class="normal">Bütün bu hareketleri tamamıyla mekanik bir şekilde yapmış, sanki bir rüyada gibi yürümüştü; çevresindeki nesneleri bir sis perdesinin arasından görüyor, kulakları anlamadığı sesleri algılıyordu; o sırada idam etseler, kendini savunmak için tek bir hareket yapamayacak, aman dileyecek tek bir çığlık bile atamayacaktı.</p>

  <p class="normal">Sırtını duvara yaslayıp, kolları sarkmış bir halde, muhafızların kendisini bıraktıkları bankın üzerinde kalakalmıştı.</p>

  <p class="normal">Bununla birlikte, etrafına baktığında kendisini tehdit eden hiçbir şey göremeyip, ciddi bir tehlikeyle karşı karşıya kalmadığını anladı, kanepesinin yumuşacık, duvarların güzel bir Cordoba derisiyle kaplı, pencerelerin altın kordonlarla tutturulmuş kırmızı damalı perdelerle süslenmiş olduğunu fark edince, yavaş yavaş korkusunun biraz abartılı olduğunu düşünüp, kafasını sağa sola, yukarıya aşağıya hareket ettirmeye başladı.</p>

  <p class="normal">Bu hareketlerine kimsenin karşı çıkmaması üzerine biraz daha cesaretlenerek önce bir bacağını, sonra diğerini oynattı ve iki elinden destek alarak kanepede doğrulup ayağa kalktı.</p>

  <p class="normal">O sırada temiz yüzlü bir subay kapıyı açıp, yan odadaki bir kişiyle konuşmaya devam etti, sonra mahkûma dönerek:</p>

  <p class="normal">"İsminiz Bonacieux mü?" diye sordu.</p>

  <p class="normal">"Evet efendim," diye kekeledi, canlıdan çok ölüye benzeyen Bonacieux.</p>

  <p class="normal">"Girin," dedi subay.</p>

  <p class="normal">Ve tuhafiyecinin geçmesi için geri çekildi. Bonacieux hiç yanıt vermeden itaat ederek beklendiğini sandığı odaya girdi.</p>

  <p class="normal">Burası büyük, her yanı kapalı, boğucu bir çalışma odasıydı, duvarları savunma ve saldırı silahlarıyla kaplıydı, henüz eylül ayının sonlarında olunmasına rağmen şömine yanıyordu. Odanın ortasında, üzerinde Rochelle şehrinin kocaman bir haritasının bulunduğu kitaplar ve kâğıtlarla dolu, kare şeklinde bir masa vardı.</p>

  <p class="normal">Şöminenin önünde orta boylu, yüz ifadesi soylu ve gururlu, bakışları delici, alnı geniş ve keçi sakalı ile bıyıkları zaten zayıf olan yüzünü daha ince, uzun gösteren bir adam duruyordu. Otuz altı, otuz yedi yaşlarında olsa da, saçları, bıyıkları ve keçi sakalı kırlaşmıştı. Kılıcı olmasa da, tam bir savaşçıyı andıran bu adamın manda derisinden çizmelerinin hâlâ hafifçe tozla kaplı olmasından o gün ata binmiş olduğu anlaşılıyordu.</p>

  <p class="normal">Armand-Jean Duplessis'i, yani kardinal de Richelieu'yü bize anlatıldığı gibi, yaşamını yalnızca dehasının gücüyle sürdürebilen, Avrupa'yla verdiği savaşı ancak engin düşünce yeteneği sayesinde devam ettirebilen, büyük acılar çeken, sesi soluğu kesilmiş, vücudu iki büklüm olmuş, mezarı andıran geniş koltuğuna gömülmüş bir ihtiyar olarak değil, o günkü haliyle, yani bedeni çok güçlü olmasa da, kendisini yaşayan en olağanüstü insanlardan biri yapan moral gücüyle ayakta duran ve Mantova dükalığında Nevers düküne destek verdikten, Nîmes'i, Castres'ı ve Uzes'i aldıktan sonra, şimdi İngilizleri Ré adasından kovup La Rochelle'i kuşatmaya hazırlanan yiğit ve yaman bir kişi olarak tasvir edeceğiz.</p>

  <p class="normal">İlk bakışta hiçbir şey onun kardinal olduğunu belli etmiyordu, daha önceden yüzünü görmemiş olanların, karşılarında kim olduğunu tahmin etmeleri mümkün değildi.</p>

  <p class="normal">Zavallı tuhafiyeci dışarıda ayakta dururken, tasvir ettiğimiz kişi gözlerini adeta geçmişini okumak istercesine ona dikmişti.</p>

  <p class="normal">"Bonacieux bu mu?"</p>

  <p class="normal">"Evet, monsenyör," diye karşılık verdi subay.</p>

  <p class="normal">"Peki, şu belgeleri verin ve bizi yalnız bırakın."</p>

  <p class="normal">Subay masanın üzerindeki belgeleri kardinale uzattıktan sonra, yerlere kadar eğilerek dışarı çıktı.</p>

  <p class="normal">Bonacieux bu belgelerin Bastille'deki sorgucularının elinden çıktığını anlamıştı. Ara sıra, şöminenin önündeki kişi yazılanlardan uzaklaştırdığı bakışlarını tıpkı iki hançer gibi zavallı tuhafiyecinin ta kalbine kadar saplıyordu.</p>

  <p class="normal">On dakikalık bir okuma, on saniyelik bir gözlemden sonra, kardinal kararını vermişti.</p>

  <p class="normal">"Bu kafa asla dalaverelere girişmemiştir, ama önemi yok, bir bakalım hele," diye mırıldandıktan sonra yavaşça, "vatan hainliğiyle suçlanıyorsunuz," dedi.</p>

  <p class="normal">"Bunu daha önce de söylediler monsenyör," diye haykırdı konuştuğu kişiye subaydan duyduğu gibi hitap eden Bonacieux, "ama sizi temin ederim ki bu konuyla ilgili hiçbir şey bilmiyorum."</p>

  <p class="normal">Kardinal gülümsemesini bastırdı.</p>

  <p class="normal">"Karınızla, Madam de Chevreuse'le ve Buckingham dükü ile komplolar çeviriyormuşsunuz."</p>

  <p class="normal">"Doğrusu, monsenyör, bu isimleri karımın telaffuz ettiğini duymuştum."</p>

  <p class="normal">"Hangi vesileyle?"</p>

  <p class="normal">"Kardinal de Richelieu'nün Buckingham dükünü Paris'e çağırdığını ve kraliçe ile birlikte her ikisinin de defterlerini dürmek istediğini söylemişti."</p>

  <p class="normal">"Böyle mi söylüyordu?" diye haykırdı kardinal öfkeyle.</p>

  <p class="normal">"Evet monsenyör; ama ben ona böyle söylentilere aldırmamasını söyledim, kardinal hazretlerinin böyle bir şey yapacak durumda..."</p>

  <p class="normal">"Kesin sesinizi, siz bir ahmaktan başka bir şey değilsiniz!" diye araya girdi kardinal.</p>

  <p class="normal">"Karımın söyledikleri aynen böyleydi, monsenyör."</p>

  <p class="normal">"Karınızı kimin kaçırdığını biliyor musunuz?"</p>

  <p class="normal">"Hayır monsenyör."</p>

  <p class="normal">"Yine de bazı kuşkularınız var?"</p>

  <p class="normal">"Evet monsenyör; ama sayın sorgu yargıcının canını sıktığı için bu kuşkularımdan vazgeçtim."</p>

  <p class="normal">"Karınızın kaçıp kurtulduğunu biliyor muydunuz?"</p>

  <p class="normal">"Hayır monsenyör, bunu hapiste, oldukça sevimli bir adam olan sayın sorgu yargıcından öğrendim."</p>

  <p class="normal">Kardinal bir kez daha gülmemek için kendini zor tuttu.</p>

  <p class="normal">"Yani kaçtığından beri karınızın başına neler geldiğini bilmiyorsunuz?"</p>

  <p class="normal">"Kesinlikle monsenyör; ama Louvre'a dönmüş olmalı."</p>

  <p class="normal">"Gece yarısı birde henüz dönmemişti."</p>

  <p class="normal">"Ah! Tanrım! Ama o zaman başına bir şey mi geldi?"</p>

  <p class="normal">"İçiniz rahat olsun, bunu öğreneceğiz; kardinalden hiçbir şey gizlenemez, o her şeyi bilir."</p>

  <p class="normal">"Öyleyse monsenyör, kardinalin bana karımın başına neler geldiğini söyleyeceğini düşünüyor musunuz?"</p>

  <p class="normal">"Belki, ama önce karınızla Madam de Chevreuse arasındaki ilişkileri anlatmanız gerek."</p>

  <p class="normal">"Ama monsenyör, ben hiçbir şey bilmiyorum, onu hiç görmedim."</p>

  <p class="normal">"Karınızı almak için Louvre'a gittiğinizde, doğrudan eve mi dönüyordunuz?"</p>

  <p class="normal">"Hayır, çoğunlukla onu kumaş tüccarlarına götürüyordum."</p>

  <p class="normal">"Kaç kumaş tüccarı vardı?"</p>

  <p class="normal">"İki monsenyör."</p>

  <p class="normal">"Yerleri neredeydi?"</p>

  <p class="normal">"Biri Vaugirard, diğeri de La Harpe caddelerinde."</p>

  <p class="normal">"Onunla içeri giriyor muydunuz?"</p>

  <p class="normal">"Hayır monsenyör, onu kapıda bekliyordum."</p>

  <p class="normal">"Böyle tek başına içeri girmek için nasıl bir bahane buluyordu?"</p>

  <p class="normal">"Bahane bulmuyordu; bana beklememi söylüyordu, ben de bekliyordum."</p>

  <p class="normal">"Çok hoşgörülü bir kocasınız, sevgili mösyö!" dedi kardinal.</p>

  <p class="normal">"Bana sevgili mösyö diyor!" dedi tuhafiyeci içinden. "Çok güzel, işler yolunda gidecek gibi görünüyor!"</p>

  <p class="normal">"O mekânları hatırlıyor musunuz?"</p>

  <p class="normal">"Evet."</p>

  <p class="normal">"Kapı numaralarını biliyor musunuz?"</p>

  <p class="normal">"Evet."</p>

  <p class="normal">"Söyler misiniz?"</p>

  <p class="normal">"Vaugirard caddesi 25 numara, La Harpe caddesi 75 numara."</p>

  <p class="normal">"Bu güzel," dedi kardinal.</p>

  <p class="normal">Ardından gümüş çanı çalmasıyla subay içeri girdi.</p>

  <p class="normal">"Gidip Rochefort'u bulun, geri döndüyse, hemen yanıma gelsin," dedi alçak sesle.</p>

  <p class="normal">"Kont döndü," dedi subay, "bir an önce kardinal hazretleriyle görüşmek istiyor."</p>

  <p class="normal">"Kardinal hazretleri," diye mırıldandı Bonacieux.</p>

  <p class="normal">"O zaman gelsin," dedi Richelieu aceleyle.</p>

  <p class="normal">Subay kardinalin hizmetkârlarının her zamanki çabukluğuyla dışarı çıktı.</p>

  <p class="normal">"Kardinal hazretleri," diye mırıldandı şaşkın gözleri fıldır fıldır dönen Bonacieux.</p>

  <p class="normal">Subayın odadan çıkmasının üzerinden daha beş saniye bile geçmemişti ki, kapının açılmasıyla içeri bir başkası girdi.</p>

  <p class="normal">"Bu o," diye haykırdı Bonacieux.</p>

  <p class="normal">"Kim?" diye sordu kardinal.</p>

  <p class="normal">"Karımı kaçıran adam."</p>

  <p class="normal">Kardinalin çanı bir kez daha çalmasıyla subay içeri girdi.</p>

  <p class="normal">"Bu adamı muhafızlarının yanına götürün, ben çağırana kadar orada beklesin."</p>

  <p class="normal">"Hayır monsenyör! Hayır, bu o değil!" diye haykırdı Bonacieux, "Hayır, yanılmışım. Bu o değildi, ona benzemiyor bile! O onurlu bir beyefendi."</p>

  <p class="normal">"Götürün bu ahmağı!" dedi kardinal.</p>

  <p class="normal">Subay koluna girerek, onu iki muhafızın beklediği odaya götürdü.</p>

  <p class="normal">Kardinalin yanına gelen kişi Bonacieux'nün çıkışını sabırsızlıkla izledi, ardından kapı kapanır kapanmaz:</p>

  <p class="normal">"Görüştüler," dedi aceleyle kardinale yaklaşarak.</p>

  <p class="normal">"Kim?" diye sordu kardinal.</p>

  <p class="normal">"Kraliçe ve dük."</p>

  <p class="normal">"Öyle mi?" diye haykırdı kardinal.</p>

  <p class="normal">"Evet."</p>

  <p class="normal">"Nerede?"</p>

  <p class="normal">"Louvre'da."</p>

  <p class="normal">"Emin misiniz?"</p>

  <p class="normal">"Kesinlikle."</p>

  <p class="normal">"Bunu size kim söyledi?"</p>

  <p class="normal">"Madam de Lannoy, kardinal hazretlerine bağlılığını siz de biliyorsunuz."</p>

  <p class="normal">"Neden daha önce haber vermedi?"</p>

  <p class="normal">"Ya tesadüf ya da güvensizlikten dolayı kraliçe Madam de Fargis'yi odasında yatırıp, bütün gün yanında tutmuş."</p>

  <p class="normal">"Tamam, kaybettik. Rövanşı almaya bakalım."</p>

  <p class="normal">"Tüm yüreğimle yanınızda olacağım monsenyör, içiniz rahat olsun."</p>

  <p class="normal">"Olaylar nasıl gelişmiş."</p>

  <p class="normal">"Gece on iki buçukta kraliçe nedimeleriyle birlikte..."</p>

  <p class="normal">"Nerede?"</p>

  <p class="normal">"Yatak odasında..."</p>

  <p class="normal">"Peki."</p>

  <p class="normal">"Çamaşırcı kadın tarafından kendisine bir mendil getirilmiş..."</p>

  <p class="normal">"Sonra?"</p>

  <p class="normal">"Kraliçe bir anda çok heyecanlanmış, öyle ki allıkla kaplı yüzü kireç gibi solmuş."</p>

  <p class="normal">"Sonra! Sonra!"</p>

  <p class="normal">"Yine de ayağa kalkıp, soğuk bir ses tonuyla: ‘Hanımlar, beni on dakika bekleyin, geri geleceğim,' demiş. Yüklüğün kapısını açıp dışarı çıkmış."</p>

  <p class="normal">"Madam de Lannoy, neden bizi hemen haberdar etmemiş?"</p>

  <p class="normal">"O sırada hiçbir şey kesin değilmiş; hem kraliçe, ‘Hanımlar beni bekleyin' dediği için ona itaatsizlik etmeyi göze alamamış."</p>

  <p class="normal">"Kraliçe dışarıda ne kadar kalmış?"</p>

  <p class="normal">"Kırk beş dakika kadar."</p>

  <p class="normal">"Yanında hiç nedimesi var mıymış?"</p>

  <p class="normal">"Yalnızca Dona Estefania."</p>

  <p class="normal">"Sonra geri dönmüş mü?"</p>

  <p class="normal">"Evet, ama gül ağacından küçük bir kutuyu almak için, sonra hemen çıkmış."</p>

  <p class="normal">"Yeniden geri döndüğünde, bu kutu yanında mıymış?"</p>

  <p class="normal">"Hayır."</p>

  <p class="normal">"Madam de Lannoy, bu kutuda ne olduğunu biliyor muymuş?"</p>

  <p class="normal">"Evet, majestelerinin kraliçeye hediye ettiği elmaslar."</p>

  <p class="normal">"Yani geri döndüğünde yanında bu kutu yokmuş?"</p>

  <p class="normal">"Evet."</p>

  <p class="normal">"Madam de Lannoy, kraliçenin elmasları Buckingham'a verdiğini mi düşünüyor?"</p>

  <p class="normal">"Bundan emin."</p>

  <p class="normal">"Nasıl yani?"</p>

  <p class="normal">"Kraliçenin oda hizmetkârı olan Madam de Lannoy ertesi gün o kutuyu aramış, onu bulamayınca endişelenirmiş gibi görünüp kraliçeye sormuş."</p>

  <p class="normal">"Ve kraliçe?.."</p>

  <p class="normal">"Kraliçe kıpkırmızı kesilmiş ve önceki gün elmaslardan birinin kırıldığını ve tamir edilmesi için kuyumcusuna gönderdiğini söylemiş."</p>

  <p class="normal">"Bunun doğru olup olmadığını öğrendiniz mi?"</p>

  <p class="normal">"Evet."</p>

  <p class="normal">"Kuyumcu ne demiş?"</p>

  <p class="normal">"Kuyumcunun böyle bir şeyden haberi yokmuş."</p>

  <p class="normal">"Güzel! Güzel! Rochefort, henüz her şey bitmedi, hatta bu olup bitenlerden yararlanabiliriz."</p>

  <p class="normal">"Kardinal hazretlerinin dehasından eminim..."</p>

  <p class="normal">"Casusunun ahmaklığını telafi edeceğinden de, öyle değil mi?"</p>

  <p class="normal">"Kardinal hazretleri cümlemi bitirmeme izin verseydi ben de bunu söyleyecektim."</p>

  <p class="normal">"Şimdi Chevreuse düşesinin ve Buckingham dükünün nerede saklandıklarını biliyor musunuz?"</p>

  <p class="normal">"Hayır monsenyör, adamlarım bu konuyla ilgili olumlu bir haber getiremediler."</p>

  <p class="normal">"Ama ben biliyorum."</p>

  <p class="normal">"Siz mi monsenyör?"</p>

  <p class="normal">"Evet, en azından birinin Vaugirard caddesi 25 numarada, diğerinin de La Harpe caddesi 75 numarada kaldıklarından şüpheleniyorum."</p>

  <p class="normal">"Kardinal hazretleri her ikisini de tutuklatmamı isterler mi?"</p>

  <p class="normal">"Artık çok geç, gitmiş olmalılar."</p>

  <p class="normal">"Olsun, yine de bundan emin olmalıyız."</p>

  <p class="normal">"On muhafız alıp, evleri arayın."</p>

  <p class="normal">"Gidiyorum monsenyör."</p>

  <p class="normal">Ve Rochefort odadan çıktı.</p>

  <p class="normal">Yalnız kalan kardinal biraz düşündükten sonra, çanı üçüncü kez çaldı.</p>

  <p class="normal">Aynı subay yeniden içeri girdi.</p>

  <p class="normal">"Mahkûmu getirin," dedi kardinal.</p>

  <p class="normal">Bonacieux bir kez daha getirildi ve kardinalin işareti üzerine subay dışarı çıktı.</p>

  <p class="normal">"Beni yanılttınız," dedi kardinal sert bir ifadeyle.</p>

  <p class="normal">"Ben," diye haykırdı Bonacieux, "kardinal hazretlerini ben mi yanılttım?"</p>

  <p class="normal">"Karınızın Vaugirard ve La Harpe caddelerine gitmesinin nedeni kumaş tüccarlarıyla görüşmek değilmiş."</p>

  <p class="normal">"Ama Tanrı aşkına, kime gidiyormuş ki?"</p>

  <p class="normal">"Chevreuse düşesine ve Buckingham düküne."</p>

  <p class="normal">"Evet," dedi anılarını yeniden gözden geçiren Bonacieux, "bu doğru, kardinal hazretleri haklı. Karıma birçok kez kumaş tüccarlarının tabelası bile olmayan böyle evlerde oturmasının şaşırtıcı olduğunu söylediğimde o hep gülmeye başlardı. Ah monsenyör," diye devam etti Bonacieux, kardinalin ayaklarına kapanarak, "Ah! Ne kadar iyi, ne kadar yücesiniz, bütün dünya dehanızın önünde eğiliyor."</p>

  <p class="normal">Bonacieux gibi sıradan bir adam karşısındaki zaferi onun için ne kadar önemsizse de, bir an için bunun tadını çıkardı, sonra aniden aklına yeni bir şey gelmişçesine, dudakları bir gülümsemeyle kıvrıldı ve elini tuhafiyeciye uzatarak:</p>

  <p class="normal">"Ayağa kalkın dostum," dedi "siz mert bir adamsınız."</p>

  <p class="normal">"Kardinal bana eliyle dokundu! Ben de bu büyük adamın eline dokundum!" diye haykırdı Bonacieux. "Bu soylu adam bana dostum diye seslendi."</p>

  <p class="normal">"Evet dostum, evet!" dedi kardinal, ara sıra kullandığı ve yalnızca kendisini tanımayanları kandırmaya yarayan babacan bir ses tonuyla, "ve haksız yere suçlandığınız için, size bir tazminat ödemek gerekir. Alın, bu kesede üç yüz altın var, ve beni bağışlayın."</p>

  <p class="normal">"Sizi bağışlamak mı monsenyör!" dedi, bu sözde bağışın kendisiyle alay edilmek amacıyla yapıldığından kaygılandığı için keseyi almakta tereddüt eden Bonacieux. "Ama beni tutuklatmakta, işkence ettirmekte, asmakta özgürdünüz; siz her şeye kadirsiniz ve size tek bir söz bile edemem. Sizi bağışlamak monsenyör! Böyle bir şey düşünemezsiniz!"</p>

  <p class="normal">"Ah! Sevgili dostum Bonacieux! Bana karşı çok cömert davranıyorsunuz, size teşekkür ederim. Yine de bu keseyi alıyor ve buradan hoşnutsuzluğunuzu belli etmeyen bir ifadeyle gidiyorsunuz, öyle değil mi?"</p>

  <p class="normal">"Monsenyör, buradan büyülenmiş bir halde ayrılıyorum."</p>

  <p class="normal">"O zaman, elveda ya da daha doğrusu, yeniden görüşmek üzere, çünkü yeniden görüşeceğimizi umuyorum."</p>

  <p class="normal">"Kardinal hazretleri ne zaman isterse, emirlerine amade olacağım."</p>

  <p class="normal">"İçiniz rahat olsun, sık sık görüşeceğiz, çünkü sohbetinizden büyük bir keyif aldım."</p>

  <p class="normal">"Monsenyör!"</p>

  <p class="normal">"Yeniden görüşmek üzere Mösyö Bonacieux, yeniden görüşmek üzere."</p>

  <p class="normal">Ve kardinalin el işaretine yerlere kadar eğilerek karşılık veren Bonacieux geri geri giderek dışarı çıktı, bekleme odasına geçtiğinde, kardinal onun büyük bir coşkuyla, "Yaşasın kardinal! Yaşasın kardinal hazretleri! Yaşasın büyük kardinal!" diye avazı çıktığı kadar bağırdığını duydu. Bonacieux'nün duygularını parlak bir şekilde dışa vurmasını gülerek dinleyen kardinal, çığlıkların uzaklaşmaya başlamasıyla:</p>

  <p class="normal">"İşte," dedi kendi kendine, "artık benim için ölüme gidecek bir adam oldu."</p>

  <p class="normal">Ve kardinal büyük bir dikkatle çalışma masasının üzerinde duran La Rochelle haritasını incelerken, kalemiyle on sekiz ay sonraki kuşatmada, limana denizden destek gelmesini imkânsız kılacak o meşhur bendin geçeceği hattı çizdi.</p>

  <p class="normal">Derin stratejik düşüncelere dalmış bir haldeyken, kapı açıldı ve Rochefort içeri girdi.</p>

  <p class="normal">"Neler oldu?" diye sordu kardinal aceleyle, ayağa kalkarken gösterdiği çabukluk konta verdiği görevi ne kadar önemsediğini belli ediyordu.</p>

  <p class="normal">"Yirmi yedi, yirmi sekiz yaşlarında bir kadın ve otuz beş, kırk yaşlarında bir adam, biri dört, diğeri beş gün boyunca kardinal hazretlerinin saptadığı evlerde ikamet etmişler, ama kadın bu gece, adam da bu sabah ayrılmışlar."</p>

  <p class="normal">"Onlardı!" diye haykırdı kardinal saate bakarak, "ve şimdi artlarından koşmak için çok geç," diye devam etti, "düşes Tours'a, dük de Boulogne'a ulaşmışlardır. Onları Londra'da bulacağız."</p>

  <p class="normal">"Kardinal hazretlerinin talimatları nelerdir?"</p>

  <p class="normal">"Geçmişten söz etmek yok, kraliçe sırrını bildiğimizden haberdar olmayıp, emniyette olduğunu düşünsün, bizim başka oyunlar çevirdiğimizi sansın. Bana adalet bakanı Séguier'yi gönderin."</p>

  <p class="normal">"Kardinal hazretleri o adama ne yaptı?"</p>

  <p class="normal">"Hangi adama?" diye sordu kardinal.</p>

  <p class="normal">"Bonacieux'ye?"</p>

  <p class="normal">"Ona yapılması gerekeni yaptım. Onu karısının ajanı yaptım."</p>

  <p class="normal">Rochefort kontu efendisinin gücünü bildiğini belli eden bir adamın ifadesiyle eğilerek dışarı çıktı.</p>

  <p class="normal">Yalnız kalan kardinal yeniden masasının başına oturdu, bir mektup yazarak özel mührüyle damgaladıktan sonra çanı yeniden çaldı, subay dördüncü kez içeri girdi.</p>

  <p class="normal">"Bana Vitray'yi çağırın," dedi, "ve yola çıkmak üzere hazırlanmasını söyleyin."</p>

  <p class="normal">Biraz sonra çağırttığı adam, çizmelerini giymiş, mahmuzlarını takmış bir halde karşısında duruyordu.</p>

  <p class="normal">"Vitray," dedi, "son süratle Londra'ya gideceksiniz. Yolda bir an bile durmayacaksınız. Bu mektubu Milady'e vereceksiniz. İşte iki yüz altınlık bir makbuz, veznedarıma gidip parayı alın. Altı gün içinde görevinizi başarıyla tamamlayıp buraya dönerseniz bir bu kadar daha alacaksınız."</p>

  <p class="normal">Ulak hiç yanıt vermeden öne eğildi, mektubu ve iki yüz altınlık makbuzu alarak dışarı çıktı.</p>

  <p class="normal">Mektubun içeriği şöyleydi:</p>

  <p class="normal">"Milady,</p>

  <p class="normal">Buckingham dükünün katılacağı ilk baloda siz de hazır bulunun. Hırkasında on iki parça elmas olacak, yanına yaklaşıp iki tanesini alın.</p>

  <p class="normal">Elmaslar elinize geçer geçmez beni durumdan haberdar edin."</p>
</body>
</html>
