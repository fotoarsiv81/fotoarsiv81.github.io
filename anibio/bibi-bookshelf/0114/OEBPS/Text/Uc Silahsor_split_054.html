<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_52">LII<br class="chapter" />
  Tutsaklığın İlk Günü</h1>

  <p class="normal">Fransa kıyılarına bir göz attıktan sonra, bir an için gözden kaybettiğimiz Milady'ye geri dönelim.</p>

  <p class="normal">Onu karanlık düşüncelerin uçurumuna yuvarlanmış bir halde, bütün umutlarını kaybettiği, hayatında ilk kez endişelendiği, ilk kez gerçekten korktuğu cehennemin kapısında bulacağız.</p>

  <p class="normal">Hayatı boyunca, iki kez talihi yaver gitmemiş, iki kez sırrının açığa çıktığını, ihanete uğradığını görmüştü ve her iki durumda da Tanrı tarafından gönderildiğine hiç şüphe olmayan o uğursuz yaratık karşısında başarısızlığa uğramıştı: D'Artagnan onu, kötülüğün o karşı konulmaz gücünü yenmişti.</p>

  <p class="normal">Aşkında yanıltmış, gururunu incitmiş, duygularını yönlendirmişti ve şimdi de onu özgürlüğünden etmiş, hayatını tehlikeye atmıştı. Dahası kendisini güçlü kılan o maskesini aralamıştı.</p>

  <p class="normal">D'Artagnan, sevmiş olduğu herkes gibi ondan da nefret ettiği ve kraliçeyle olan ilişkisi yüzünden kardinal tarafından tehdit edilen Buckingham'ın üzerine yönelen kasırganın yönünü değiştirmişti. D'Artagnan, bu karakterdeki kadınlarda görülen evcilleşmez dişi kaplan fantezisini gerçekleştireceği Wardes kontunun yerine geçmişti. D'Artagnan, öğreneni öldürmeye yemin ettiği o korkunç sırrını biliyordu. D'Artagnan, düşmanından intikam almasını sağlayacak o açık çeki elinden almıştı ve nihayet onu burada tutsak eden, kendisini iğrenç bir Botany Bay'e ya da Hint Okyanusu'ndaki tiksinç bir Tyburn'e gönderecek olan da d'Artagnan'dı.</p>

  <p class="normal">Tüm bu felaketlerin d'Artagnan'dan geldiğine hiç şüphe yoktu, başının üzerinde toplanan bunca utanç ondan başka kimin eseri olabilirdi ki? Kaderin bir oyunuymuş gibi peş peşe öğrendiği sırlarını Winter lorduna yalnızca o iletebilirdi. Kayınbiraderini tanıdığı için ona yazmış olmalıydı.</p>

  <p class="normal">Ona karşı ne büyük bir kin besliyordu! Orada hiç kımıldamadan durmuş, alev gibi parlayan bakışlarını boş odasına dikerken, bazen göğsünden gelen boğuk kükremeler, bu kasvetli ve kibirli şatonun dibindeki kayalıklara doğru yükselen, gürleyen, ama sonunda sonsuz bir umutsuzlukla kırılan dalgaların seslerine eşlik ediyordu! Fırtınalı öfkesinin zihninde çaktırdığı şimşeklerin aydınlığında uzak bir gelecekte Madam Bonacieux'den, Buckingham'dan ve özellikle de d'Artagnan'dan alacağı muhteşem intikamın planlarını yapıyordu.</p>

  <p class="normal">Ama intikam almak için özgür olmak gerekiyordu ve bir tutsak olarak özgür olabilmek için de duvarları delmesi, parmaklıkları kesmesi, zemini kazması gerekiyordu, güçlü ve sabırlı bir erkeğin başarabileceği bu girişimler, bir kadının duygusal zaaflarına uygun değildi. Zaten bu engelleri aşabilmek için, aylar, yıllar gerekiyordu, oysa akrabası ve acımasız gardiyanı Winter lordunun söylediğine göre onun yalnızca on beş, yirmi günü vardı.</p>

  <p class="normal">Yine de, erkek olsa bütün bu kaçma girişimlerini deneyecek ve belki de başarılı olacaktı, Tanrı bu erkeksi ruhu böyle narin ve çelimsiz bir bedenin içine yerleştirerek nasıl da yanılmıştı!</p>

  <p class="normal">Tutsaklığın ilk dakikaları çok korkunç geçmişti, bastırmayı başaramadığı birkaç öfke nöbeti kadın doğasının zayıflığına bedelini ödetmişti. Ama yavaş yavaş bu çılgınca öfkenin kıvılcımlarına hâkim olmaya başlamış, bütün bedenini sarsan titremeler kaybolmuştu, şimdi dinlenen yorgun bir yılan gibi kıvrılmıştı.</p>

  <p class="normal">"Hadi, hadi! Kendimi bu şekilde koyuvererek aptallık ettim," dedi, kendi kendini sorguladığı ateşli gözlerini yansıtan aynaya bakarak. "Şiddet yok, şiddet zafiyetin göstergesidir. Zaten bu yöntemi kullanarak hiç başarılı olamadım, belki kadınlara karşı uygulasam onları yenebilirdim; ama karşımda erkekler var ve onlar için yalnızca bir kadınım. O zaman bir kadın gibi savaşıp, gücümü zaaflarımdan alacağım."</p>

  <p class="normal">Süratle değişen anlamlı mimiklerinin yüz ifadesini nasıl etkilediğini görebilmek için yüzüne, hatlarını kırıştıran öfkesinden, en yumuşak, en sevimli, en çekici gülümsemelerine kadar bütün ifadeleri verdi. Sonra hünerli elleriyle yüzünün çekiciliğini artıracağına inandığı saçlarını dalgalandırdı. Nihayet kendisiyle gurur duyarak mırıldandı:</p>

  <p class="normal">"Hadi, henüz hiçbir şey kaybedilmedi. Hâlâ güzelim."</p>

  <p class="normal">Saat neredeyse sekiz olmuştu. Milady yatağı fark edince, birkaç saatlik dinlenmenin yalnız zihnine ve düşüncelerine değil, cildine de iyi geleceğini düşündü. Yine de yatmadan önce aklına mükemmel bir fikir geldi. Akşam yemeğinden söz edildiğini duymuştu. Bir saatten beri bu odada olduğuna göre, birazdan yemeği gelecekti. Hiç vakit kaybetmek istemeyen tutsak, hemen o akşam kendisini gözetim altında tutanların karakter analizini yapmaya karar verdi.</p>

  <p class="normal">Kapının altında beliren ışık nöbetçilerin geri döndüğünü gösteriyordu. Ayağa kalkmış olan Milady kendisini koltuğun üzerine bıraktı, başını geriye atıp açtığı dağınık saçları, kırışık dantelinin altındaki yarı çıplak gerdanı ve birini kalbinin üzerine koyduğu, diğerini de sarkıttığı elleriyle beklemeye başladı.</p>

  <p class="normal">Sürgülerin açılıp kapının gıcırdamasıyla odanın içinde giderek yaklaşan ayak sesleri duyuldu.</p>

  <p class="normal">"Şu masayı oraya koyun," dedi Milady'nin sesinden Felton olduğunu anladığı kişi.</p>

  <p class="normal">Emir yerine getirildi.</p>

  <p class="normal">"Şamdanları getirin ve nöbetçileri geri çekin," diye devam etti Felton.</p>

  <p class="normal">Genç teğmenin aynı kişilere verdiği bu çifte emir, Milady'nin hizmetkârların ve gardiyanların aynı kişiler, yani askerler olduğunu anlamasını sağladı.</p>

  <p class="normal">Zaten Felton'ın verdiği emirlerin büyük bir sessizlik içinde aceleyle yerine getirilmesi disiplini nasıl elinde tuttuğunu gösteriyordu.</p>

  <p class="normal">Nihayet henüz Milady'ye bakmamış olan Felton ona doğru döndü.</p>

  <p class="normal">"Ah! Ah! Uyuyor, iyi o zaman, uyandığında yer."</p>

  <p class="normal">Ve çıkmak için birkaç adım attı.</p>

  <p class="normal">"Ama teğmenim, bu kadın uyumuyor," dedi komutanından daha dikkatli olan ve Milady'ye yaklaşan bir asker.</p>

  <p class="normal">"Nasıl, uyumuyor mu?" dedi Felton, "Peki ne yapıyor?"</p>

  <p class="normal">"Yüzü çok solgun, bayılmış olmalı, soluk alıp verişini duyamıyorum."</p>

  <p class="normal">"Haklısınız," dedi bulunduğu yerden bir adım bile atmadan Milady'ye bakarak, "Winter lorduna tutsağının bayıldığını haber verin, çünkü bu beklenmedik durum karşısında ne yapacağımı bilmiyorum."</p>

  <p class="normal">Asker subayının emirlerini yerine getirmek için dışarı çıktığında, tesadüfen kapının yanında bulunan bir koltuğa oturan Felton hiç konuşmadan, hareketsiz bir şekilde bekledi. Milady kadınların üzerinde çok çalıştığı o büyük sanatın, yani gözkapaklarını açmadan, uzun kirpiklerinin arasından etrafı gözlemenin üstatlarındandı: Kendisine sırtına dönmüş olan Felton'ı fark edip, yaklaşık on dakika boyunca ona baktı, bu on dakika boyunca soğukkanlı teğmen bir kez bile arkasını dönmemişti.</p>

  <p class="normal">O zaman birazdan Winter lordunun geleceğini ve varlığıyla subayının gücünü takviye edeceğini düşündü: Böylece ilk girişimi başarısız olacaktı, kendine güveni olan bir kadın gibi kararını verdi; başını kaldırdı, gözlerini açtı ve hafifçe içini çekti.</p>

  <p class="normal">Nihayet bu iç çekiş Felton'ın arkasına bakmasını sağladı.</p>

  <p class="normal">"Ah! Demek kendinize geldiniz madam!" dedi, "O halde burada işim kalmadı! Bir şeye ihtiyacınız olursa sesleneceksiniz."</p>

  <p class="normal">"Aman Tanrım, ne acılar çektim!" diye mırıldandı Milady, ortadan kaldırmak istedikleri kişileri etkileyen o eski zaman büyücülerininkine benzeyen ahenkli bir ses tonuyla.</p>

  <p class="normal">Ve koltuğunda doğrulurken, deminkinden daha çekici ve rahat bir görünüm sergiledi.</p>

  <p class="normal">Felton ayağa kalktı.</p>

  <p class="normal">"Size günde üç kez servis yapılacak madam," dedi, "sabah dokuzda, öğlen birde ve akşam sekizde. Bu saatler sizin için uygun değilse, dilediğiniz saatleri söyleyebilirsiniz."</p>

  <p class="normal">"Ama bu kocaman, kasvetli odada hep yalnız mı olacağım?" diye sordu Milady.</p>

  <p class="normal">"Bu civarda yaşayan kadınlardan birine haber gönderildi, yarın şatoda olacak ve ne zaman isterseniz yanınıza gelecek."</p>

  <p class="normal">"Size minnettarım," dedi tutsak mütevazı bir ifadeyle.</p>

  <p class="normal">Hafifçe öne doğru eğilerek kendisini selamlayan Felton kapıya yöneldi. Çıkmak üzereyken, koridorda, kendisine Milady'nin bayıldığını haber vermeye giden askerle birlikte Winter lordu belirdi. Elinde bir amonyak ruhu şişesi vardı.</p>

  <p class="normal">"Burada neler oluyor?" diye sordu alaycı bir ses tonuyla, tutsağının ayakta ve Felton'ın da çıkmak üzere olduğunu görünce. "Yoksa ölü dirildi mi? Felton, evladım, bir acemi yerine konduğunu ve ileride gelişmelerini izleme keyfini yaşayacağımız bir komedinin ilk perdesinin oynandığını anlayamadın mı?"</p>

  <p class="normal">"Bu aklıma gelmişti Milord," dedi Felton, "ama karşımdaki tutsak bir kadın olduğundan, onun için olmasa da kendim için, onurlu bir erkeğin yapması gerekenleri yaptım."</p>

  <p class="normal">Milady'nin bütün bedeni bir titremeyle sarsıldı. Felton'ın bu sözleri üzerine kanının donduğunu hissetti.</p>

  <p class="normal">"Yani," diye devam etti Winter lordu, "hünerli bir şekilde dağılmış bu saçlar, bu beyaz ten, o baygın bakışlar seni hâlâ etkilemedi mi, taş yürekli?"</p>

  <p class="normal">"Hayır Milord," diye karşılık verdi soğukkanlı genç adam, "beni yolumdan çevirmek için bir kadının cilvelerinden daha fazlası gerek."</p>

  <p class="normal">"Öyleyse yürekli teğmenim, Milady'yi başka planlar yapması için yalnız bırakıp, yemeğimizi yemeye gidelim. Ah! İçin rahat olsun, çok yaratıcı bir hayal gücüne sahiptir, komedinin birinci perdesini ikinci perdenin izlemesi uzun sürmeyecek."</p>

  <p class="normal">Ve bu sözlerden sonra Felton'ın koluna giren Winter lordu gülerek kapıya yöneldi.</p>

  <p class="normal">"Ah! Sana hak ettiğin cezayı vereceğim," dedi Milady dişlerinin arasından, "için rahat olsun, zavallı keşiş bozuntusu, üniformasını cüppesinden diktirmiş zavallı asker."</p>

  <p class="normal">"Bu arada," diye devam etti kapının eşiğinde duran Winter, "Milady, bu bozgunun iştahınızı kaçırmasına izin vermeyin. Tavuğun ve balığın tadına bakın, sizi temin ederim ki içine zehir koymadım. Aşçım mirasçım olmadığı için ona çok güvenirim. Siz de benim gibi yapın. Hoşça kalın sevgili kız kardeşim, bir dahaki bayılmanızda görüşürüz."</p>

  <p class="normal">Milady daha fazlasına katlanamazdı: Elleri koltuğun üzerinde kasıldı, dişleri gıcırdadı, gözleri Winter lordu ve Felton'ın arkasından kapanan kapıya dikildi. Ve odada tek başına kaldığında içini yeni bir umutsuzluk dalgası kapladı; masanın üzerinde parıldayan bıçağa doğru atılıp onu kavradı, ama büyük bir hayal kırıklığıyla yuvarlak ağızlı ve esnek gümüşten yapılmış olduğunu gördü.</p>

  <p class="normal">Tam olarak kapanmamış kapının ardından bir kahkaha yükseldi, ardından kapı yeniden açıldı.</p>

  <p class="normal">"Ah! Ah! Şuraya bak!" diye haykırdı Winter lordu, "Ah! Yürekli dostum Felton, sana ne söylemiştim, bu bıçak senin içindi evlat, seni öldürecekti, bu onun kötü alışkanlıklarından biridir, canını sıkan insanlardan şu ya da bu şekilde kurtulmasını iyi bilir. Seni dinleseydim, bıçak sivri ve çelikten olacaktı ve boğazını kesip önce senin sonra da diğerlerinin işini bitirecekti. Görüyor musun John, bıçağı nasıl da sıkı kavramış."</p>

  <p class="normal">Gerçekten de, Milady saldırı amacıyla kullanacağı silahı hâlâ kasılmış elinde tutuyordu, ama bu ağır hakaret üzerine elleri çözüldü, dayanma gücünün sonuna gelmişti.</p>

  <p class="normal">Bıçak yere düştü.</p>

  <p class="normal">"Haklıymışsınız Milord," dedi Felton, Milady'nin yüreğinde yankılanan derin bir tiksintiyle, "haklıymışsınız, ben yanılmışım."</p>

  <p class="normal">Bu kez kapıyı daha dikkatli bir şekilde dinleyen Milady, uzaklaşan ayak seslerinin koridorun sonunda yitip gittiğini duydu.</p>

  <p class="normal">"İşim bitti," diye mırıldandı, "hiçbir şekilde etkileyemeyeceğim, bronzdan, granitten yapılmış heykelleri andıran insanların eline düştüm; beni ezbere biliyorlar ve bütün silahlarıma karşı üzerlerine zırh geçirmişler. Yine de bu işin onların istediği gibi sonuçlanması mümkün değil."</p>

  <p class="normal">Gerçekten de, bu son düşüncenin belirttiği gibi, korkunun ve zayıflık duygularının uzun süre barınamadığı bu yürekte içgüdüsel bir umut ışığı belirmişti. Masaya oturan Milady bütün yemeklerin tadına bakıp, İspanyol şarabını içtikten sonra kendisini topladığını hissetti.</p>

  <p class="normal">Yatmadan önce durumu değerlendirip, nöbetçilerin konuşmalarını, ayak seslerini dinledi, hareketlerini, işaretleşmelerini, suskunluklarını tahlil etti ve derin gözlemlerinin sonucunda, iki işkencecisinden Felton'ın daha zaaflı olduğuna karar verdi.</p>

  <p class="normal">Tutsağın zihnini özellikle şu sözler meşgul ediyordu:</p>

  <p class="normal">"Seni dinleseydim," demişti Winter lordu Felton'a.</p>

  <p class="normal">Demek ki Felton kendisinin lehine konuşmuş, Winter lordu da söylediklerine aldırmamıştı.</p>

  <p class="normal">"Güçlü ya da zayıf," diye tekrarlıyordu Milady, "demek ki bu adamın yüreğinde bir merhamet kıvılcımı var; o kıvılcımı onu mahvedecek bir yangına dönüştüreceğim. Diğerine gelince, o beni tanıyor, benden korkuyor ve beni elinden kaçırırsa başına neler geleceğini biliyor, onunla uğraşmaya gerek yok. Ama Felton saf, temiz ve erdemli bir delikanlı, onu etkileyebilirim."</p>

  <p class="normal">Ve Milady yatağına uzanıp dudaklarındaki gülümsemeyle uykuya daldı; onu gören, rüyasında bir sonraki bayramda başına çiçekten bir taç geçireceğini gören bir genç kız sanabilirdi.</p>
</body>
</html>
