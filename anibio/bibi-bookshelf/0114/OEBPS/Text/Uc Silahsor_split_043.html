<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uc Silahsor</title>
  
  <link href="../Styles/stylesheet.css" rel="stylesheet" type="text/css" />
  <meta name="Adept.resource" value="urn:uuid:f202f1cb-bed0-4602-a27c-039a68b914d2" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_41">XLI<br class="chapter" />
  La Rochelle Kuşatması</h1>

  <p class="normal">XIII. Louis iktidarının en önemli siyasi olayı olan La Rochelle kuşatması kardinalin de en büyük askeri girişimiydi. Bu yüzden bu olaydan birkaç kelimeyle söz etmek hem ilginç hem de gerekli olacak; anlattığımız hikâye ile önemli bağlantıları yüzünden bu kuşatmanın ayrıntılarını anlatmadan geçemedik.</p>

  <p class="normal">Kardinalin siyasi görüşlerine göre bu kuşatma kaçınılmazdı. Önce bu siyasi görüşleri açıklayıp ardından kardinali en az onlar kadar etkileyen özel görüşlere geçelim.</p>

  <p class="normal">IV. Henri tarafından Huguenot'lara güvenlik alanı olarak verilen önemli kentlerden geriye bir tek La Rochelle kalmıştı. İç ayaklanmaların ya da dış tehditlerin tohumlarının atıldığı, Kalvinizmin bu son ve tehlikeli kalesi yıkılmalıydı.</p>

  <p class="normal">Hallerinden memnun olmayan İspanyollar, İngilizler, İtalyanlar, her ülkeden maceracılar, her mezhepten paralı askerler ilk çağrıda Protestan bayrağı altında toplanıyor, kolları Avrupa'nın dört bir yanına yayılan geniş bir kalabalık halinde örgütleniyorlardı.</p>

  <p class="normal">Kalvinist şehirlerin tek tek düşmesiyle yeni bir önem kazanan La Rochelle, uyuşmazlıkların ve tutkuların merkezi haline gelmişti. Dahası, limanı Fransız krallığının İngiltere'ye açık olan son kapısıydı, kardinal burayı ezeli düşmanımız İngiltere'ye kapatarak, Jeanne d'Arc'ın ve Guise dükünün eserini tamamlamış olacaktı.</p>

  <p class="normal">İnanç olarak Protestan, Saint-Esprit şövalyesi olarak Katolik, doğuştan Alman ama yürekten Fransız olan ve La Rochelle kuşatmasının özel komutanı Bassompierre kendisi gibi Protestan olan birçok senyöre şunları söylüyordu:</p>

  <p class="normal">"Göreceksiniz beyler, La Rochelle'i almakla büyük bir ahmaklık etmiş olacağız!"</p>

  <p class="normal">Ve Bassompierre haklıydı: Ré adasının topa tutulması nasıl Cevennes ayaklanmasının habercisiyse, La Rochelle'in alınması Nantes fermanının geçersiz sayılmasının ilk adımıydı.</p>

  <p class="normal">Ama söylediğimiz gibi, tarihçinin, kardinalin her şeyi kesip atan kolaycı düşüncelerinin yanı sıra kıskanç âşığın hesaplarını da dikkate alması gerekiyordu.</p>

  <p class="normal">Richelieu, herkesin bildiği gibi kraliçeye âşık olmuştu, bu aşkın siyasi hesaplarla mı ilgili olduğunu, Anne d'Autriche'in çevresindekileri etkileyen korkunç cazibesinin derin bir tutkuya dönüşmesinden mi kaynaklandığını söyleyemeyeceğiz, ama daha önceki gelişmelerden de hatırlayacağımız gibi, Buckingham bu mücadelede ona üstünlük sağlamış ve birkaç kez, özellikle üç silahşorun desteği ve d'Artagnan'ın cesareti sayesinde, elmas olayında onunla acımasızca alay etmişti.</p>

  <p class="normal">Bu durumda Richelieu yalnızca Fransa'yı bir düşmandan kurtarmayı değil, rakibinden intikam almayı da hedefliyordu ve bu intikam elinde kılıç yerine krallığın bütün güçlerini bulunduran bir adama layık olacak şekilde büyük ve görkemli olmalıydı.</p>

  <p class="normal">Richelieu İngiltere ile savaşırken, Buckingham ile savaşacağını, İngiltere'yi Avrupa'nın gözü önünde aşağılayarak, Buckingham'ı kraliçenin önünde küçük düşüreceğini biliyordu.</p>

  <p class="normal">Buckingham da İngiltere'nin onurunu ortaya koyarken, kardinalle benzer çıkarların etkisiyle hareket ediyordu; o da aynı şekilde özel bir intikamın peşindeydi, elçi olarak giremediği Fransa'ya fatih olarak geri dönmeyi istiyordu.</p>

  <p class="normal">Sonuç olarak, iki büyük krallığın, iki âşık adamın keyfi için oynadıkları bu kumarın gerçek nedeni Anne d'Autriche'in sade bir bakışıydı.</p>

  <p class="normal">Hiç beklenmedik bir anda doksan gemi ve yaklaşık yirmi bin askerle Ré adası açıklarına gelen ve adayı kral adına yöneten Toiras kontunu faka bastırıp, kanlı bir savaştan sonra karaya çıkan Buckingham dükü üstünlüğü ilk sağlayan kişi olmuştu.</p>

  <p class="normal">Bu arada, bu savaşta Chantal baronunun on sekiz aylık küçük kızını yetim bırakarak öldüğünü de belirtmeden geçmeyelim.</p>

  <p class="normal">Bu küçük kız daha sonra Madam de Sevigné olarak tanınacaktı.</p>

  <p class="normal">Garnizonuyla birlikte Saint-Martin kalesine çekilen Toiras kontu, yüz kadar adamını da La Prée kalesine bırakmıştı.</p>

  <p class="normal">Bu olay kardinalin karar alma sürecini hızlandırmış, kralla birlikte La Rochelle kuşatmasının kumandasını alana dek, ilk girişimleri başlatmak için savaş alanına Orléans dükünün komutası altındaki hazır birliklerini göndermişti.</p>

  <p class="normal">İşte dostumuz d'Artagnan bu öncü birliklere dahildi.</p>

  <p class="normal">Kral, söylediğimiz gibi, 28 Haziran günü parlamentodaki toplantıdan sonra sefere çıkacaktı, oturumun sonunda ateşlendiğini hissetse de yola çıkmaktan vazgeçmedi, ama ateşi daha da yükselince Villeroi'da durmak zorunda kaldı.</p>

  <p class="normal">Kralla birlikte silahşorlar da orada mola verdiklerinden, d'Artagnan geçici de olsa, yakın dostları Athos, Porthos ve Aramis'ten ayrı kalacaktı, onun için bir aksilikten başka bir şey olmayan bu ayrılık, etrafındaki tehlikelerden haberdar olsa, ciddi bir endişeye yol açacaktı.</p>

  <p class="normal">Yine de, 1627 yılının 10 Eylül günü, hiçbir aksilik yaşanmadan La Rochelle önündeki ordugâha geldi.</p>

  <p class="normal">Durumda herhangi bir değişiklik yoktu: Ré adasını ellerinde tutan Buckingham ve askerleri, Saint-Martin ve La Prée kalelerini kuşatma altında tutmaya devam ediyorlardı ve Angoulême dükünün şehrin yakınlarında yaptırmaya başladığı küçük kale yüzünden iki üç gündür La Rochelle'le çatışmalar başlamıştı.</p>

  <p class="normal">Mösyö des Essarts'ın kumandasındaki muhafızlar Minimes'de kamp kurmuşlardı.</p>

  <p class="normal">Bir an önce silahşorların arasına katılmak arzusuyla yanıp tutuşan d'Artagnan, muhafızlarla dostluk kurmaya pek yanaşmıyor, düşüncelere dalmış bir halde yalnız kalmayı tercih ediyordu.</p>

  <p class="normal">Düşünceleri de pek iç açıcı sayılmazdı: Paris'e geldiği bir yıldan beri birçok resmi görevde bulunmuş, aşk ve para gibi konularda fazla yol alamamıştı.</p>

  <p class="normal">Sevdiği tek kadın Madam Bonacieux olmuş ve o da ne olduğunu anlayamadan ortadan kaybolmuştu.</p>

  <p class="normal">Talihi de yüzüne pek gülmemiş, kendi konumuna bakmaksızın, kral da dahil olmak üzere, kraliyetin ileri gelenlerinin önünde titrediği kardinalin düşmanlığını kazanmıştı.</p>

  <p class="normal">Bu adam kendisini ezip geçebilirdi, ama bunu yapmamıştı, d'Artagnan keskin zekâsıyla bu hoşgörünün ona güzel bir gelecek hazırlayabileceğini düşünüyordu.</p>

  <p class="normal">Bundan başka, Milady'nin kardinalinki kadar tehlikeli olmasa bile hiç de yabana atılamayacak düşmanlığını kazanmıştı.</p>

  <p class="normal">Bunlara karşılık kraliçenin sevgisini ve himayesini kazanmıştı, ama o dönemde bu sevgi, başına iş açmaktan başka bir işe yaramıyordu, himayesi ise Chalais ve Madam Bonacieux olaylarında görüldüğü gibi hiç de yeterli değildi.</p>

  <p class="normal">Bu bir yıl içinde elle tutulur olarak kazandığı tek şey parmağındaki beş, altı bin liralık yüzüktü ve gözü yükseklerde olan d'Artagnan, bir gün kraliçeye minnetini hatırlatmak için onu satmak istemiyordu, bu yüzden elmas yüzüğün değeri üzerine bastığı çakıl taşlarından farksızdı.</p>

  <p class="normal">"Üzerine bastığı çakıl taşları" dememizin nedeni, düşüncelere dalmış olan d'Artagnan'ın Angoutin köyüne giden şirin bir yolda ilerlemesiydi, ama kendisini bu düşüncelere öyle kaptırmıştı ki, sandığından daha uzun yürümüş, hava neredeyse kararmaya başlamıştı, batmakta olan güneşin son ışıklarında, bir çalının ardında parıldayan bir tüfek namlusunu fark etti.</p>

  <p class="normal">Zekâsı da gözleri kadar keskin olan d'Artagnan, bu tüfeğin oraya kendi başına gelmediğini ve onu taşıyan kişinin çalıların arkasına dostane bir amaçla saklanmadığını anladı. Uzaklaşmaya karar verdiğinde, yolun diğer yanında ikinci bir tüfek daha fark etti.</p>

  <p class="normal">Bu hiç şüphesiz bir tuzaktı.</p>

  <p class="normal">İlk tüfeğe bir göz atan d'Artagnan kaygıyla kendisine doğru alçaldığını fark etti, namlunun üzerine doğrultulduğunu görür görmez kendini yüzükoyun yere attı. Tam o anda silahın patlamasıyla başının üzerinden geçen merminin vızıltısını duydu.</p>

  <p class="normal">Kaybedecek zamanı yoktu, hemen sıçrayarak doğruldu ve aynı anda diğer tüfekten çıkan mermi biraz önce yattığı çakıl taşlarını havalandırdı.</p>

  <p class="normal">D'Artagnan, bir adım bile geri atmadı dedirtmek için, yüreklilik gösterisi yaparak gülünç bir ölüme davetiye çıkaran kişilerden değildi, zaten pusuya düştüğü için, ortada yüreklilik gösterilecek bir durum yoktu.</p>

  <p class="normal">"Üçüncü mermi gelirse işim biter!" dedi kendi kendine.</p>

  <p class="normal">Ve memleketinin çeviklikleriyle ünlü insanlarının hızıyla kampa doğru koşmaya başladı; ama ne kadar hızlı koşarsa koşsun, ilk ateş eden tüfeğini yeniden dolduracak zamanı bulmuş ve bu kez iyi nişan almıştı, mermi delip geçtiği şapkasını on adım öteye uçurdu.</p>

  <p class="normal">Yine de başka şapkası olmadığından, d'Artagnan onu yerden aldı ve koşmaya devam ederek solgun, nefesi kesilmiş bir halde kampa vardı, kimseye bir şey söylemeden oturup düşünmeye başladı.</p>

  <p class="normal">Bu olayın üç nedeni olabilirdi:</p>

  <p class="normal">İlki ve en doğalı, bunun majestelerinin bir muhafızını öldürüp en azından bir düşmandan kurtulmak isteyen La Ro-chelle'lilerin bir tuzağı olmasıydı, üstelik bu düşmanın cebinde dolu bir kese olabilirdi.</p>

  <p class="normal">Şapkasını alıp, merminin deldiği deliği incelediğinde başını salladı. Mermi sıradan bir tüfeğe değil, arkebüze aitti, zaten hedefi bu kadar iyi tutturmasından bunun özel bir silah olduğunu hissetmişti: Mermi normal kalibreli olmadığı için bunun askeri bir tuzak olmadığı söylenebilirdi.</p>

  <p class="normal">Bu delik kardinalin bir hatırası da olabilirdi. Güneşin o son ışığıyla namluyu fark ettiğinde, kardinalin kendisine gösterdiği hoşgörüyü düşünüyordu.</p>

  <p class="normal">Ama d'Artagnan başını salladı. Kardinal küçük bir el oyunuyla yok edeceği insanlar için böyle yöntemlere nadir olarak başvururdu.</p>

  <p class="normal">Bunun, Milady'nin intikamı olması daha mümkündü.</p>

  <p class="normal">Boşuna bir çabayla katillerin yüz hatlarını ve giysilerini hatırlamaya çalıştı; ama onlardan o kadar çabuk uzaklaşmıştı ki, bunları fark edecek zamanı olmamıştı.</p>

  <p class="normal">"Ah! Zavallı dostlarım," diye mırıldandı d'Artagnan, "neredesiniz? Yokluğunuzu nasıl hissediyorum!"</p>

  <p class="normal">Kötü bir gece geçiren d'Artagnan, kendisini hançerlemek üzere yatağına yaklaşan bir adamın hayaliyle üç dört kere yerinden sıçradı. Yine de hiçbir aksilik yaşanmadan gün doğdu.</p>

  <p class="normal">Ama d'Artagnan tehlikenin geçmediğini yalnızca ertelendiğini biliyordu.</p>

  <p class="normal">Havanın kötü olduğu bahanesiyle bütün gün dışarı çıkmadı.</p>

  <p class="normal">Ertesi sabah dokuzda, borazanlar, trampetler çalmaya başladı. D'Orléans dükü birlikleri teftişe geliyordu. Muhafızlar silah başı yaptılar, d'Artagnan arkadaşlarının arasında sıraya girdi.</p>

  <p class="normal">Dük içtima alanına geldiğinde Mösyö des Essarts da dahil olmak üzere üst rütbeli subaylar kendisine tekmil verdiler.</p>

  <p class="normal">Biraz sonra, d'Artagnan, Mösyö des Essarts'ın yaklaşması için kendisine işaret ettiğini gördü: Yanılmış olmaktan endişelenerek, üstünün bir işaret daha yapmasını bekledi, işaret tekrarlanır tekrarlanmaz sırasından ayrılarak ilerledi.</p>

  <p class="normal">"Dük tehlikeli ama başaranları onurlandıracak bir görev için gönüllüler istiyor, size hazır olmanız için işaret ettim."</p>

  <p class="normal">"Teşekkürler komutanım!" dedi kendisini tümgenerale kanıtlayabilmek için daha fazlasını istemeyen d'Artagnan.</p>

  <p class="normal">Gerçekten de, La Rochelle'liler gece saldırıya geçmiş, kraliyet ordusunun ele geçirdiği bir tabyayı geri almışlardı. Yapılması gereken düşmanın bu tabyayı nasıl koruduğunu öğrenmek için tehlikeli bir keşfe çıkmaktı.</p>

  <p class="normal">Birkaç saniye sonra dük sesini yükselterek:</p>

  <p class="normal">"Bu görev için güvenilir bir adam tarafından yönlendirilecek, üç dört gönüllüye ihtiyacım olacak," dedi.</p>

  <p class="normal">"Güvenilir adam burada efendim," dedi Mösyö des Essarts d'Artagnan'ı göstererek, "dört beş gönüllüye gelince, monsenyör niyetini açıklarsa, adamlar hemen toplanacak."</p>

  <p class="normal">"Benimle ölmeye gelecek dört gönüllü!" dedi d'Artagnan kılıcını kaldırarak.</p>

  <p class="normal">Muhafızlardan iki tanesi hemen öne çıktılar, iki asker de kendilerine eşlik etti.</p>

  <p class="normal">Sayının yeterli olduğunu düşünen d'Artagnan ilk çıkanların hakkı yenmesin diye diğerlerini geri çevirdi.</p>

  <p class="normal">Tabyanın ele geçirilmesinden sonra, La Rochelle'lilerin orayı boşaltıp boşaltmadıkları ya da garnizon olarak kullanıp kullanmadıkları bilinmiyordu; bu durumda tabyayı çok yakından incelemek gerekiyordu.</p>

  <p class="normal">Dört arkadaşıyla birlikte yola çıkan d'Artagnan siper hattını izledi, iki muhafız yanında yürürken askerler arkadan geliyorlardı. Sipere sığınarak bu şekilde tabyaya yüz adım mesafeye kadar yaklaştılar. Orada arkasına dönen d'Artagnan, iki askerin ortadan kaybolduklarını fark etti.</p>

  <p class="normal">Korkup geride kaldıklarını düşünerek ilerlemeye devam etti.</p>

  <p class="normal">Siperin dönemecinde tabyaya yaklaşık altmış adım kalmıştı.</p>

  <p class="normal">Kimseler yoktu, tabya terk edilmişe benziyordu.</p>

  <p class="normal">Üç genç daha ileri gidip gitmemeyi tartışıyorlardı ki, tabyadan bir duman çemberinin belirmesiyle, on kadar mermi d'Artagnan ve arkadaşlarının etrafında vızıldadı.</p>

  <p class="normal">Şimdi tabyanın korunduğunu öğrenmişlerdi. Bu tehlikeli noktada daha fazla beklemek gereksiz bir tedbirsizlikti; d'Artagnan ve iki muhafız geri dönüp kaçarcasına geri çekildiler.</p>

  <p class="normal">Kendilerini koruyan siperin köşesine geldiklerinde, muhafızlardan biri göğsünü delip geçen bir mermiyle yere yığıldı. Yara almayan diğeri ise kampa doğru koşmaya başladı.</p>

  <p class="normal">Arkadaşını bu şekilde bırakmak istemeyen d'Artagnan, onu ayağa kaldırıp kendi saflarına kadar götürmek için eğildi; ama o an iki el silah sesi yankılandı: Mermilerden biri yaralı muhafızın kafasına saplanırken, diğeri d'Artagnan'ın iki parmak yanından geçip bir kayaya çarptı.</p>

  <p class="normal">Genç adam hemen arkasını döndü, çünkü bu saldırı siperin köşesinin arkasında kalan tabyadan gelemezdi. Geride kalan iki askeri düşündüğünde aklına önceki günkü katiller geldi; bu kez kim olduklarını öğrenmeye karar verip, ölmüş gibi arkadaşının bedeninin üzerine yığıldı.</p>

  <p class="normal">O zaman otuz adım ötedeki terk edilmiş istihkâm hendeğinden iki kafanın yükseldiğini gördü, bunlar geride kalan iki askerden başkası değildi. D'Artagnan yanılmamıştı, bu iki adam kendisini öldürmek için gönüllü olmuşlardı, genç adamı düşmanın öldürdüğü zannedilecekti.</p>

  <p class="normal">Yalnızca yaralanmış olabileceğini ve kendilerini ele verebileceğini düşünerek, işlerini bitirmek üzere yaklaştılar; bereket versin d'Artagnan'ın kurnazlığına aldanarak tüfeklerini doldurmayı ihmal etmişlerdi.</p>

  <p class="normal">On adım kalana kadar yaklaştıklarında, düşerken dikkatli davranarak kılıcını elinden bırakmamış olan d'Artagnan aniden ayağa fırlayıp önlerini kesti.</p>

  <p class="normal">D'Artagnan'ı öldürmeden kampa doğru kaçarlarsa, suçlarının ortaya çıkacağını anlayan katillerin akıllarına ilk gelen düşmanın tarafına geçmek oldu. İçlerinden biri tüfeğini bir topuz gibi kullanarak korkunç bir darbe savurdu, d'Artagnan'ın kenara çekilmesiyle önü açılan haydut tabyaya doğru kaçmaya başladı ve bu adamın hangi amaçla kendilerine doğru koştuğunu bilmeyen La Rochelle'lilerin açtığı ateşle omzundan yaralandı.</p>

  <p class="normal">Bu sırada d'Artagnan kılıcıyla ikinci askere saldırdı, dövüş uzun sürmedi, muhafızın kılıcı doldurmayı ihmal ettiği arkebüzle kendini savunmaya çalışan bu sefilin kalçasına saplandı. D'Artagnan kılıcının sivri ucunu katilin boğazına dayadı.</p>

  <p class="normal">"Ah! Beni öldürmeyin!" diye haykırdı haydut, "Merhamet edin! Size her şeyi anlatacağım."</p>

  <p class="normal">"Sırrın hayatını bağışlamama yetecek kadar önemli mi?" diye sordu genç adam kendisini tutmaya çalışarak.</p>

  <p class="normal">"Evet, insan sizin gibi yirmi iki yaşında yakışıklı, yürekliyse ve geleceği parlaksa, hayatın ne kadar önemli olduğunu bilir."</p>

  <p class="normal">"Sefil!" dedi d'Artagnan, "Hadi çabuk söyle, beni öldürmen için seni kim görevlendirdi?"</p>

  <p class="normal">"Milady adında tanımadığım bir kadın."</p>

  <p class="normal">"Ama tanımıyorsan ismini nereden biliyorsun?"</p>

  <p class="normal">"Onu arkadaşım tanıyordu, bu iş için Milady ile anlaşan oydu, cebinde bu kişinin yazdığı ve sizin için çok önemli olduğunu sandığım bir mektup var."</p>

  <p class="normal">"Ama sen bu işin içine nasıl girdin?"</p>

  <p class="normal">"Bana bu işi birlikte yapmayı önerdi, ben de kabul ettim."</p>

  <p class="normal">"Peki bu güzel macera için size ne kadar ödedi?"</p>

  <p class="normal">"Yüz altın."</p>

  <p class="normal">"Vay canına," dedi d'Artagnan gülerek, "demek bana değer veriyor, yüz altın! Bu sizin gibi iki sefil için bir servet; tamam bu işi neden kabul ettiğini anlıyorum ve seni bağışlıyorum, ama bir koşulla!"</p>

  <p class="normal">"Nedir?" diye sordu henüz her şeyin bitmediğini anlayarak endişelenen asker.</p>

  <p class="normal">"Arkadaşının cebindeki mektubu bana getireceksin."</p>

  <p class="normal">"Ama," diye haykırdı haydut, "bu beni öldürmenin bir başka yolu; tabyadakilerin ateşi altında o mektubu getirmemi nasıl beklersiniz?"</p>

  <p class="normal">"Yine de onu getirmen gerekiyor, yoksa seni kendi ellerimle öldürürüm."</p>

  <p class="normal">"Merhamet mösyö, sevdiğiniz ve belki de öldüğünü sandığınız o genç kadın adına acıyın bana!" diye haykırdı haydut, çok kan kaybettiği için gücü tükenerek dizleri üzerine çökmüştü.</p>

  <p class="normal">"Sevdiğim ve öldüğünü sandığım genç bir kadın olduğunu nereden biliyorsun?" diye sordu d'Artagnan.</p>

  <p class="normal">"Arkadaşımın cebindeki o mektuptan."</p>

  <p class="normal">"Görüyorsun ya, bu mektubu ele geçirmem gerekiyor," dedi d'Artagnan, "bu yüzden acele et ve hiç duraksama, yoksa kılıcımı senin gibi bir sefilin bedenine bir kez daha saplamaktan ne kadar tiksinsem de, soylu bir insan olarak yemin ediyorum, bunu yapmakta hiç tereddüt etmem."</p>

  <p class="normal">D'Artagnan bu sözleri öyle tehditkâr bir ifadeyle söylemişti ki, yaralı yerinden doğruldu.</p>

  <p class="normal">"Durun, durun!" diye haykırdı, tehditler karşısında cesaretlenerek, "Gideceğim... gideceğim!"</p>

  <p class="normal">D'Artagnan askerin arkebüzünü alıp, kılıcıyla böbreklerini dürterek onu arkadaşına doğru itti.</p>

  <p class="normal">Ölü gibi solgun yüzü, arkasında bıraktığı kan izleriyle yirmi adım ötedeki arkadaşına doğru görünmemek için sürünerek ilerleyen bu bahtsızın görüntüsü çok ürkütücüydü!</p>

  <p class="normal">Korku soğuk bir terle kaplanmış yüzüne yansımıştı, haline acıyan d'Artagnan onu küçümseyen bakışlarla süzdü:</p>

  <p class="normal">"Tamam o zaman," dedi, "sana yürekli bir adamla senin gibi bir alçak arasındaki farkı göstereceğim; burada bekle, ben gideceğim."</p>

  <p class="normal">Ve çevik adımlar atarken, düşmanın hareketlerini izleyen d'Artagnan, zeminin engebelerinden de yararlanarak ikinci askere ulaştı.</p>

  <p class="normal">Hedefine ulaşmanın iki yolu vardı, ya adamın ceplerini hemen orada arayacak ya da vücudunu kalkan olarak kullanıp onu sipere taşıyacaktı.</p>

  <p class="normal">İkinci yolu seçen d'Artagnan, düşman ateş açtığı anda katili omuzlarına aldı.</p>

  <p class="normal">Hafif bir sarsıntı, eti delen üç merminin tok sesleri, son bir çığlık ve inilti d'Artagnan'a hayatını kendisini öldürmek isteyen kişinin kurtardığını kanıtladı.</p>

  <p class="normal">Sipere ulaşan d'Artagnan yüzü ölü gibi solmuş olan yaralının yanına cesedi bıraktı.</p>

  <p class="normal">Hemen ceplerini yoklamaya başladı: Ölünün mirası deri bir cüzdan, aldığı paranın bir kısmını koyduğu bir kese, meşin bir zar hokkası ve zarlardan ibaretti.</p>

  <p class="normal">Hokkayı ve zarları oraya bırakıp, keseyi yaralıya doğru attı ve büyük bir merakla cüzdanı açtı.</p>

  <p class="normal">Önemsiz birkaç kâğıdın arasında, uğruna hayatını tehlikeye attığı mektubu buldu:</p>

  <p class="indentmetin">"Kadının izini kaybettiniz ve asla ulaşamaması gereken o manastırda güvenlik içinde olmasına izin verdiniz, en azından adamı gözünüzden kaçırmayın, aksi takdirde elimin ne kadar uzun olduğunu ve yüz altının karşılığını nasıl pahalıya ödeteceğimi göreceksiniz."</p>

  <p class="normal">İmza yoktu. Yine de mektubun Milady'den geldiği belliydi. Onu kanıt olarak saklayıp, siperin gerisinde güvenlik içinde olduğu için yaralıyı sorgulamaya devam etti. Asker, öldürülen arkadaşıyla birlikte Paris'in La Villette kapısından çıkacak olan genç bir kadını kaçırmakla görevlendirildiklerini itiraf etti, ama bir meyhanede içmeye başladıklarından, arabanın gittiğini on dakika sonra fark etmişlerdi.</p>

  <p class="normal">"Ama o kadına ne yapacaktınız?" diye sordu d'Artagnan kaygıyla.</p>

  <p class="normal">"Onu Royale meydanındaki bir konağa götürecektik," dedi yaralı.</p>

  <p class="normal">"Evet, evet!" diye mırıldandı d'Artagnan, "Milady'nin evine."</p>

  <p class="normal">O zaman, genç adam bu kadının intikam ateşinin kendisini ve sevdiklerini yok edecek kadar büyük olduğunu ve her şeyi bildiğine göre sarayda derin ilişkileri bulunduğunu anladı. Hiç kuşku yok ki bu bilgileri kardinalden almıştı.</p>

  <p class="normal">Ama bütün bunların arasında içini bir sevinç duygusu kapladı, kraliçe sonunda zavallı Madam Bonacieux'nün bağlılığının cezasını çektiği hapishaneyi bulmuş ve onu oradan çıkarmıştı. Şimdi genç kadından aldığı mektubun ve Chaillot yolundan geçerken bir an için görünmesinin ne anlama geldiğini biliyordu.</p>

  <p class="normal">Bu durumda, Athos'un da söylediği gibi Madam Bonacieux'ye yeniden kavuşması mümkündü ve bir manastıra sızmak hiç de zor değildi.</p>

  <p class="normal">Bu düşünce yüreğini bağışlama duygularıyla doldurdu. Yüzünün değişen ifadelerini kaygıyla izleyen yaralıya dönüp kolunu uzattı:</p>

  <p class="normal">"Hadi," dedi, "seni burada bırakmak istemiyorum. Bana yaslan, kampa dönelim."</p>

  <p class="normal">"Peki," dedi bu hoşgörüye pek de inanamayan yaralı, "ama beni astırmak için mi götürüyorsunuz?"</p>

  <p class="normal">"Sözüme güven," dedi d'Artagnan, "hayatını ikinci kez bağışlıyorum."</p>

  <p class="normal">Dizlerinin üzerine çöken yaralı yeniden kurtarıcısının ayaklarını öptü; ama düşmanın bu kadar yakınında daha fazla kalmak istemeyen d'Artagnan bu minnet gösterilerini kısa kesti.</p>

  <p class="normal">La Rochelle'lilerin ilk ateşinden sonra kampa dönen muhafız dört arkadaşının öldüklerini söylemişti. Genç adamın sağ salim geri dönmesi üzerine kampta hem şaşkınlık hem de sevinç yaşandı.</p>

  <p class="normal">D'Artagnan arkadaşının kalçasındaki yaranın dikkatsizce kılıcını çekmesinden kaynaklandığını açıkladı. Diğer askerin ölümünü ve yaşadıkları tehlikeleri anlattı. Bu öykü onun için gerçek bir zafer anlamına geliyordu. Bir gün boyunca herkes bu olaydan söz etti, dük de d'Artagnan'a iltifatlar yağdırdı.</p>

  <p class="normal">Başarı her zaman olduğu gibi ödülü de beraberinde getiriyordu, d'Artagnan'ın başarısı yaşadığı huzursuz günlerin geride kalmasına neden olmuştu. Gerçekten de, iki düşmanından biri ölmüş, diğeri ise canını bağışladığı için kendisine minnettar kalmıştı.</p>

  <p class="normal">Bu huzurun kanıtladığı tek şey d'Artagnan'ın henüz Milady'yi tanımadığıydı.</p>
</body>
</html>
