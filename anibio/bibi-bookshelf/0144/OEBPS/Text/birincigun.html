<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>index</title>
  <meta content="pdftohtml 0.36" name="generator"/>
  
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>
<body style="margin: 3%">
  <p class="calibre1">BİRİNCİ GÜN</p>

  <p class="calibre1">1</p>

  <p class="calibre1">Adam, Perşembe günü uykuya dalarken, uzun yıllar kendi <span style="font-size: 1em;">isteğiyle uzak durduktan sonra, ertesi gün köklerinin bulunduğu ülkeye uçacağı ve bunu, bir daha asla konuşmamaya ant içtiği bir adamın yanına gitmek için yapacağı aklından </span><span style="font-size: 1em;">bile geçmiyordu.</span></p>

  <p class="calibre1">Ama Murad'ın eşi, önünde durulamayacak sözcükleri <span style="font-size: 1em;">bulmayı bilmişti: "Arkadaşın ölecek. Seni görmek istiyor."</span></p>

  <p class="calibre1">Telefon saat sabahın beşinde çalmıştı. Adam el yordamıyla <span style="font-size: 1em;">telefonu almış, ışıklı tuşlardan birine basmış ve "Hayır, emin </span><span style="font-size: 1em;">ol uyumuyordum" diye cevap vermiş veya buna benzer başka bir yalan uydurmuştu.</span></p>

  <p class="calibre1">Telefonun diğer ucundaki kadın daha sonra "Onu veriyorum" demişti.</p>

  <p class="calibre1">Ölüm döşeğindekini dinleyebilmek için soluğunu tutmak zorunda kalmıştı. O vaziyette bile karşısındakinin sözlerini işitmekten çok tahmin etmişti. Uzaklardan gelen ses bir kumaş hışırtısını andırıyordu. Adam iki üç kez "Tabii" <span style="font-size: 1em;">ve "Anlıyorum" diye tekrarlamak zorunda kalmış, ama aslında ne bir şeyden "Tabii" diyecek kadar emin olabilmiş ne de bir şey anlayabilmişti. Karşısındaki sustuğunda, ağzından </span><span style="font-size: 1em;">temkinli bir "Hoşça kal" çıkmış, daha sonra kadının telefonu </span><span style="font-size: 1em;">tekrar almadığından emin olmak için birkaç saniye beklemiş </span><span style="font-size: 1em;">ve telefonu kapatmıştı.</span></p>

  <p class="calibre1">O zaman eşi Dolores' e dönmüştü; Dolores ışığı yakmış <span style="font-size: 1em;">ve yatağın içinde sırtım duvara dayayıp oturmuştu. Olayın </span><span style="font-size: 1em;">artısını eksisini tartıyor gibiydi, ama aslında bir kanıya varmıştı.</span></p>

  <p class="calibre1">"Arkadaşın ölecek, sana telefon ediyor, tereddüt etmeye <span style="font-size: 1em;">hakkın yok, gitmelisin."</span></p>

  <p class="calibre1">"Arkadaşım mı? Ne arkadaşı? Yirmi yıldır konuşmuyoruz!"</p>

  <p class="calibre1">Gerçekten de yıllardır ne zaman Murad'ın adı geçse ve <span style="font-size: 1em;">onu tanıyıp tanımadığı sorulsa, "Geçmiş bir arkadaş" diyordu. Karşısındakiler çoğunlukla "eski bir arkadaş" demek istediğini varsayıyorlardı. Ama Adam sözcüklerini rastgele </span><span style="font-size: 1em;">seçmezdi. O ve Murad geçmişte arkadaştılar, sonra arkadaşlıkları bitmişti. Bu nedenle onun gözünde en uygun ifade </span><span style="font-size: 1em;">"geçmiş bir arkadaş"tı.</span></p>

  <p class="calibre1">Normalde Dolores'in yanında bu ifadeyi kullandığında, <span style="font-size: 1em;">kadın merhametli bir gülümsemeyle yetinirdi. Ama o sabah </span><span style="font-size: 1em;">hiç gülümsemedi.</span></p>

  <p class="calibre1">"Yarın kız kardeşimle aram açılsa benim 'geçmiş' kız <span style="font-size: 1em;">kardeşim mi olacak? Ağabeyim de 'geçmiş' ağabeyim mi olacak?"</span></p>

  <p class="calibre1">"Aile girince olay değişir, insanın seçim şansı yoktur ... "</p>

  <p class="calibre1">"Burada da seçim şansın yok. Gençlik arkadaşı, kardeş <span style="font-size: 1em;">yarısıdır. Onu kardeşliğe aldığın için pişman olabilirsin, ama </span><span style="font-size: 1em;">reddedemezsin.''</span></p>

  <p class="calibre1">Adam, kan bağlarının niçin farklı bir doğası olduğunu <span style="font-size: 1em;">ona uzun uzun açıklayabilirdi. Ama kaygan bir zeminde maceraya atılmak istememişti. Sonuçta eşiyle kendisi arasında da kan bağı yoktu. Bu nedenle şimdi birbirlerine ne kadar yakın olurlarsa olsunlar, yarın öbür gün birer yabancı olma ihtimali var mıydı? İçlerinden biri ölüm döşeğindeyken diğerini </span><span style="font-size: 1em;">çağırtsa, reddedilebilir miydi? Böyle bir olasılığı hatırlatmak</span><span style="font-size: 1em;">bile alçaltıcı olacaktı. Susmayı tercih etti.</span></p>

  <p class="calibre1">Zaten akıl yürütmek hiçbir işe yaramıyordu. Er veya geç<span style="font-size: 1em;">teslim bayrağını çekecekti. Murad'a hınçlanıp arkadaşlığını </span><span style="font-size: 1em;">kesecek, hatta eşi ne derse desin, onu "reddedecek" bin bir </span><span style="font-size: 1em;">neden ileri sürebilirdi; ama ölüm yaklaşırken bu bin bir nedenin hiçbir değeri kalmıyordu. Geçmiş arkadaşının başucuna gitmeyi reddederse, ömrünün sonuna kadar pişmanlık duyacaktı.</span></p>

  <p class="calibre1">Bu nedenle seyahat acentesine telefon edip, ilk aktarmasız uçuş için bir yer ayırtmıştı. Uçak o gün, saat on yedi otuzda kalkıp saat yirmi üçte iniyordu. Bundan daha hızlısı da elinden gelmezdi zaten.</p>

  <p class="calibre1">2</p>

  <p class="calibre1">Bazı insanlar ancak yazarken düşünür. Adam da onlardandı.</p>

  <p class="calibre1">Bu onun için hem bir ayrıcalık hem de bir engeldi.</p>

  <p class="calibre1">Eli kalem tutmadığı zaman zihni daldan dala atlıyor, <span style="font-size: 1em;">fikirleri ehlileştiremiyor veya bir mantık inşa edemiyordu.</span></p>

  <p class="calibre1">Düşüncelerinin bir düzene girmesi için yazmaya başlaması <span style="font-size: 1em;">şarttı. Onun için düşünmek, elle yapılan bir etkinlikti.</span></p>

  <p class="calibre1">Bir anlamda nöronları parmak uçlarındaydı. Neyse ki <span style="font-size: 1em;">parmakları becerikli ve oynaktı. Hiç duraksamadan kalemden klavyeye, kağıttan ekrana geçebiliyorlardı. Bu nedenle cebinde her zaman esnek kapaklı kalın bir not defteri, öğretmen çantasının içinde de bir dizüstü bilgisayar taşırdı. İçinde bulunduğu çevreye ve yazmayı düşündüğü şeyin niteliğine </span><span style="font-size: 1em;">göre, kah birini, kah diğerini açardı.</span></p>

  <p class="calibre1">O gün, yolculuk başlarken, defterde karar kıldı. Defteri <span style="font-size: 1em;">cebinden çıkardı, ilk boş sayfayı arayıp buldu; sonra önündeki servis masasını indirmek için uyarı ışığının sönmesini bekledi.</span></p>

  <p class="calibre1">20 Nisan, Cuma</p>

  <p class="calibre1">Uçak havalandığından beri beni bekleyen sınava hazırlanmaya çalışıyorum, Murad'ın kendini haklı çıkarmak için neler söyleyebileceğini ve benim nasıl cevap vermem <span style="font-size: 1em;">gerektiğini kafamda canlandırıyorum; normal zamanda </span><span style="font-size: 1em;">kendisine ne derdim ve mevcut durumunda neler diyebilirim; fazla yalan söylemek zorunda kalmadan ruhunu huzur içinde teslim etmesini nasıl sağlayabilirim; kendi </span><span style="font-size: 1em;">yargılarımdan vazgeçmeden onun içini nasıl rahatlatabilirim, bunları düşünüyorum.</span></p>

  <p class="calibre1">Ölüm döşeğindekilerin affedilmeleri gerektiğinden <span style="font-size: 1em;">emin değilim. Her insan ömrü sona ererken sayacı sıfırlamak; bazılarının zulmünü ve açgözlülüğünü, bazılarının da merhamet ve fedakarlığını sahte bir sofulukla kar ve zarar hanelerine kaydedip geçmek fazla basit bir çözüm olurdu. Katiller ve kurbanları, zalimler ve mazlumlar ölüm gelip çattığında eşit ölçüde masum sayılacaklar, öyle mi?</span></p>

  <p class="calibre1">Her halükarda benim için öyle değil. Benim bakış açıma <span style="font-size: 1em;">göre, suçun cezasız kalması da adaletsizlik kadar ahlak </span><span style="font-size: 1em;">bozucudur. Gerçeği söylemek gerekirse, bunlar aynı madalyonun iki yüzüdür.</span></p>

  <p class="calibre1">Hıristiyanlık'ın ilk yüzyıllarında, yeni din Roma İmparatorluğu ' nda yayılırken, bazı patricilerin Hıristiyanlık'ı mümkün olduğunca geç kabul ettikleri anlatılır. Vaftiz olduklarında tüm günahlarının silineceği söylendiği için, sefih hayatlarını sürdürüp ancak ölüm döşeğinde <span style="font-size: 1em;">vaftiz olurlarmış.</span></p>

  <p class="calibre1">Bu gecikmiş tövbelerin dinin gözünde bir değeri olup <span style="font-size: 1em;">olmadığını bilmiyorum. Benim gözümde hiçbir değerleri </span><span style="font-size: 1em;">yok. Ne antik Romalıların ne de kendi çağdaşlarımın tövbelerinin.</span></p>

  <p class="calibre1">Bununla birlikte ölüm anının zorunlu bir adabı vardır. Eğer insanlığımızı korumak istiyorsak, o anın saygınlığına el sürülmemelidir. Ölüm döşeğindeki kişi ve onun yaptıkları hakkında ne düşünürsek düşünelim böyle <span style="font-size: 1em;">davranmamız gerekir. Evet, en kanlı katil söz konusu olsa </span><span style="font-size: 1em;">bile ...</span></p>

  <p class="calibre1">Hemen söyleyeyim, Murad öyle biri değil. Onu bir <span style="font-size: 1em;">çok şeyle suçlayabilirim, dahası bunların bazıları benim </span><span style="font-size: 1em;">gözümde cinayetten farksız. Ama kullanılan dil maksadını </span><span style="font-size: 1em;">aşmamalı. Bir insan cinayet işlemesine rağmen, cani diye </span><span style="font-size: 1em;">nitelendirilmeyi hak etmemiş olabilir. Suçun cezasız kalmasına nasıl isyan ediyorsam, niyetleri, boyutu veya koşulları dikkate almadan tüm kötülükleri aynı kefeye koymayı da reddediyorum. Bu koşullar suçu aklamasalar bile, yine </span><span style="font-size: 1em;">de yasalarda dendiği gibi "hafifletici sebep" sayılabilirler.</span></p>

  <p class="calibre1">Geçmiş arkadaşımın savaş yılları içindeki davranışının paylaştığımız ortak değerlere bir ihanet olduğundan hiç kuşkum yok ve bunu inkar etmeye kalkışmayacağını <span style="font-size: 1em;">umuyorum. Ama onu ihanete sürükleyen de sadakati de</span><span style="font-size: 1em;">ğil mi? Ülkesine bağlılığı yüzünden, savaş başladığında </span><span style="font-size: 1em;">çekip gitmeyi reddetti; kalınca da birtakım düzenlemeler </span><span style="font-size: 1em;">içine girmek, olayların akışı içinde bazı ödünler vermek </span><span style="font-size: 1em;">zorunda kaldı; bu ödünler de onu kabul edilemeyecek bir </span><span style="font-size: 1em;">noktaya kadar sürükledi. Ülkede kalsaydım belki ben de </span><span style="font-size: 1em;">onun gibi davranacaktım. Uzaktan bakarken, hiçbir zarar </span><span style="font-size: 1em;">görmeden hayır denebiliyor; olay mahallinde ise her zaman bu özgürlüğünüz bulunmuyor.</span></p>

  <p class="calibre1">Kısacası onu erdemleri mahvetti; beni ise kusurlarım kurtardı. Yakınlarını korumak, atalarının ona miras bıraktıklarını elinde tutmak için yırtıcı bir hayvan gibi <span style="font-size: 1em;">savaştı. Ben bunu yapmadım. Benim yetiştiğim sanatçı </span><span style="font-size: 1em;">ailesinde aşılanan erdemler bunlar değildi. Ne o fiziksel </span><span style="font-size: 1em;">cesarete, ne o vazife duygusuna ne de o sadakate sahiptim. İlk katliamlar başlar başlamaz çekip gittim, kaçtım; ellerim temiz kaldı. Namuslu bir kaçak olarak kazandığım </span><span style="font-size: 1em;">tabansızca bir imtiyazdı bu.</span></p>

  <p class="calibre1">Uçak inişe geçmeye başlarken aklım kalkıştakinden daha <span style="font-size: 1em;">karışık. Murad şu anda bana, onu aşan bir trajedinin </span><span style="font-size: 1em;">içinde yolunu kaybederek bozulmuş, acınılası, küçük bir </span><span style="font-size: 1em;">insan olarak görünüyor. Hala hatalarını affetmeye istekli </span><span style="font-size: 1em;">değilim, ama hem kendime hem de kainatın geri kalanına </span><span style="font-size: 1em;">aynı ölçüde kızgınım.</span></p>

  <p class="calibre1">Bu nedenle hiçbir hınç sergilemeden onun başucuna <span style="font-size: 1em;">gideceğim, laik günah çıkarıcı rolümü oynayacağım, onu </span><span style="font-size: 1em;">dinleyeceğim, elini tutacağım, vicdanı rahatlamış bir halde, huzur içinde ölebilmesi için günahlarını bağışlayan sözler mırıldanacağım.</span></p>

  <p class="calibre1">3</p>

  <p class="calibre1">Havaalanında onu bekleyen hiç kimse yoktu. Gelişini kimseye haber vermediği için aslında öngörmesi gereken bu sıradan terslik, Adam' da bir hüzün patlamasına ve geçici bir zihin karışıklığına neden oldu. Doğduğu şehre, kendi ülkesine indiğini hatırlamak için biraz çaba harcaması gerekti.</p>

  <p class="calibre1">20 Nisan, devam</p>

  <p class="calibre1">Gümrüğü geçiyorum, pasaportumu uzatıyorum, geri alıyorum ve terk edilmiş çocuksu bakışlarımı kalabalığın üzerinde gezdirerek dışarı çıkıyorum. Hiç kimse yok. Kimse bana seslenmiyor, kimse beni beklemiyor. Kimse beni tanımıyor. Hayalet bir arkadaşla buluşmak için geldim buraya ve daha şimdiden kendim de bir hayalet oluverdim.</p>

  <p class="calibre1">Yanıma yaklaşan bir şoför beni götürmeyi teklif ediyor. Razı olduğumu bakışlarımla anlatıp valizimi arabasına taşımasına izin veriyorum. Nizami taksi kuyruğunun epey uzağına park edilmiş eski bir Dodge. Korsan taksi <span style="font-size: 1em;">olduğu belli: Ne kırmızı plakası ne de sayacı var. İtiraz </span><span style="font-size: 1em;">etmiyorum. Normal zamanda böyle işler beni öfkelendirir, </span><span style="font-size: 1em;">ama bu akşam gülüp geçiyorum. Aşina olduğum çevre ko</span><span style="font-size: 1em;">şulları belleğimde tazelenirken, birtakım tedbir refleksleri </span><span style="font-size: 1em;">de geri geliyor. Adama Arapça ve ülkenin aksanıyla, beni </span><span style="font-size: 1em;">kaça götüreceğini soruyorum. Turist sanılma utancını </span><span style="font-size: 1em;">yaşamak istemiyorum.</span></p>

  <p class="calibre1">Yolda giderken içimden kuzenlerimi, arkadaşlarımı <span style="font-size: 1em;">aramak geçti. Gece yarısına beş vardı, ama saati sorun etmeyecek ve beni ısrarla evinde kalmaya davet edecek en az birkaç arkadaş tanıyorum. Sonunda kimseyi aramadım.</span></p>

  <p class="calibre1">Birdenbire tek başıma, kimliğim bilinmeden, neredeyse <span style="font-size: 1em;">gizli saklı kalma arzusu uyanmıştı içimde.</span></p>

  <p class="calibre1">Bu yeni duygu hoşuma gitmeye başlıyor. Kendi ülkemde, kendi insanlarımın arasında, doğduğum şehirde kimliğimi gizleyerek yaşamak.</p>

  <p class="calibre1">Oteldeki odam geniş, çarşaflar temiz, ama bu saatte bile <span style="font-size: 1em;">gürültüsü kesilmemiş bir sokağa bakıyor. Ayrıca kan ter </span><span style="font-size: 1em;">içinde uyanmak korkusuyla kapatmaya cesaret edemedi</span><span style="font-size: 1em;">ğim klimanın da insanı serseme çeviren homurtusu buna </span><span style="font-size: 1em;">ekleniyor. Gürültünün beni uykusuz bırakacağını sanmıyorum. Uzun bir gündü, hem bedenim hem de zihnim çok geçmeden uyuşacak.</span></p>

  <p class="calibre1">Başucu lambam dışında tüm ışıkları kapayıp yata<span style="font-size: 1em;">ğıma oturdum; durmadan Murad'ı düşünüyorum. Şu </span><span style="font-size: 1em;">anda nasıldır acaba diye onu hayal etmeye uğraşıyorum.</span></p>

  <p class="calibre1">Son görüştüğümüzde, o yirmi dört yaşındaydı, bense yirmi iki. Bahtiyar, yırtıcı, gümbür gümbür konuşan birisi olarak kalmış belleğimde. Hastalık hiç şüphesiz güçten <span style="font-size: 1em;">düşürmüştür onu. Şimdi, köydeki eski aile evinde, bir tekerlekli sandalyede, beti benzi solmuş, dizlerinin üzerinde yün bir şalla hayal ediyorum onu. Ama belki de hastanede, madeni bir karyolada, serum şişeleri ve borularıyla, ışıkları yanıp sönen cihazlarla, bandajlarla kuşatılmış </span><span style="font-size: 1em;">bir haldedir; yanı başında da bir iskemle duruyor, benden </span><span style="font-size: 1em;">oraya oturmamı isteyecek.</span></p>

  <p class="calibre1">Yarın bütün bunları öğreneceğim.</p>
</body>
</html>