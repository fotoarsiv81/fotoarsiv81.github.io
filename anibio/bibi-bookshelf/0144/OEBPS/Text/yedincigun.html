<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:xml="http://www.w3.org/XML/1998/namespace" lang="" xml:lang="">
<head>
  <title>index</title>
  <meta content="pdftohtml 0.36" name="generator"/>
  <meta content="text/html; charset=utf-8" http-equiv="Content-Type"/>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body style="margin: 3%;">
<p class="calibre1">YEDİNCİ GÜN</p>
<p class="calibre1">1</p>
<p class="calibre1">Adam günlüğünde 26 Nisan Perşembe gününe, Dün gece hem tahmin edilebilir hem de şaşırtıcı bir rüya gördüm, diye başlayacaktı.</p>
<p class="calibre1">Murad'ın evindeydim, tıklım tıklım doluydu - herhalde dün olduğu gibi. Ama ben kalabalığı yarıp geçmiş, arkadaşlarımın beni bekledikleri bir salona sığınmıştım.</p>
<p class="calibre1">Murad, Tania, Semi ve yaldızlı bol bir elbiseye sarınmış, Olympos'un tepesindeki Zeus gibi görkemli tahtına kurulmuş Bilal oradaydı. Yüzü gür ve kızıl bir sakalla kaplıydı. Bir kadın sesi kulağıma fısıldıyor: "Ne kadar değişmiş!" Böbürlenerek yanıtlıyorum: "Bana haber vermişti!" Sonra gülerek arkadaşlarıma sesleniyorum: "Dışarıdaki insanların hepsi bizi ölü sanıyor!" Tabii ki rüyam çok daha kaotikti. Anlatırken onu bir düzene soktum, akılcılaştırdım. İçinde bana tanıdık gelen malzemelerle -yerler, yüzler, kelimeler ve renkler- onu bir anlamda yeniden oluşturdum. Bu malzemelerin hepsi benim yaşadığım ve belleğime nüfuz etmiş sahnelerden geliyor: Geç saatte ölü evine yaptığım ziyaret; dönüş yolunda Semi ile sohbetim ve Bilal ile eline silah alıp ölmesinden kısa bir süre önce, birbirimize çok yakınken yaptığımız çeyrek yüzyıllık konuşma.</p>
<p class="calibre1">Çene çalarak yaptığımız o uzun gezintilerden, özellikle de birinden, belleğim beni yanıltmıyorsa sonuncusundan daha önce söz etmiştim. Sağanak yağmur altında sona eren bu yürüyüşte, Bilal Tanrı hakkında şöyle haykırmıştı: "İşte güzel bir meslek!"</p>
<p class="calibre1">Konuşmamızın daha önceki bir bölümünde bir genç kızın adı gündeme gelmişti. Birkaç gün önce buna değinirken, "ortak bir kız arkadaş" diye yazıp geçmiştim.</p>
<p class="calibre1">Onun Semi olduğunu söylememiştim. Çünkü eğer söyleseydim, kim olduğunu, niye ondan söz ettiğimizi açıklamak, onunla birlikte çıktığım gece gezintisini ve gülünç utangaçlığımı anlatmak zorunda kalacaktım, bu da o sırada bana gereksiz yere konudan uzaklaşma gibi görünmüştü. Arkadaş grubumuz hakkında o satırları yazarken, Semi aklımda diğerlerinden daha öne çıkmamıştı ve onu yakında yeniden göreceğimi de düşünmüyordum. Çok geçmeden, pazartesi, bilemediniz çarşamba günü Paris uçağına bineceğime inanıyordum, çünkü son sözlerini dinlemeye geldiğim ölüm döşeğindeki kişi beni beklememişti.</p>
<p class="calibre1">Şimdi düşünüyorum da, gençliğime ait bu olayları yazarak anlatırken içimde birtakım dengeler değişmiş olmalı. Çünkü iki saat sonra uçuşumu ertelemiş ve buraya, Semiramis Oteli' ne yerleşmek üzere başkentten ayrılmıştım.</p>
<p class="calibre1">İnsan bir metin yazarken, satırlar eşit aralıklarla birbirini izler ve okuyucular, onları yazan elin kağıdın üstünde kah koşturduğunun, kah hareketsiz kaldığının farkına varmazlar. Matbu sayfalarda, hatta el yazması sayfalarda da suskunluklar iptal edilmiş, boşluklar törpülenmiştir.</p>
<p class="calibre1">Bu konuya dikkat çektim, çünkü geçen cumartesi "ortak bir kız arkadaş" diye hızla yazıp geçiştirdikten sonra, 1 86 ben de uzun bir ara vermiştim. Daha fazlasını söylemek, adını zikretmek, onun çevresinde dönen sohbetin bende niye bu kadar kalıcı izler bıraktığını açıklamak istemiştim. Sonra öykümü yolundan saptırmamak için bundan vazgeçmiştim.</p>
<p class="calibre1">Şimdi bu konuya geri dönüyorum. "Genç kız" artık isimsiz değil, onunla yeniden buluşmam Bilal ile benim o dönemde konuştuklarımıza ve bizi Tanrı' dan söz etmeye sürükleyen bağlama farklı bir ışık tutuyor.</p>
<p class="calibre1">Söylenmiş kelimeler unutulabilir, ama duygusal bellek silinmez. Ölüp gitmiş arkadaşımla yaptığını konuşmadan hatırladıklarımda mutlaka bir yanılgı payı olacak, ama konuşmanın duygusal içeriği ve anlamı konusunda hiçbir kuşkum yok.</p>
<p class="calibre1">Bilal, Semi konusunda şöyle deyince şaşırmıştım:</p>
<p class="calibre1">"Sen de eskiden kur yapmışsın ona ... Bana söyledi. "</p>
<p class="calibre1">"Doğru, ondan hoşlanıyordum, ama aramızda hiçbir şey geçmedi. "</p>
<p class="calibre1">"Yani ben onu tanıdığımda birlikte değildiniz ... "</p>
<p class="calibre1">"Hiç birlikte olmadık ki. O sana aksini mi söyledi?"</p>
<p class="calibre1">"Hayır, ama bunu senin de doğrulamana sevindim.</p>
<p class="calibre1">Bir arkadaşımın nişanlısını çalmadığımdan emin olmak isterim. "</p>
<p class="calibre1">"İçin rahat etsin, aramızda hiçbir şey yoktu, nişanlını değildi, dolayısıyla onu benden 'çalmadın.' Peki ama bütün bunları şimdi mi soruyorsun bana?"</p>
<p class="calibre1">Konu dört yıl öncesine aitti!</p>
<p class="calibre1">"Eskiden sadece bir tanıdıktın, şimdi yakın bir arkadaşsın ve seni bilmeden yaralamadığımdan emin olmak istedim."</p>
<p class="calibre1">"Hayır, emin ol yaralamadın beni. "</p>
<p class="calibre1">"Bana hiç kızmadın mı? Lanet okumadın mı? Bizi ilk kez birlikte gördüğünde bile hınçlanmadın mı?"</p>
<p class="calibre1">Rahatsız olmuştum, bunu fark etti. İyice üstüme düşmeye başladı.</p>
<p class="calibre1">"Bundan söz etmek istemiyorsun ... Hata yapıyorsun! Aşklarından söz etmek gerekir! Yakın arkadaşlarıyla bu konudan serbestçe söz etmeyi göze almak gerekir!</p>
<p class="calibre1">Kadınlar bazen bunları aralarında konuşuyorlar; erkekler asla konuşmuyor veya sevgilerinden utanıyormuş gibi, sadece böbürlenmek amacıyla ondan söz ediyorlar. Ben arkadaşlarıma yaşadığım son aşk gecesini anlatabileceğim ve bunun böbürlenme veya edepsizlik sayılmayacağı bir çağda yaşamak isterdim. "</p>
<p class="calibre1">Bilal ile birlikteyken kendimi sık sık çok nankör bir rolü, genel kabul gören sözün, öğrenilmiş fikirlerin taşıyıcısı rolünü oynarken buluyordum. Bundan sıyrılmaya ne kadar uğraşırsam uğraşayım, yine aynı noktaya geliyordum.</p>
<p class="calibre1">O gün şu cevabı vermiştim:</p>
<p class="calibre1">"Bu mahrem konulara hiçbir utanç duyulmadan yaklaşılırsa duygunun yok olacağını düşünmüyor musun?"</p>
<p class="calibre1">Arkadaşım omuz silkmişti.</p>
<p class="calibre1">"Bu, bizi susturmak için ezelden beri kullanılan bahane. Bizimki gibi toplumlarda utanç zorbalığın bir aracıdır. Dinler boynumuza yuları geçirmek ve yaşamamıza engel olmak için suçluluk ve utancı icat etmişlerdir!</p>
<p class="calibre1">Eğer erkekler ve kadınlar ilişkileri, duyguları, bedenleri hakkında serbestçe konuşabilselerdi, tüm insanlık daha gelişkin, daha yaratıcı olurdu. Eminim bu da bir gün olacak!"</p>
<p class="calibre1">Yetmişli yılların ortasındaydık ve Bilal' in söyledikleri zamanın havasına uygundu. Ama sözlerinde öyle bir yoğunluk, öyle bir ivedilik vardı ki ... Ben sessiz kaldım. Arkadaşımın kınadığı o aşırı edep duygusu içime öylesine kök salmıştı ki, ne denli tutkulu olursa olsun hiçbir uslamlama onu söküp atamazdı. Bir kabuk ağırlığı oranında koruyucudur ve etini çıplak bırakmayı göze almadan ondan kurtulamazsın. Bilal de derisi diri diri yüzülmüş biri gibi konuşuyordu. Bana Semi ile buluşmasını, ilk kelimelerini, ilk öpüşmeyi, çözülen ilk düğmeyi, ilk kucaklaşmalarını anlatmaya koyulduğunda, sözleri hem sevecen, hem fırtınalı hem de rahatsız ediciydi.</p>
<p class="calibre1">İlginçtir, Bilal'in beni aşağılamaya çalıştığını bir an bile düşünmedim. Düşünebilirdim. Sonuçta, bu genç adam benim hayalini kurduğum, ama cesaret edemediğim şeyi yapmıştı. Ama onun nasıl bir ruh hali içinde konuştuğunu gayet iyi hissediyordum. Onda bana yönelik ne alaycılık, ne tepeden bakma, ne de böbürlenme vardı. Sadece adab ve kuralları sarsan, suç ortaklığına açık bir arkadaşlık isteği vardı. Sarsıntı hissetsem bile, beni sarsan bir dost eliydi.</p>
<p class="calibre1">Sohbetin bir yerinde, "Aynı kıza asıldığımıza sevindim" demişti.</p>
<p class="calibre1">Ben de bunu gerçekten düşündüğümden değil de, daha çok onun suyuna gitmek için, "Evet, güzel bir rastlantı ... " demiştim.</p>
<p class="calibre1">Aniden ciddileşen bir sesle "Hayır" diye düzeltmişti, "rastlantı değil, ruh ortaklığı. Sanki aynı köydenmişiz ve aynı kaynaktan içmişiz gibi. "</p>
<p class="calibre1">Bir binanın girişinde, kemerli bir sayvanın altında taştan bir frize oturmuştuk. Yağmur hilla hız kesmemişti, ama kulaklarım sadece arkadaşımın sözlerini işitiyordu.</p>
<p class="calibre1">"Adam, senin ve benim yanlış bir çağda doğduğumuzu düşünmüyor musun? "</p>
<p class="calibre1">"Sen ne zaman doğmak isterdin? "</p>
<p class="calibre1">"Yüz yıl, iki yüz yıl sonra. İnsanlık başkalaşım geçiriyor, neye dönüşeceğini bilmek istiyorum. "</p>
<p class="calibre1">Cevap vermiştim:</p>
<p class="calibre1">"Gidip bizi bekleyebileceğin bir bitiş çizgisi olduğunu mu sanıyorsun ? Aç gözlerini! Tek bir bakışta her şeyi birden kucaklayamazsın. Tabii Tanrı değilsen ... "</p>
<p class="calibre1">İşte o zaman ayağa fırlayıp, kollarını yağmura doğru kaldırarak haykırmıştı:</p>
<p class="calibre1">'.'Tanrı! Tanrı! İşte güzel bir meslek!"</p>
<p class="calibre1">2</p>
<p class="calibre1">Adam hatıralarının bu noktasına gelince Semiramis'i arama ihtiyacı duydu. Önceki gün ayrılırken onun kızgın olduğunu hissetmişti.</p>
<p class="calibre1">Semiramis "Hayır, sadece dalgındım" diye içini rahatlattı.</p>
<p class="calibre1">"Affedersin. Nazik davranmadım."</p>
<p class="calibre1">"Bilal' den söz ederek mi? Canını sıkma, o artık tarih oldu."</p>
<p class="calibre1">Bu kelimeleri ağır bir suskunluk izlediğine göre söylediği pek doğru sayılmazdı. Zaten o da çok geçmeden bunu kabul etti:</p>
<p class="calibre1">"Hayır, doğru değil, yalan söylüyorum, Bilal hiçbir zaman tarih olmayacak, onun adı yanımda ne zaman anılsa duyarsız, ilgisiz kalamam. Ama bu da ondan söz etmemek için bir neden değil. Beni idare etmeni, bana 'kırılgan' etiketi yapıştırmam istemiyorum. Beni yaralayacak tek şey, senin gibi bir dostun beni incitebilecek konulardan sakınmayı görev bilmesi olur. Senden, ıstırap çekebileceğimi düşünsen bile bana ebedi nekahet dönemi yaşayan bir hasta gibi davranmamam rica ediyorum. Söz mü?"</p>
<p class="calibre1">Adam, bunu kabul ettiğini göstermek ister gibi söze girdi:</p>
<p class="calibre1">"Kafamı sürekli kurcalayan bir soru var. Bilal'in eline niye silah aldığını hiç anlayabildin mi? Politikaya merakı yoktu, savaşı lanetliyordu ve farklı hiziplere de fazla saygı duymuyordu."</p>
<p class="calibre1">Telefonun diğer ucundan uzun bir iç çekiş geldi, bunu yeni bir sessizlik izledi, Adam arkadaşının ricasını fazla mı ciddiye aldığını sordu kendine. Ama kadın sonunda cevap verdi:</p>
<p class="calibre1">"Bana bu soruyu sormakta haklısın. Ama cevap basit değil..."</p>
<p class="calibre1">"İstersen başka zaman konuşalım."</p>
<p class="calibre1">"Hayır. Odanda mısın? Kımıldama bir yere, geliyorum!"</p>
<p class="calibre1">Birkaç dakika sonra kapıyı çaldığında gözleri kızarmıştı ve Adam bu yüzden pişmanlık ve utanç duydu.</p>
<p class="calibre1">"Affet beni Semi! Böyle olsun istememiştim ... "</p>
<p class="calibre1">Kadın onu bir el hareketiyle susturdu ve Hint hurmasından yapılmış bir koltuğa oturdu. Sonra Adam'a bakmadan,</p>
<p class="calibre1">"Biliyorsun, birbirimizi çok seviyorduk" dedi.</p>
<p class="calibre1">"Evet, tabii ki biliyorum."</p>
<p class="calibre1">"Savaşta ölenlerin hiçbiri Bilal ile aynı nedenlerden ölmemiştir. Onu edebiyat öldürdü. Onun kahramanları Orwell, Hemingway, Malraux'ydu, İspanya İç Savaşı'na katılmış yazarlardı. Kaynakları, modelleri onlardı. Onlar da nabızlarını çağın nabzına uydurabilmek için bir süreliğine ellerine silah almışlardı. Görevlerini tamamladıktan sonra da yurtlarına dönüp yaşadıklarını yazmışlardı. Katalonya'ya Selam, Çanlar Kimin İçin Çalıyor?, Umut bu kitapları birlikte okumuştuk. 'Bilal barikatta, omzunda makineli tüfeğiyle beklerken, eminim önündeki çatışmaları değil yazacağı kitabı düşünüyordu.</p>
<p class="calibre1">"Ben korkuyordum. En başından beri. Ama bu da kahraman imgeleminin bir parçasıdır. Eşi veya annesi veya nişanlısı kahramana gitmemesi için yalvarır, ama onun gözü vazifesinden başka bir şey görmez ... Ben, modern bir sevgili olarak diğerlerinden daha kurnaz olduğumu düşünüyordum.</p>
<p class="calibre1">Onunla aynı kitapları okuyor, düşlerine ortak oluyordum, bu da bana şunu söyleme hakkını veriyordu: 'Burası otuzlu yılların İspanya' sı değil. Orada insanlar idealleri için savaşıyorlardı. Bizde eline silah alanlar mahalle serserilerinden başkası değil. Kasıla kasıla dolaşıyorlar, ortalığı haraca kesiyorlar, yağmalıyorlar, kaçakçılık yapıyorlar ... ' Bazen bana hak veriyor, bazen de 'İnsan maziyi idealize ettiği için kendi zamanını hep küçümser. Kendimi 1937 Barcelona'sında cumhuriyetçi, 1942 Fransa'sında direnişçi veya Che'nin yoldaşı olarak hayal etmem kolay. Ama benim hayatım şimdi ve burada geçiyor, ben seçimimi şimdi ve burada yapmalıyım: Ya bir taraf olmayı göze alacağım ya da işin dışında kalacağım.'</p>
<p class="calibre1">"Çağını ıskalamaktan ve bu yüzden yazma hakkını yitirmekten korkuyordu. Yoğun, tutkulu bir yaşam sürememekten korkuyordu ve aşkımız ona yetmiyordu."</p>
<p class="calibre1">Sustu, buruşturup top haline getirdiği mendiliyle gözlerini, sonra da dudaklarının kenarlarını sildi. Adam birkaç saniye bekleyip öyle konuştu:</p>
<p class="calibre1">"Kendime hep sorduğum bir başka soruyu yanıtlamış oldun: Demek ki onun eline silah almasının nedeni aranızda yaşanmış bir kavga değildi."</p>
<p class="calibre1">Bu gözlem Semiramis'in dudaklarında kocaman bir gülümseme belirmesine neden olunca, Adam şaşırdı.</p>
<p class="calibre1">"İlişkimiz epey fırtınalıydı, doğru. Ayrılıyor, sonra yine buluşuyorduk, ama birbirimizden vazgeçmeyi ikimiz de hiç istemedik.</p>
<p class="calibre1">"Aslında hiçbir kavga benim yüzümden çıkmadı. Biliyorum, o artık burada olmadığı ve kendini savunamayacağı için konuşmak kolay. Ama sanırım burada olsa söylediğimi seve seve kabullenirdi. Tartışmayı her zaman o çıkarıyor ve barışmayı da o sağlıyordu. Burada da suç edebiyatın. Bir yazarın aşktan söz edebilmesi için fırtınalı aşklar yaşaması gerekir diye aptalca bir efsane var ya ... Dingin bir mutluluk tutkuları törpüler ve hayal gücünü uyuştururmuş. Bullshit!</p>
<p class="calibre1">Mutlu halkların tarihi, mutlu çiftlerin de edebiyatı olmazmış. Tam bir saçmalık! Sonuçta, biz ikimiz için ne mutlu çift ne de edebiyat kaldı geride."</p>
<p class="calibre1">Bir soluk alıp ekledi:</p>
<p class="calibre1">"Hani çiftlerin birbirinden şiddetle uzaklaşıp sonra bedenlerini yine şiddetle birbirine yapıştırdıkları, sonra yine koptukları, ama hiçbir zaman birbirlerinin ellerini bırakmadıkları o şeytani dans vardır ya, bizim ilişkimiz de ona benziyordu."</p>
<p class="calibre1">Yine bir sessizlik, geride kalmış yıllardan çıkagelen bir gülümseme. Sonra öyküsünü sürdürdü:</p>
<p class="calibre1">"Satın aldığı silahı bana göstermişti, bir çocuk gibi gururluydu ve belki ben de etkilenirim diye silahı tutmam için uzattı. Soğuk metal ve yağ kokusu anında midemi bulandırınca, o şeyi kanepenin üstüne fırlattım, sıçradı ve yere düşmesine ramak kaldı. Bilal son anda yakaladı ve bana öfke, küçümseme dolu gözlerle baktı. Ben de meydan okurcasına,</p>
<p class="calibre1">'Yazmaya başlayacaksın sanıyordum!' dedim. 'Önce savaşmalıyım, sonra yazacağım!' diye cevap verdi. Onu bir daha görmedim. Bir daha hiç konuşmadık. Dört gün sonra öldü. Yazmadan, gerçekten savaşmadan ... Öteki mahalleden gelen ilk top mermisi birkaç adım uzağında patlamıştı. Anlaşılan sırtını bir duvara dayamış dikiliyor, belki de hayal kuruyordu. Silahını bir kere bile kullanmadığına eminim."</p>
<p class="calibre1">"En azından elleri temiz kalmış. Kimseyi öldürmemiş."</p>
<p class="calibre1">"Hayır, kendisi ve benim dışımda, hiç kimseyi öldürmedi."</p>
<p class="calibre1">Arkadaşı odadan ayrıldıktan hemen sonra, Adam, Bu hatıraların Semi'yi sarstığı belliydi, diye yazdı. Ama düşününce, ona geçmişindeki -yaşanan travma benim ve diğer arkadaşların üzerinde asla ondaki kadar yıkıcı bir etki bırakmasa da ortak geçmişimizdeki demek daha doğru olur- bu olaydan söz ettiğim için pişman değilim. Berrak ve gururlu kelimelerle Bilal'in ölüme gitmesini engellemek için elinden gelen her şeyi yaptığını bana söylemesine fırsat vermek önemliydi.</p>
<p class="calibre1">Bütün bunların ondaki hüznü ve sevdiklerini kaybetmekten kaynaklanan kaçınılmaz suçluluk duygusunu yok etmeyeceğini biliyorum. Ama bana öyle geliyor ki, Bilal'i adi bir çatışmanın kurbanı değil de bir anlamda edebiyat şehidi diye göstererek ölümüne soyluluk katmış ve bu ölümün saçmalığını bir nebze azaltmış oldu.</p>
<p class="calibre1">Bilal'in İspanya İç Savaşı'na hayranlığı konusunda söyledikleri merakımı uyandırmıştı. Gerçi Bilal ve ben bu konudan sık sık söz ederdik. Ama Vietnam, Şili veya Uzun Yürüyüş'ün önüne geçmezdi. Bu olayın onda böylesine bir saplantı haline geldiğini, ikinci bir Hemingway olmayı düşlediğini bilmiyordum. O ve ben yaptığımız yürüyüşlerde İspanya İç Savaşı konusunda daha çok Garcia Lorca'nın anısından bahsederdik; o bu savaşın ilk kurbanlarından biriydi, ama eline asla silah almamıştı.</p>
<p class="calibre1">Bununla birlikte, Semi ile sevgilisi arasındaki son kavga o sırada arkadaş grubumuz içinde aynı konu etrafında yaşanan tartışmalarla da bağlantısız sayılmazdı.</p>
<p class="calibre1">Tartışılan şuydu: Ülkemizi karıştıran çekişmeler, kabileler, aşiretler, işin doğrusu farklı serseri çeteleri arasındaki çatışmalarla mı sınırlıydı yoksa daha geniş bir boyutları, ahlaki bir içerikleri var mıydı? Başka bir ifadeyle: Bu kavgaya girmeye ve canını kaybetme tehlikesini göze almaya değer miydi?</p>
<p class="calibre1">Hayatımızın o evresinde İspanya İç Savaşı, yapılmış çeşitli zulümlere karşın, bize gerçek bir davası, gerçek bir etik boyutu olan ve insanın kendini feda etmesine değecek örnek çatışma olarak görünüyordu. Bugün, ellisine merdiven dayamış tarihçi bakışımla bu konuda bazı şüphelerim var. O dönemde ne benim ne de arkadaşlarımın herhangi bir şüphesi vardı. Bizim gözümüzde insanın kendini feda etmesine değecek diğer tek kavga, Nazizme karşı direnişti.</p>
<p class="calibre1">Fransız, İtalyan, Sovyet veya Alman direnişlerinin hepsi aynıydı; "Bella ciao" ve Aragon'un "Kızıl Afiş" ini avazımız çıktığı kadar haykırarak söylüyor, hepimiz Stauffenberg veya, ondan da çok, Fransa' daki direniş cephesinin şeflerinden olan Cünye'li Ermeni marangoz Misak Manukyan olmak istiyorduk.</p>
<p class="calibre1">Hüznümüz, trajedimiz, kendi çağımızda ve ülkemizde verebileceğimiz kavgaların bize aynı saflıkta veya soylulukta gözükmemesinden kaynaklanıyordu.</p>
<p class="calibre1">Hepimizin, on sekiz yaşındayken bile, iyi bir dava uğruna ölmeye hazır olduğumuzu sanmıyorum. Ama bu ikilem düşüncelerimizden ve tartışmalarımızdan hiç eksik olmuyordu. Tüm hayatımızı, en azından tüm gençliğimizi buna değecek bir kavgaya her şeyimizi feda ederek katılma fırsatını bulamadan mı geçirecektik? Etrafımızda temiz veya en azından güvenilir insanlar tarafından savunulan haklı bir dava var mıydı? Ben kendi payıma bundan kuşkuluydum.</p>
<p class="calibre1">Bilal'in de benimle aynı kuşkuları beslediğine inanıyorum. Ama bir gün, aşırı bir sabırsızlığa kapılarak, bu kuşkularını bastırmaya, karar vermişti. Hata yapmıştı, ama kararına saygı duyuyorum ve ne zaman onu düşünsem "O saf bir varlıktı!" demekten vazgeçmeyeceğim.</p>
<p class="calibre1">3</p>
<p class="calibre1">Bu son sözleri ikinci veya üçüncü kez tekrarladığının farkına varan Adam defterini kapattı, bilgisayarının kapağını açtı ve yakın gelecekle ilgili bambaşka bir konuda, önceki gün Semiramis'le yaptığı konuşmanın etkisiyle bir mesaj yazmaya başladı.</p>
<p class="calibre1">"Sevgili Naim,</p>
<p class="calibre1">Sanki son mektubum yeterince uzun değilmiş gibi sana yeniden yazıyorum. Ama sana neden bu kadar çabuk yeniden mesaj attığımı anlayacaksın. Dün sana da haber verdiğim gibi Murad'ın köyüne, Tania'ya başsağlığı dilemeye gittim. Haliyle üzgün, bitkin ve sinirleri tükenmiş durumda; ayrıca herhalde kocasının da son günlerinde olduğu gibi, arkadaşlarından uzak kalmak ona çok dokunmuş. Yine tasarladığımız buluşmadan söz açtı. Eğer bu tasarı suya düşerse, çok incineceğini sanıyorum. Öyle heyecanlıydı ki az daha senin onay verdiğini ve hatta onda, eski evde buluşmamızı arzu ettiğini söyleyecektim. Ama kendimi tuttum, hiçbir şey demedim, hayal kırıklığına uğrayabilecek bir beklenti yaratmak istemedim. Önce, bu buluşmanın gerçekleşeceğinden emin olmak istiyordum.</p>
<p class="calibre1">Şu ana kadar senin dışında bir tek kişiye yazdım, o da Albert. O da bana ülkemizin hala Amerikan yurttaşlarının ziyaret etme hakkına sahip olmadığı yerler listesinde bulunduğunu hatırlattı - mesleki statüsü nedeniyle, Albert bu yasağa uymak zorunda. O da buluşmak istiyor, ama bunun başka bir yerde, örneğin Faris' te yapılmasını öneriyor.</p>
<p class="calibre1">Sen hem buluşma hem de yer konusunda hiçbir çekince göstermeden hemen onayını vermiştin ve bunu öğrenmek Tania'nın çok hoşuna giderdi. Yine de bunun tüm sonuçlarını -özellikle de güvenlik konusunda- düşündüğünden emin olmak istedim. Bu noktayı açıklığa kavuşturmak üzere sana yeniden yazıyorum.</p>
<p class="calibre1">Semi'ye göre -onun yanında, muhteşem Semiramis Oteli'nde kaldığımı sana söylemiş miydim?- hem ben hem de Albert bir hiç yüzünden kaygılanıyoruz. Bizim ülke asıllı Amerikan yurttaşlarının yasağı sürekli deldiklerini ve ne burada ne de ABD'ye döndüklerinde bu yüzden herhangi bir sıkıntıyla karşılaştıklarını söylüyor.</p>
<p class="calibre1">Aynı şekilde, senin için de hiçbir tehlikenin söz konusu olmadığı kanısında.</p>
<p class="calibre1">Belki de o haklıdır. Buna inanmak istiyorum ... Muhtemelen ne Albert'in pasaportu ne de senin dinin en küçük bir soruna bile neden olmayacaklardır. Ama bilgi sahibi olabilmen, düşiinebilmen ve kararını her şeyi bilerek alabilmen için endişelerimi seninle paylaşmak istedim. [. .. ]"</p>
<p class="calibre1">Kırk dakika sonra Brezilya' dan -halbuki orada saat sabahın altısı bile değildi- Naim' in şu cevabı geldi:</p>
<p class="calibre1">"Sevgili Adam,</p>
<p class="calibre1">Kaygılarını anlıyorum, ama pek haklı bulmuyorum. Benim açımdan hiçbir tehlike yok. Brezilya pasaportumla geleceğim, anavatan havasını solumaya gelen göçmen kalabalığına karışacağım ve kimsenin de dinimi bilmesine gerek yok.</p>
<p class="calibre1">Tek sorunum annemle olacak. Seksen altı yaşına girdi ve nereye gittiğimi bilirse kalbi durur. Bu yüzden ona yalan söyleyeceğim. Onu Yunanistan'a gittiğime inandıracağım, o da benden güneş çarpmasın diye başıma şapka giyeceğim sözünü alacak. ..</p>
<p class="calibre1">Hayır, böyle bir yolculuktan kendimi niçin mahrum edeceğimi anlayamıyorum. Yıllardır böyle bir fırsat bekliyorum ve bunu kaçırmayacağım.</p>
<p class="calibre1">Tabii ki arkadaşlarımı yeniden görmek istiyorum, ama şehri, eski evimizi -hala ayaktaysa- ve dağdaki evimizi görmek istiyorum. Her yaz oraya giderdik ve sakin bir odaya ihtiyaç duyduğumda kız arkadaşlarımı da oraya götürürdüm. Bugün kızımın Rio Üniversitesi'nde okuyan erkek arkadaşı her hafta sonunu gelip bizde, Sao Paulo' da geçiriyor; evde uyuyor ve sabah bizimle kahvaltı sofrasına oturuyor. Bu durum adetlerimizin öyle bir parçası oldu ki, annem bile bunu tamamen normal, eşyanın tabiatına uygun, ezelden beri böyleymiş gibi karşılıyor - halbuki kız kardeşimi sadece bir oğlanın kulağına bir şeyler fısıldarken görse azarlayıverirdi.</p>
<p class="calibre1">Biz erkek çocuklar o kadar denetim altında değildik, ama hatırlasana sürekli kurnazlık yapmak, gizlenmek zorundaydık ve Cebel' deki o ev de benim gizli sığınağımdı.</p>
<p class="calibre1">Gençliğimin geçtiği bu yerleri, tanınmaz halde bile olsalar, tekrar görmek ve daha genel anlamda istemeye istemeye terk ettiğim, dönmeye içimden sürekli söz versem de bir daha ayak basamadığım bu ülkeye tekrar kavuşmak beni çok mutlu edecek.</p>
<p class="calibre1">Başlangıçta savaş, pusu kurmuş nişancılar, güvensizlik ve kaçırılma korkusu vardı; daha sakin dönemler geldiğinde ben fazla meşguldüm. Zaman geçtikçe bunaltım artıyordu ve havaalanına indiğimi, bir taksiye atlayıp çeşitli mahalleleri dolandığımı tasavvur edemez olmuştum. Artık bunu düşünmemem, sayfayı çevirmeyi bilmem gerektiğini ve zaten benim için en değerli insanların hemen hepsinin ya başka ülkelere ya da öteki dünyaya göç ettiklerini söyleme noktasına gelmiştim.</p>
<p class="calibre1">Yine de istek sürdü. Ve sen bana bu eski arkadaşlar toplantısını önerdiğin zaman, bu uzun yokluğu bitirmek için en uygun fırsat olduğunu hemen hissettim. Senin de algıladığın coşkum ve acelem buradan geliyor.</p>
<p class="calibre1">Kısacası ben kararımı verdim. Ajandama aşağı yukarı hükmedebildiğim için tarihi saptama işini sana bırakıyor, ama bunun yakın bir tarih olmasını umuyorum. Yakında Avrupa'ya gideceğim ve belki iki yolculuğu birleştirebilirim.</p>
<p class="calibre1">Albert' e gelince, onu yeniden görmeyi çok isterim, ama onu fazla sıkıştırmamanı tavsiye ediyorum. Eğer isterse yasağı delebileceği doğru, çünkü bu yasak esas olarak herhangi bir problem çıktığında Amerikan makamlarını her türlü sorumluluktan uzak tutmak için kondu. Ama riskleri ölçüp biçmek ona kalmış. Sen bir görüş ileri sürmeden bu konudaki çeşitli bakış açılarını ona aktar ve bırak kendisi düşünsün. Fikir de değiştirebilir pekala. [ . . ]"</p>
<p class="calibre1">Kuzey Amerika'daki arkadaşını "sıkıştırmak"tan veya rahatsız etmekten kaçınmak için, Adam onun adresine de şu mesajı gönderdi:</p>
<p class="calibre1">"Sevgili Albert,</p>
<p class="calibre1">Biraz önce Naim'e yazdım ve sana söylemeye hazırlandığım şeyin hemen hemen tam zıddını söyledim. Ona birkaç gün önce Tania'nın istediği ve benim düzenlemeye çalıştığım buluşmadan söz ettiğimde, derhal eskiden olduğu gibi "eski ev" de buluşmamızı teklif etmişti. Ben de ona karşılaşabileceği tehlikeleri dikkate alıp almadığını sordum; bana biraz önce verdiği cevapta bu risklerin ihmal edilebilir düzeyde olduğunu yazmış ve ülkeyi ziyaret etme isteğini yinelemiş.</p>
<p class="calibre1">Şimdi sana bunun tam tersini soruyorum. Bana toplantının Paris'te olmasını tercih edeceğini söylemiştin, ben de bunu yeniden düşünmeni istiyorum. Cevabın kesin mi? Yasağı delmenin hiçbir yolu yok mu ?</p>
<p class="calibre1"></p>
<p class="calibre1">Her ne olursa olsun, hangi kararı alırsan al, bunu anlayışla karşılayacağımı bil."</p>
<p class="calibre1">4</p>
<p class="calibre1">Semiramis kapıyı çaldığında, Adam henüz gönder düğmesine basmamış, yazdığı mesajı bir daha okuyordu. Kadını içeri aldı ve metni yüksek sesle okudu. Arkadaşı metni yeterince kararlı bulmadı; hiçbir risk olmadığını daha net şekilde ifade etmesinden yanaydı. Adam bir an duraksadı, ama sonunda mesajı ayıp olmasın diye küçük bir düzeltme yapıp, olduğu gibi gönderdi. Sonra bilgisayarının kapağını indirip, misafirine, "Seni dinliyorum" dedi.</p>
<p class="calibre1">"Öğle yemeği yemeye niyetin yok sanırım."</p>
<p class="calibre1">Saatine baktı. On ikiyi çeyrek geçiyordu.</p>
<p class="calibre1">"Hayır, daha çok erken, hiç acıkmadım. Çalışmaya devam edeceğim ... "</p>
<p class="calibre1">"Ben o zaman sana ufak tefek bir şeyler göndereyim de yazmaya ara vermeden atıştır."</p>
<p class="calibre1">Ama Semiramis başka bir şey için gelmişti. Söze devam etti:</p>
<p class="calibre1">"Daha sonra, akşamüstüne doğru senin için bazı planlarım var. Birini ziyaret edeceğiz. Kimseyi görmek istemediğini biliyorum, ama bence Frer Basile için bir istisna yapabilirsin."</p>
<p class="calibre1">Adam tam bu şahsın kim olduğunu soracaktı ki, arkadaşının hınzır gülümsemesinin verdiği ipucuyla birden vazgeçti.</p>
<p class="calibre1">"Ramzi!"</p>
<p class="calibre1">"Ta kendisi!"</p>
<p class="calibre1">"Tarikata girerken bir takma isim aldığını biliyordum.</p>
<p class="calibre1">Hayır, uygun kelime bu değil... Nasıl deniyordu hakikaten? Unuttum birden ... "</p>
<p class="calibre1">"Ne takma isim, ne lakap, ne kod adı. Sadece 'dindeki ismi' deniyor. Ramzi, virgül, dindeki ismi Frer Basile."</p>
<p class="calibre1">"Evet, tabii. Aklım başka yerde. İzini buldun demek?"</p>
<p class="calibre1">"Nerede olduğunu hep biliyordum."</p>
<p class="calibre1">"Peki hiç ziyaret ettin mi onu?"</p>
<p class="calibre1">"Hayır, cesaret edemedim. Keşişlerin arasında güzel ve günahkar bir kadın... Pek iyi karşılanmazmışım gibi geldi bana."</p>
<p class="calibre1">"Demek. .. o altüstlüğün ardından onu hiç görmedin. Peki bizi kabul edeceğini nereden biliyorsun?"</p>
<p class="calibre1">"Bilmiyorum. Ama bana öyle geliyor ki seninle birlikte kapısını çalarsak, bize kapıyı açar."</p>
<p class="calibre1">"Buradan uzak mı?"</p>
<p class="calibre1">"İki saat belki biraz daha az çeker. Arabayla bir buçuk saat gideceğiz, sonra yirmi dakika da yürüyeceğiz."</p>
<p class="calibre1">Adam'ın duraksadığı belliydi. Semiramis'in yüzünde yine o çocuksu muzip gülümseme belirdi.</p>
<p class="calibre1">"Bana güven. Her şey yolunda gidecek, hissediyorum."</p>
<p class="calibre1">Ama arkadaşı pek ikna olmamıştı.</p>
<p class="calibre1">"Dünyadan elini eteğini çekmeye karar vermiş bir arkadaşa böyle baskın verilmez. Yanlış adım atmamak için biraz hazırlanmak gerek. Önce birisiyle konuşmak istiyorum ... "</p>
<p class="calibre1">"Ramiz'le herhalde ... "</p>
<p class="calibre1">Semiramis gülümsedi, Adam da ona katıldı. Gerçekten de aklından geçen arkadaş oydu. Üniversitede Ramiz ile</p>
<p class="calibre1">Ramzi ayrılmaz bir ikiliydi. Ve her ikisi de "Bizanslılar kulübü" diye anılan topluluğa dahil olmakla birlikte, onun içinde ayrı bir parça oluşturuyorlardı. Diğerlerinin çoğu edebiyat, tarih veya sosyoloji öğrenimi görürken, onlar inşaat mühendisliği bölümündeydiler ve diğerleri Fransız okullarından mezun iken, onlar İngiliz kültürüyle yetişmişlerdi.</p>
<p class="calibre1">"Ramz'lar" diplomalarını aldıktan sonra ikisinin birden ismini taşıyan bir mühendislik bürosu kurmuşlardı.</p>
<p class="calibre1">Semiramis kuşkucu bir ifadeyle, "Tabii geriye keşiş ile mühendisin arası hala iyi mi, onu bilmek kalıyor" dedi.</p>
<p class="calibre1">"Olmasa bile, Ramiz bize yine de değerli bilgiler verebilir. Arkadaşı niye dünyadan elini eteğini çekti, bugün nasıl bir ruh hali içinde, ziyaretçi kabul ediyor mu, manastırın kapısına dayanırsak kendini saldırıya uğramış gibi hissetme tehlikesi var mı ... Bunları bize ancak Ramiz söyleyebilir. Onunla irtibatını korudun mu?"</p>
<p class="calibre1">"Hayır, ama şimdi Amman' da yaşadığını biliyorum."</p>
<p class="calibre1">"Telefon numarası yok mu yani?"</p>
<p class="calibre1">"Numarayı alabileceğim birini bulurum. On dakika ver bana, numarayı bulup getireyim."</p>
<p class="calibre1">Semiramis odadan çıkar çıkmaz gidip "Arkadaş mektupları" başlıklı dosyayı açtım ve içinde eski bir mektup aramaya başladım. Paris'e vardıktan sonra aldığım ilk mektuplardan biriydi; İngilizce yazılmış, ama araya Arapça kelimeler serpiştirilmiş, kenarlarına da küçük resimler çizilerek süslenmişti.</p>
<p class="calibre1">"Sevgili Adam,</p>
<p class="calibre1">Bu mektubu sana birlikte yazıyoruz. Ramiz ile ben ... "</p>
<p class="calibre1">Bu satırları kopya ederken, yirmi beş yıl önce ilk okuduğumda da olduğu gibi, kendimi gülümsemekten alamadım. Halbuki iki ortak bana üzücü şeyler anlatıyorlardı.</p>
<p class="calibre1">"Denize bakan, boydan boya camlı, muhteşem bir modern binanın son katında bir büro kiralamıştık.</p>
<p class="calibre1">Geçen ay başında büroya girdik, ertesi hafta da mobilyalarımız geldi. Ayın 12'sinde, Cumartesi akşamı küçük bir parti vermeyi planlamıştık. Akşamüstüne doğru mahallede silahlı bir çatışma patlak verdi.</p>
<p class="calibre1">Sokaklar tutuldu, hiçbir konuk gelemedi. Kocaman tuzlu kanepe ve pasta tepsileri ve aklına gelebilecek her türlü içkiyi getirtmiştik. İki garson gelecekti, ama onlar da gelemedi.</p>
<p class="calibre1">Saat yediye doğru silah sesleri şiddetlendi, hemen yakınımızda top mermileri patlamaya başladı ve büronun camları paramparça oldu. Bu çılgınlığın yatışmasını beklemek için bodruma sığınmak zorunda kaldık. Geceyi o ışıksız sığınakta, açılışımıza davet ettiğimiz komşularla birlikte, yerde yatarak geçirdik. Nezaket gereği hepsini partiye çağırmıştık, ama hiçbiri binanın mermilere en açık yeri olan sekizinci kata kadar çıkmayı akıllıca bulmamıştı.</p>
<p class="calibre1">Sabah yeniden büroya çıktık - tabii ki merdivenden, çünkü elektrikler kesilmişti. Tam bir harabeyle karşılaştık. Her yer şarapnel parçaları ve cam kırıklarıyla doluydu. Yalancı tavan, pasta tepsilerinin üstüne düşmüş ve halılar birayla meşrubata batmıştı. Ağzımızı bıçak açmıyordu. Sözümona toplantı salonumuz olacak bölümde deri koltukların üzerine çöktük ve ağladık, ağladık. Sonra üzüntüden, yorgunluktan ve gece sığınakta uyuyormuş gibi yaptığımız için bastıran uykusuzluktan ötürü uyuyakaldık.</p>
<p class="calibre1">Şafak sökerken yeniden başlayan çatışmayla uyandık. Önce ben gözlerimi açtım; Ramiz hala koltuğundaydı. Gözleri kapalıydı, ama çok geçmeden o da gözlerini açtı. Koltuklarımızdan hiç kımıldamadan gözlerimizi birbirimizin yüzüne diktik. Sonra katıla katıla gülmeye başladık. Hayır bir kıkırdama değil, bir türlü durduramadığımız çılgınca bir kahkaha tufanı söz konusuydu.</p>
<p class="calibre1">Sonunda kendimize geldiğimizde sordum: 'Peki şimdi ne yapacağız?' Ramiz hiç düşünmeden anında cevap verdi: 'Şimdi yurtdışına göç edeceğiz!' 'Peki bu büro ne olacak?' 'Bu bürodan tam altmış saniye içinde çıkacağız ve bir daha buraya asla adım atmayacağız. Londra'ya yerleşiyoruz.' Ben kendi payıma Paris' i tercih ederdim, ama ortağımın Fransızcası o kadar içler acısı ki onu bu dilde yaşatıp çalıştırmak gaddarlık olacaktı. Benimki de mükemmel değil, ama idare eder ve zamanla da gelişirdi. Halbuki Ramiz'in Fransızcası iflah olmaz.</p>
<p class="calibre1">Kısacası, sana yakında -kağıt üzerinde önümüzdeki ay, en geç de ocak ayında- neredeyse komşu olacağımızı haber vermek için yazıyorum. Ben kendi payıma, ne zaman ilgimi çeken bir sergi açılsa -yani çok sık- Paris' e gideceğimi şimdiden biliyorum ve seni görmekten çok mutlu olacağım. Sen de Londra'ya, bizi ziyarete gelmelisin ...</p>
<p class="calibre1">Seni unutmayan arkadaşın,</p>
<p class="calibre1">Ramzi"</p>
<p class="calibre1">Mektup, başka bir elden çıkmış birkaç satırla sona eriyordu.</p>
<p class="calibre1">"Kendine dikkat et ve ortağımın anlattığı her şeye inanma! Benim Fransızcam mükemmel; sadece onu eskitmek istemediğim için kullanmaktan sakınıyorum. Seni unutmayan diğer kardeşin, Ramiz"</p>
<p class="calibre1">Ramzi ve Ramiz'in hangi koşullarda bizim arkadaş grubumuza katıldıklarını hatırlayamıyorum. Ama anılarımın uzandığı en eski noktada bile orada, birlikte, yan yanaydılar. Onlara hitap ederken, sanki tek kişi söz konusuymuş gibi tekil kullanılırdı. Bu durum sonu gelmez sulu şakalara konu olurdu. "Ramiz bir taşa takılmış, Ramzi düşınüş";</p>
<p class="calibre1">"Ramzi peş peşe üç bira içmiş, Ramiz'in başı dönmüş" ...</p>
<p class="calibre1">Her buluşmada onların "ikizliği"ne bir ima yapılırdı, bu bir ritüel haline gelmişti ve yapılan şakalara ilk gülümseyenler de ayrılmaz ortaklar olurdu.</p>
<p class="calibre1">Zaten efsanenin sürmesi için onlar da ellerinden geleni yapıyorlardı. Bir gün bize, henüz mühendislik fakültesinin ilk yılındayken ortak olmaya karar verdiklerini anlatmışlardı. Bu bir yeniyetme sözüydü, ama anıt tutmuşlardı. İlk ortak büroları yıkıldıktan sonra da bir yenisini açmışlardı. Büro, kararlaştırdıkları gibi Londra' da değil de, Arabistan'ın Cidde şehrinde açılmıştı. Çünkü tam İngiltere'ye gitmeye hazırlanırlarken, üç buçuk yıl üzerinde çalışacakları ve ikisini de servet sahibi yapacak muazzam bir proje teklifi almışlardı. Sonunda Londra'da da bir şube açacaklardı; ama bu, Lagos, Amman, Dııbai veya Kuala Lumpur' dakiler gibi, sadece bir şube olacaktı.</p>
<p class="calibre1">Semiramis numarayı bulur bulmaz, Adam Ramiz'i aradı. Cevap veren kadın sesi hemen kaygısını yatıştırdı: Hayır, yanılmamıştı, bu Ramiz'in "cebiydi", kendisi de onun asistanıydı.</p>
<p class="calibre1">Patronu, kuzenlerinden birinin ameliyat geçirdiği bir hastaneye ziyarete gittiği için cep telefonunu kendisine bırakmıştı. Adam kendini tanıttı ve Lina adındaki asistan onun sesini duyduğuna çok memnun olduğunu söyledi; patronu kendisinden çok söz etmişti.</p>
<p class="calibre1">Konuşmanın başlarında Adam'ın Paris'ten aradığını düşünüyordu. Nerede olduğunu öğrenince karşıdan neredeyse bir çığlık yükseldi. Güzel bir rastlantı sonucu, o gün Ramiz de oradaydı.</p>
<p class="calibre1">"Sizi görmeden oradan ayrılmak isteyeceğini sanmam. Saat üçe doğru uçağa binip Amman' a gelmeyi planlamıştı, ama yola çıkışını eminim erteleyecektir. Henüz öğle yemeği yemediniz umarım."</p>
<p class="calibre1">"Hayır, henüz yemedim."</p>
<p class="calibre1">"Eğer müsaitseniz size hemen bir araba gönderiyorum. Böylece birlikte biraz zaman geçirebilirsiniz."</p>
<p class="calibre1">Adam hazırlıksız yakalanmıştı.</p>
<p class="calibre1">"Emin misiniz? Ona bir sorsanız daha doğru olmaz mı?"</p>
<p class="calibre1">"Değmez! Böyle bir sürprize çok sevineceğine eminim. Bana da bu beklenmedik öğle yemeğini düzenlediğim için müteşekkir olacaktır. Bana sadece bulunduğunuz adresi bildirin yeter, geri kalanını ben hallederim."</p>
<p class="calibre1">5</p>
<p class="calibre1">Adam metalik renkli bir Mercedes ile deniz kıyısındaki eski bir Osmanlı evine götürüldü. Ev, İtalyan restoranına dönüştürülmüş ve Nessun Dorma adı verilmişti. Kapıyı eğilerek açan görevli, kimin konuğu olduğunu bile sormadan onu ikinci kata çıkardı.</p>
<p class="calibre1">Arkadaşının geldiğini gören Ramiz ayağa kalktı ve elini var gücüyle sıktıktan sonra İngilizce konuştu:</p>
<p class="calibre1">"Hiç değişmemişsin bölümlerini atlayalım istersen!"</p>
<p class="calibre1">Adam da ona aynı dilde cevap verdi:</p>
<p class="calibre1">"Haklısın, hemen yalan söylemeye başlamayalım!"</p>
<p class="calibre1">Gülerek, üzerine muazzam bir deniz mahsulleri tepsisi yerleştirilmiş yuvarlak masaya oturdular ve önce sessizce birbirlerini gözden geçirdiler. Her ikisi de değişmekle birlikte, bu aynı şekilde olmamıştı. Adam'ın saçları kırlaşmış, ama bedeni inceliğini korumuştu. Bir gençlik fotoğrafına bakılarak da kolayca tanınabilirdi. Ramiz şişmanlamış ve kalın, geniş, gürlüğü içinde zarif bir İngiliz albayı bıyığı bırakmıştı. Saçları açık kır, bıyığı ise ilginç bir şekilde simsiyahtı. Arkadaşı onunla sokakta karşılaşsaydı, tanıması bir hayli zaman alırdı.</p>
<p class="calibre1">"Çok tatlı ve müthiş etkili bir asistanın var."</p>
<p class="calibre1">"Lina her türlü vasfa sahiptir, onun gibi bir asistanım olduğu için şanslıyım."</p>
<p class="calibre1">"Daha bir saat önce seninle iki çift laf etmek için izini nasıl bulacağımı düşünüyordum, şimdi ise birlikte yemekteyiz. Mucize gibi bir şey."</p>
<p class="calibre1">"Seni yeniden gördüğüme ne kadar sevindiğimi tahmin bile edemezsin! Belki talihsiz Murad'ın da bizim bir araya gelmemizde biraz payı var. Ben bu sabah başsağlığına geldim. Dün, Atina' da bir toplantım vardı, cenazeye katılamadım. Dediklerine göre binlerce insan varmış."</p>
<p class="calibre1">"Ben de cenazeye katılmadım. Halbuki biraz da bunun için gelmiştim ... "</p>
<p class="calibre1">Murad'la olan uzun süreli bozuşmasını, ölüm yatağındaki adamdan Cuma günü şafakla gelen telefonu, eski arkadaşını ölürken üzmemek için yolculuğa çıkmaya karar verişini, son olarak da cenazeye katılma konusundaki tereddüdünü birkaç kelimede özetledi. Ramiz onu rahatlattı:</p>
<p class="calibre1">"İşin asıl önemli tarafını yapmışsın. Seni arayınca aranızdaki anlaşmazlığı bir kenara bırakıp yanına koşmuşsun. Cenazeden sonra da gidip Tania'yı öpmüşsün. Vicdanın rahat olsun."</p>
<p class="calibre1">Bir an sustu, sonra bu kez Arapça devam etti:</p>
<p class="calibre1">"Ben Murad'ın güzergahını biraz takip ettim ve onunla ilişkini kesmeye karar verişini anlıyorum. Mesleğimde sürekli olarak servetini kötü yollardan edinmiş insanlarla iş görmek zorunda kaldığım için, aynı tepkiyi göstermedim; ama onun hakkında seninle aynı yargıya vardım. Savaş sırasındaki tavrı çok sayıda insan tarafından paylaşılsa bile, bizimkilerden birinden gelince bunu kabullenmek güç oluyor. Ne zaman Murad' dan yozlaşmış bir siyasetçi veya bir alçağın sağ kolu olarak söz edildiğini işitsem, utanıyordum, bizzat aşağılandığımı hissediyordum.</p>
<p class="calibre1">"Bununla birlikte, arkadaşımızın özünde dürüst bir adam olduğuna ve trajedisinin de buradan kaynaklandığına inanıyorum. Serseriler serserilik yaparken kendileriyle banşıktırlar; koşulların serserilik yapmaya ittiği dürüst insanlar ise vicdan rahatsızlığından ötürü kendilerini yiyip bitirirler. Murad'ı öldüren hastalığı, suçluluk duygusu, utanç ve pişmanlık yüzünden kendisinin yarattığını düşünüyorum.</p>
<p class="calibre1">"Ama daha yeni toprağa verilmişken arkasından böyle konuşmamalıyım ... Allah ona merhamet etsin! Allah yerhamo! Başka şeyden söz edelim!"</p>
<p class="calibre1">Masaları yüksek ve gür bitkilerle, özellikle de bambularla çevriliydi; oluşan paravana iç dökmeye elverişli bir mahremiyet duygusu yaratıyordu. Geniş salonun sağında solunda saksılara dikilmiş birkaç palmiye de vardı. Bunlardan birinin dibinde metrdotel elinde defteriyle bekliyordu. Ramiz onu bir el işaretiyle çağırdı.</p>
<p class="calibre1">"Önce iki büyük ordövr tabağı alacağız, benimki jambonsuz olsun. Ana yemeği seçtin mi Adam?"</p>
<p class="calibre1">"'Risotto üstünde barbunya' ilgimi çekti."</p>
<p class="calibre1">"Mükemmel seçim. Ben de aynı şeyi alayım. Yanına beyaz şarap uygun mu?"</p>
<p class="calibre1">"Ben istemem, teşekkür ederim. Öğlenleri içmiyorum."</p>
<p class="calibre1">"Prensip olarak haklısın, öğlen içmemek daha iyi. Ama bu özel bir gün, buluşmamızı kutlamak için restoranın prosecco' sundan birer kadeh içelim."</p>
<p class="calibre1">Metrdotel bu seçimi onayladı ve siparişi bildirmeye gitti. İki arkadaş hemen sohbetlerine, gülüşler eşliğinde hatıralarına geri döndüler - özellikle Ramiz'in kahkahaları epey gürültülüydü. Ta ki bir cümlenin içinde Adam'ın ağzından Ramzi'nin adı çıkıncaya dek. ..</p>
<p class="calibre1">Bu ismin ani bir etkisi oldu. Mühendisin bakışları karardı, sesi kısıldı. Bir dakika önce esip gürleyen adam birden ne diyeceğini bilemez hale geldi.</p>
<p class="calibre1">Adam bir an onu izledi, sonra çatalını masaya bırakıp sordu:</p>
<p class="calibre1">"Niye gittiğini biliyor musun?"</p>
<p class="calibre1">Saniyeler geçti.</p>
<p class="calibre1">"Niye gittiğini biliyor muyum?"</p>
<p class="calibre1">Ramiz soruyu gözlerini kapatarak, sanki kendinden söz eder gibi yinelemişti.</p>
<p class="calibre1">"Bir adam dünyadan elini eteğini çekmeye karar verdiğinde, bu fiziksel şiddet içermese de intihar gibi bir şeydir. Aşikar sebeplerin yanı sıra, en yakınlarının bile bilmediği, hatta kendisinin bile bilincinde olmadığı gizli nedenler bulunur."</p>
<p class="calibre1">Belki de Adam'ın bu dolambaçlı cevapla yetineceğini umut ederek sustu. Ama Adam gözlerini onun yüzünden ayırmıyordu. O zaman Ramiz söze devam etti:</p>
<p class="calibre1">"Olan biteni bir cümlede özetleyecek olursam, onda yaptığı, hayatını vakfettiği her şeyin faydasız ve boş olduğu duygusu vardı.</p>
<p class="calibre1">"Bazen bir konuşmanın ortasında aniden durup bana</p>
<p class="calibre1">'Bunu niçin yapıyoruz?' diyordu. Bu soruyla ilk karşılaştığımda, büyük bir saray inşaatı projesi almıştık. Planlar üzerine eğilmiş dururken, bana 'Bu adamın iki bin metrekarelik yeni bir saraya niçin ihtiyacı olsun? Bildiğim kadarıyla zaten üç sarayı var' dedi. Gülümsüyordu; ben de ona cevap vermeden önce gülümsedim: 'Aynı fikirdeyim, ama o bir müşteri, gerektiğinden fazla parası var. Her halükarda bu parayı har vurup harman savuracak, bence bize versin daha iyi!' 'Belki de haklısın!' dedi ve iş ci kadarla kaldı. Ama bu türden gözlemleri giderek çoğalmaya başlamıştı."</p>
<p class="calibre1">Ramiz aklını toplamak ister gibi sustu, sonra devam etti:</p>
<p class="calibre1">"Arkadaşımız bize verilen projelerin amaçlarını sürekli olarak sorgulamaktan kendini alamıyordu. Yirmi kadar ülkede iş yapan bizimki gibi bir firma bin bir türlü şey inşa etmek zorundadır. Bir liman, bir havalimanı, bir alışveriş merkezi, bir turistik kompleks, bir müze, bir cezaevi, bir askeri üs, bir saray, bir üniversite, vb. Tüm projeler aynı yararlılıkta olmadığı gibi aynı ahlaki gereklere de cevap vermezler, ama bunları yargılamak bize düşmez, öyle değil mi? Ben sinsi biri değilim ve Ramzi ile aynı değerleri paylaşıyorum, ama bizim rolümüzün bu olmadığını düşünüyorum. Bir zorba için inşa ettiğin cezaevi belki bugün onun hasımlarını hapsetmek için kullanılacak. Ama yarın belki de zorba ile onun çevresi oraya kapatılacak. İlkesel olarak bir cezaevi inşa etmek reddedilemez. Dünyadaki ülkelerin hepsinde cezaevleri var, her şey bunların nasıl kullanılacağına bağlı. Biz inşaatçıların rolü, cezaevlerini biraz daha insani kılmak olabilir - bundan fazlası elimizden gelmez. İnsanın bin sekiz yüz otuz yedi çalışanı, sorumluluğunu taşıdığı bin sekiz yüz otuz yedi aile varsa, her ay onlara ödeyeceği parayı bulmak zorundadır ve ahlak zabıtalığı rolünü üstlenme hakkını kendinde göremez. Haksız mıyım?"</p>
<p class="calibre1">Adam geldiğinde Ramiz'in sergilediği mutlu havadan geriye pek bir şey kalmamıştı. Şu anda kafasında itişip duran bin bir düşüncenin altında ezilmiş gibiydi. Hızla birkaç lokma yedi. Sonra devam etti:</p>
<p class="calibre1">"Sana anlattıklarım olayın sadece bir yönü. Bir de kadınlar, karılarımız var.</p>
<p class="calibre1">"Her şey bir peri masalı gibi başladı. Bir gün Dunia adında bir genç kızla tanıştım ve anında aşık oldum. Onu hemen Ramzi ile tanıştırdım. Kız onu zeki, komik, kültürlü buldu; Ramzi de ilk tanışmanın sonunda kulağıma eğilip 'Onu elinden tut ve sakın bir daha bırakma!' diye fısıldadı.</p>
<p class="calibre1">"Dört ay sonra Ramzi de yanıma gelip aradığı ikiz ruhu bulduğunu haber verdi. Akıl karıştırıcı bir rastlantı: O kızın da adı Dunia'ydı. Sanki kader bize bayağı bayağı göz kırpıyordu. Düşünebiliyor musun? Ramzi ve benim adlarımız hemen hemen aynı, fakültedeki ilk günümüzden beri birbirimizden ayrılmadık, gece gündüz beraberiz ve birdenbire karşımıza adaş iki genç kız çıkıyor!</p>
<p class="calibre1">"Kızı, Dunia'yla ve benimle tanıştırdı. Oldukça güzel bir kızdı, sevimli görünüyordu, Ramzi'nin de ona aşık olduğu belliydi ve aynı gün evlenmeye karar verdik. Nikahın birlikte kıyılması imkansızdı, çünkü Dunia ve ben şeyhin önüne çıkarken, Ramzi ve onun Dunia' sı kilisede evlenmek zorundaydı - nikahlarını öz dayısı olan Cebel piskoposu kıydı. Ama düğünü birlikte tertiplemeyi kararlaştırmıştık. Sen o sırada Fransa' ya gitmiştin, ama ortak arkadaşlarımızdan çoğu, Tania ile Murad, Albert ve Semiramis düğüne katıldılar.</p>
<p class="calibre1">"Ne yazık ki karılarımızın sadece isimleri aynıydı. Benimki Ramzi'nin benim için ne denli önemli olduğunu hemen anladı; beriki ise daha nikahın ertesi günü arkadaşlığımızı kıskanmaya başladı. Ben bir şeyden ötürü kaygılanınca, benim Dunia'm ilk iş olarak 'Ramzi ne düşünüyor?' diye sorar ve onun tavsiyelerine kulak vermemi telkin ederdi. Onun gerçek bir arkadaş olduğunu, bu kadar şahsiyetli, zeki, bağlı bir ortağım olduğu için şanslı olduğumu hatırlatmak konusunda hiçbir fırsatı kaçırmazdı. Ona bakılacak olursa, Ramzi mükemmel bir adamdı. Aslında karımın başka bir erkek hakkında bu kadar iyi şeyler söylediğini duyunca benim kıskanmam gerekirdi, öyle değil mi?</p>
<p class="calibre1">"Ama tam aksine, Ramzi'nin karısı da ona durmadan benden kuşkulanmasını, uzak durmasını telkin ediyordu. Telefon etsem ve birkaç dakika konuşsak, benim söylediğim bir şeye gülse kadın ya doğrudan benim hakkımda, ya da başka bir bahaneyle olay çıkarıyordu. Gülünç, hatta hastalıklı bir durumdu. Hesapları daha sıkı denetlemesini istiyordu. Onun payına düşen tüm parayı vermediğime emindi."</p>
<p class="calibre1">"Ramzi sonunda ona inandı mı yoksa?"</p>
<p class="calibre1">"Asla! Başlarda bana bunlardan hiç söz etmiyordu, kederliydi ve utanıyordu. Sonra bir gün anlatmaya değmeyecek önemsiz bir hadise yaşandı, ama karım ve ben bu insanın bizden ne kadar nefret ettiğini öyle anladık. Ertesi gün Ramzi benim çalışma odama geldi, özür diledi ve karısının benim hakkımda çıkardığı olaylardan söz etti. Karısının bu tavrını izah edebilmek için, onun aile tarihinden, kendi kardeşleri tarafından dolandırılan babasından, kendi yeğenlerini soyup soğana çeviren amcasından söz etti; kısacası yaşanan bir dizi ihanet karısını da hastalık derecesinde kuşkucu yapmıştı. Ramzi zamanla kendini güvende hissedeceğinden ve tavrını değiştireceğinden emin olduğunu söyledi. Ben de 'Evet, tabii' dedim. Ama buna inanmıyordum, herhalde Ramzi de inanmıyordu."</p>
<p class="calibre1">"Herhalde acı çekiyordu."</p>
<p class="calibre1">"Çok feci! Konu benim için sadece bir tatsızlıktı; onun için günlük bir işkenceydi. Bir gün neredeyse ağlayarak bu evliliğin hayatındaki en kötü karar olduğunu söyledi. Bu kişinin kusurlarını zamanında göremediği için kendisine kızıyordu. O dönemde isim benzerliği ona Cennet'ten bir işaret gibi gelmişti, ama aslında Cehennem' in kurduğu bir tuzaktı.</p>
<p class="calibre1">"Ben evlilik konusunda açıkgözlülüğün fazla bir işe yaramadığını, bunun gözleri bağlı çekilen bir piyango olduğunu ve doğru veya yanlış numaranın çekildiğinin ancak sonradan anlaşıldığını söyleyerek onu avutmaya çalışıyordum. Bunu sadece avutmak için de söylemiyordum, samimi olarak böyle düşünüyorum. Düğünden önce damatla gelinin hiç karşılaşmadığı, hayatlarını birleştirmeden önce baş başa kalma imkanını bile bulamadıkları geleneksel çevrelerde evlilik yemek sonunda ikram edilen Çin kurabiyelerine benzer. Birini tesadüfen seçersin, içindeki kağıdı açarsın ve o da sana geleceğini söyler.</p>
<p class="calibre1">"Daha gelişmiş çevrelerde tanışılır; kağıt üstünde birbirinin değerini ölçme fırsatı vardır. Ama fiiliyatta hemen hemen aynı ölçüde yanılma payı bulunur. Çünkü evlilik belalı bir kurumdur.</p>
<p class="calibre1">"Yaklaşık çeyrek yüzyıldır sevdiğim ve beni seven bir kadınla yaşadığım için bunları söylemek belki bana düşmez. Ama evliliğin belalı bir kurum olduğuna inanmaya devam ediyorum. Düğünden önce her adam dikkatlidir, naziktir; göz koydukları genç kıza 'kendi' karıları oluncaya kadar prenses gibi davranırlar; sonra hızla birer zorbaya dönüşürler, ona hizmetçi gibi davranırlar, tepeden tırnağa değişirler ve toplum da bu konuda onları yüreklendirir. Düğünden öncesi oyun mevsimidir; sonra ciddi ve karanlık ve üzücü şeyler başlar.</p>
<p class="calibre1">"Kadınlar tarafında da manzara daha parlak değildir. Kapılanacak bir yer aradıkları sürece şeker gibidirler. Tatlı, uzlaşmacı, birlikte yaşamaktan zevk alınacak insanlar olurlar damat adayı evlenme kararını verinceye kadar, onu rahatlatmak için gereken her şey yapılır. Kadınlar o ana dek gizlemeye çalıştıkları gerçek tabiatlarını ancak düğünden sonra açığa çıkarırlar.</p>
<p class="calibre1">"Kadınlardaki dönüşümün erkeklerdeki kadar kaba ve sistemli olmaması, onları bir nebze aklar. Halbuki erkek tarafında, sevgili ile koca arasındaki fark, köpek ve kurt arasındaki kadar büyüktür. Düğünden önce hepimizde biraz köpeklik, düğünden sonra ise kurtluk vardır. Başkalaşım farklı derecelerde gerçekleşir belki, ama ondan tamamen kurtulmak çok zordur. Bazı çevreler açısından bu dönüşüm, ergenlikten yetişkinliğe geçiş kadar doğal kabul edilir.</p>
<p class="calibre1">"Kadınlarda geçiş bu kadar keskin olmaz. Ya gerçekten sevgi dolu ya da kötü oyuncu olduklarından ötürü pek çok kadın köklü bir değişim geçirmez ve gerçek tabiatını erkek söz kesmeden önce ele verir. Ramzi'nin karısı kesinlikle bu kategoriye dahil değildi. Tatlı, uysal, nazik görünerek, bana bir ağabey, Dunia'ma ise bir abla gibi davranarak oyununu nikaha kadar gizlemeyi becerdi. Sonra, artık daha fazla dayanamayıp nikahın ertesi gününden itibaren zehrini saçmaya başladı. Arkadaşımız durumun farkına vardığında iş işten geçmişti."</p>
<p class="calibre1">"Boşana bilirdi."</p>
<p class="calibre1">"Yapması gereken buydu ve aynı aksilik benim başıma gelse mutlaka boşanırdım. Ama siz Hıristiyanlarda boşanmanın bizdekinden daha karmaşık bir mesele olması bir yana, Ramzi buna ilkesel olarak karşıydı. Bunu birçok kez konuştuk. .. Karısının değişeceği fikrine tutunmayı tercih ediyordu. Bana durmadan, karısının kendisini emniyette, güven içinde hissetmeye ihtiyaç duyduğunu, onun etrafında düzelmesine yardımcı olacak bir ortam yaratmanın kendi görevi olduğunu söylüyordu.</p>
<p class="calibre1">"Sonra çocuklar doğdu: İki erkek ve bir kız. Doğum büyük bir mutluluk kaynağıdır. Ramzi kendisini mutlu olduğuna ikna etmeye uğraşıyordu. Ve anneliğin karısını ilk tanıdığında algıladığı tüm sevgi ve şefkatin yeniden serpilmesini sağlayacağı düşüncesine yapışıyordu. Ben de ona karşı çıkmaktan kaçınıyordum - neye yarayacaktı ki? Ama o kadından da her türlü bela ve alçaklıktan başka bir şey beklemiyordum.</p>
<p class="calibre1">"Yanılmamıştım. Sabotaj çalışması tüm hızıyla devam etti. Kocasının işitmek istemediği yalanları çocuklarına yutturuyordu. 'Babanız, ortağı tarafından dolandırılan saf bir adam.' Günbegün, yılbeyıl zerk edilen zehir sonunda istenen etkiyi yarattı. Ailelerimiz ne zaman bir araya gelse bunu fark ediyordum. Ramzi her zamanki gibi sevgi doluydu, karısı rol yapıyordu, ama çocuklar hislerini gizlemeyi bilmiyorlardı. Onların davranışlarından, kadının hakkımda neler anlatmış olabileceğini kestiriyordum. Çocukları kucağıma almaya çalışsam, geri çekiliyorlardı. Dört yaşlarında da böyleydiler, on yaşlarında da. Hem üzücü hem de gülünç bir durumdu bu.</p>
<p class="calibre1">"Ama en kötüsü, kadının çocukların kafasına babaları ve benim tarafımdan yaratılmış firmayla ilgili soktuğu yalanlardı. Biz bir imparatorluk kurmuştuk ve çocuklarımız da onun mirasçıları olacaklardı. Ama babalarının kullanıldığı, sömürüldüğü, soyulduğu fikrini çocuklara öyle bir aşıladı ki, yaptığımız her şeyden nefret ederek büyüdüler. Sonuç: Hiçbiri inşaat mühendisliği veya mimarlık okumak ve bizimle çalışmak istemedi.</p>
<p class="calibre1">"Anne bir gün ağır bir hastalığa yakalanınca işler iyice sarpa sardı. Çok saldırgan bir kanser türüydü ve kadını bir buçuk yılda götürdü. Hastalık onu iyice kindar, iyice hırçın yapmıştı. Ramzi onunla fedakarca ilgilense de, kadın onu iğnelemeye hiç ara vermiyordu. Kadına göre, Ramzi onu hiçbir zaman sevmemiş, önceliği hep firmasına ve bana, ortağına vererek, karısını ve çocuklarını ihmal etmişti.</p>
<p class="calibre1">"Çok hasta olduğu ve feci acı çektiği için, haliyle kocası bu söylediklerine itiraz etmiyordu. Onu yatıştırmak için işlerle daha az ilgileneceğine ve ailesine daha çok zaman ayıracağına söz veriyordu. O dönemde on üç, on altı ve on yedi yaşlarında olan çocuklar bütün bunları duyuyor, annelerini bir kurban, babalarını ise buz gibi bir canavar olarak görüyorlardı.</p>
<p class="calibre1">"Sonunda zavallı kadın öldü. Daha kırk veya kırk bir yaşındaydı. Çocuklar tüm acılarını babalarından nefrete dönüştürdüler; bunu annelerinin anısına sadakatin en doğal ifadesi gibi algılıyorlardı. Sonunda her üçü de evi terk etti. Şimdi ABD' deler; kız New Jersey'de, erkeklerden biri Kuzey Carolina' da, diğerinin nerede olduğunu bilmiyorum. Yıllardır babalarıyla hiçbir ilişkileri kalmadı. Ona adreslerini verdiklerinden bile emin değilim.</p>
<p class="calibre1">"Ramzi'nin niye dünyadan el etek çektiğini öğrenmek istiyordun, değil mi? İşte benim izahım bu. Ayrıca mistik bir kriz geçirmiş de olabilir, ama yaşadığı aile trajedisinde dürüst bir insanı her şeyi bırakıp manastıra kapanma kararı almaya itecek her şey vardı zaten."</p>
<p class="calibre1">"Gideli çok mu oldu?"</p>
<p class="calibre1">"Büroya en son geçen yıl şubat ayında geldi."</p>
<p class="calibre1">"On dört ay olmuş demek."</p>
<p class="calibre1">"Bana on dört yıl gibi geliyor."</p>
<p class="calibre1">"O zamandan beri gördün mü onu?"</p>
<p class="calibre1">"Bir tek kez. O da ... "</p>
<p class="calibre1">Ramiz birden sustu ve saatine baktı.</p>
<p class="calibre1">"Üç buçuk olmuş bile! Zamanın nasıl geçtiğini fark etmemişim. Ondan söz ederken çenem nasıl da düşüyor!</p>
<p class="calibre1">"Uçağın saat kaçta?"</p>
<p class="calibre1">"İstediğimiz saatte. Uçak benim, mürettebat da stand-by durumunda, benden haber bekliyor."</p>
<p class="calibre1">Birden geniş bir gülümseme tüm yüzünü kapladı.&nbsp;</p>
<p class="calibre1">"Aklıma mükemmel bir fikir geldi. Sen de benimle Amman' a geliyorsun!"</p>
<p class="calibre1">"Teklifin için teşekkürler, ama mümkün değil."</p>
<p class="calibre1">"Adam, işi başından aşkın patron numaralarından vazgeçelim! Sen ve ben yirmi yıldır ilk kez birlikteyiz ve gençliğimizde yaptığımız gibi sohbet ediyoruz. Kutsanmış bir an bu, elimizden kaçıp gitmesine izin vermeyelim. Senin daha söyleyecek bin bir şeyin vardır, benim de öyle. Eskiden olduğu gibi yapalım! Randevu almaya, ajandaları açıp bakmaya gerek yoktu. Sen balkonun altından geçerdin, korna çalardın, ben inerdim, ya kahveye ya sinemaya ya da Murad'lara giderdik. Bir seferlik kuralları unutalım, yaşlarımızı unutalım. O zamanki gibi yapalım! Şimdi öğle yemeğindeyiz. Yemeğin sonunda ben sana 'Bana gel, geceyi birlikte geçirelim, sana karımı tanıştırayım, yarın da buraya geri getiririm' diyorum. Ayağa kalkıyorum, sen de kalkıyorsun ve hop, gidiyoruz! Pasaportun yanında mı?"</p>
<p class="calibre1">"Alışkanlık oldu, hep cebimde taşıyorum."</p>
<p class="calibre1">"Peki akşam alman gereken ilaçlar var mı?"</p>
<p class="calibre1">Adam baktı, ilaçları yanındaydı.</p>
<p class="calibre1">Ramiz "Mükemmel, geri kalanın önemi yok zaten" diye kestirip attı: "Gidebiliriz."</p>
<p class="calibre1">"Ama yanımda ne temiz gömlek ne de diş fırçam var."</p>
<p class="calibre1">"Onu hiç kafaya takma, ben hallederim. Haydi gidelim."</p>
<p class="calibre1">Bu sözlerin ardından iki elini masaya dayayıp ayağa kalktı ve Adam da üç saniye sonra onu izledi.</p>
<p class="calibre1">6</p>
<p class="calibre1">Uzaktan bakıldığında Ramiz'in uçağı normal bir havayolları uçağını andırıyordu. Metalik renkli Mercedes havaalanının tüm kontrol noktalarını geçip, merdivenin dibine kadar yanaştı. Uçağın üzerinde şirketin logosu vardı: Dünyanın bu bölümündeki en büyük inşaat şirketlerinden biri olan Ramzi Ramez Works'ün iki kurucusunun adlarının Arapçadaki baş harflerinin stilize şekli olan çift hilal.</p>
<p class="calibre1">İçeride pencereler olmasa insan uçakta olduğunu çok geçmeden unuturdu. Bir çalışma odası, bir yatak odası ve kolayca yemek salonuna dönüştürülebilen bir oturma salonu vardı. Olası yolcular için ayrılmış ve normal bir havayolları uçağında altmış kişi yerleştirilebilecek bölüme yirmi yolcu koltuğu konmuştu.</p>
<p class="calibre1">İki arkadaş yerlerine oturur oturmaz bir güvenlik subayı uçağa bindi. Pasaportlarına hızla göz attı, başını salladı ve iyi yolculuklar diledi. Sonra aşağı indi, uçağın kapısı kapandı.</p>
<p class="calibre1">Bir kabin görevlisi yolcuların kemerlerini bağlayıp bağlamadıklarını denetlemeye geldi. Daha sonra patronunun işaretiyle iki Türk kahvesi ve beraberinde bir tepsi Doğu şekerlemesi getirdi.</p>
<p class="calibre1">"Kahvene şeker ister misin?"</p>
<p class="calibre1">Adam cevap vermeden önce, gözlerini şekerleme tepsisine dikip uzun uzun baktı:</p>
<p class="calibre1">"Hayır teşekkür ederim, şeker almayayım."</p>
<p class="calibre1">Sahte bir suçluluk ifadesiyle birbirlerine gülümsediler. Her biri seçtiği şekerlemeyi dilinin üzerine yerleştirip, koltuğuna gömülerek tadını çıkardı.</p>
<p class="calibre1">"Şeker almayalım ... " diye yineledi Ramiz, keyifle gülerek.</p>
<p class="calibre1">Adam son lokmasını da yuttuktan sonra arkadaşına, "İnsan zengin olunca neler hissediyor?" diye sordu.</p>
<p class="calibre1">"Sen de yoksul değilsin bildiğim kadarıyla!"</p>
<p class="calibre1">"Hayır, yoksul değilim. Ama profesör maaşımla Paris Amman uçak biletini ancak turistik sınıfta alabilirim. Dikkat et, şikayetçi değilim, ihtiyaçlarımı karşılayabiliyorum, fazlasını da istemiyorum. Ama seçtiğim meslek gereği zaten asla zengin olamam."</p>
<p class="calibre1">Ramiz bu noktaya dek belki bir parça rahatsız da olsa gülümsemekle yetinmişti. Ama birden yüzü karardı. Arkadaşının sorusunu, soru biçiminde tonlamadan yinelemeye başladı.</p>
<p class="calibre1">"İnsan zengin olunca neler hissediyor ... Firmamızın iddiasını başardığını, giderek daha çok para kazanmaya başladığını ve artık zengin olduğumu anladığım gün, şöyle hissettim ... "</p>
<p class="calibre1">Seçeceği kelimeler konusunda tereddüt eder gibiydi.</p>
<p class="calibre1">"Haysiyetimin yarısını kurtardığımı hissettim."</p>
<p class="calibre1">Anlaşılmaz ve beklenmedik bir cümleydi. Adam tam ondan düşüncesini biraz daha açmasını istemeye hazırlanıyordu ki arkadaşının birdenbire çok duygulandığını fark etti ve ona kendini toparlaması için biraz zaman bırakmaya karar verdi.</p>
<p class="calibre1">Ramiz birkaç yudum kahve içtikten sonra konuştu:</p>
<p class="calibre1">"Yıllardır her sabah iki zıt duyguyla uyanıyorum: Sevinç ve hüzün. Mesleğimde başarılı olmanın, çok para kazanmış olmanın, güzel bir eve ve mutlu bir aile yaşamına sahip olmanın sevinci. Ama aynı zamanda halkımın uçurumun dibinde olduğunu görmenin hüznü. Benim dilimi konuşanlar, dinime inananlar her yerde gözden düştüler ve genellikle onlardan nefret ediliyor. Ben doğuştan mağlup bir medeniyete aidim ve eğer kendimi inkar etmeyeceksem alnımda bu lekeyle ya şamaya mahkumum."</p>
<p class="calibre1">Sessizlik. Adam bir şey söylemeyince, arkadaşı daha da ileri gitti.</p>
<p class="calibre1">"Söz konusu olan, sadece ait olduğum toplulukla dayanışma veya empati duygusu değil. Ben kendimi de aşağılanmış, bizzat aşağılanmış hissediyorum.</p>
<p class="calibre1">"Avrupa'ya seyahat ettiğimde tüm zengin insanlara yapıldığı gibi bana da saygılı davranılıyor. İnsanlar bana gülümsüyor, kapıları eğilerek açıyorlar, satın almak istediğim her şeyi satıyorlar. Ama içlerinden beni aşağılıyor ve benden nefret ediyorlar. Onların gözünde zengin olmuş bir barbardan başka bir şey değilim. Sırtımda en güzel İtalyan kostümü de olsa, manevi bakımdan onların gözünde bir baldırı çıplağım. Niçin? Çünkü yenilmiş bir halka, mağlup bir medeniyete aidim. Tarihin pek esirgemediği Asya, Afrika veya Latin Amerika'da bunu çok daha az hissediyorum. Ama Avrupa' da hissediyorum. Sen hissetmiyor musun?"</p>
<p class="calibre1">Adam hazırlıksız yakalanmıştı. Fazla bozuntuya vermeden, "Belki, bazen" dedi.</p>
<p class="calibre1">"Paris'te kamuya açık bir alanda Arapça konuşurken kendiliğinden sesini alçaltma eğilimi duymuyor musun?"</p>
<p class="calibre1">"Kuşkusuz."</p>
<p class="calibre1">"Bir de diğer yabancılara bak! İngilizlerle Amerikalıları bir kenara bırak, İtalyanlara, İspanyollara, Ruslara bak. Onlar düşmanca veya ayıplayan bir bakışla karşılaşma korkusu yaşamıyorlar. Belki de ben abartıyorum. Ama hissettiğim bu. Dünyanın en zengin adamı da olsam, bu değişmez."</p>
<p class="calibre1">Yine uzun bir sessizlik. Ramiz pencereden bulutları seyrediyordu. Adam da seyretmeye başladı. Kabin görevlisi yaklaştı. Patronunun bir işaretiyle şekerleme tepsisini alıp götürdü ve birkaç saniye sonra bir meyve tepsisiyle geldi.</p>
<p class="calibre1">Ramiz biraz böbürlenerek, "Bu beyaz kayısıları biliyor musun?" diye sordu.</p>
<p class="calibre1">En etlilerinden birini seçti; meyvenin rengi o kadar açık bir sarıydı ki gerçekten de beyaz gibi görünüyordu. Adam kendisine uzatılan kayısıyı yavaşça, gözlerini yumarak ısırdı.</p>
<p class="calibre1">"Nefis! Daha önce hiç yememiştim."</p>
<p class="calibre1">"O kadar az yetişiyor ki asla piyasaya sürülmüyor. Bana Şam yakınındaki küçük bir köyden özel olarak geliyor."</p>
<p class="calibre1">"Böyle bir tadın varlığından bile haberdar değildim."</p>
<p class="calibre1">"Beğendiğine sevindim. Benim en sevdiğim meyve. Ramzi de çıldırıyordu bunlara. Her yıl ona iki sandık göndermeyi adet edinmiştim. Bundan böyle sana göndereceğim!"</p>
<p class="calibre1">İbadet eder gibi sulu meyvelerden birer tane daha yediler. Sonra birer tane daha. Ama kaybettikleri arkadaşlarının anısı keyiflerini kaçırmıştı.</p>
<p class="calibre1">Bir süre sonra, Adam, "Demek gidip gördün onu ... " dedi.</p>
<p class="calibre1">Ramiz'in cevabı uzun bir iç çekişle geldi, ardından defalarca başını salladı.</p>
<p class="calibre1">"Evet, gidip gördüm. Sağlam kanıtlar ileri sürersem, onu geri dönmeye ikna edebileceğimden emindim. Arkadaşlığımız, birçoklarının aksine, suskunluk, yalan veya körlük üzerine kurulu değildi. Hep tartışmış, ama birbirimizin fikirlerine de saygı göstermiştik. O gün de aynı şeyin yaşanacağını, bana kaygılarını anlatacağını, onu rahatlatmaya, kafasındaki kuşkuları gidermeye uğraşacağımı ve sonunda bana bir geri dönüş tarihi, en azından bir söz vereceğini düşünüyordum.</p>
<p class="calibre1">"Ama yanıldığımı çok geçmeden anladım. Onu keşiş kıyafeti içinde gördüğüm anda elim kolum bağlandı. Ben Müslüman bir mühendis olarak Hıristiyan bir keşişi sivil yaşama geri dönmeye ikna edecek hangi gerekçeleri bulabilirdim? İlahiyattan hiç anlamam ve firmamızın karşılaştığı zorluklardan veya başka herhangi bir sorundan söz etmek de gülünç geliyordu.&nbsp;<span style="line-height: 1.2em; text-indent: 0em;">Birdenbire metnini unutan bir oyuncu gibi bana da trak gelmişti. Beceriksizce beylik cümleleri sıralamaya başladım. 'İyi misin Ramzi?' 'Evet, iyiyim, teşekkür ederim.' 'Bir eksiğin var mı?' 'Hayır, istediğim her şeye sahibim.' 'Sana iyi davranıyorlar mı?' 'Ramiz ben hapiste değilim, manastırdayım ve kendi isteğimle buradayım.' Özür diledim. Gerçekten de kendimi bir cezaevinin görüşme odasında gibi hissetmiştim. Durumu kurtarmaya çalıştım. 'Burada, keşişlerin arasında sürdürdüğün yaşantı beklentilerine uygun mu demek istemiştim.' Cevap verdi: 'Evet! Tefekküre; dua etmeye ve düşünmeye vakit ayırabileceğim basit bir yaşam istiyordum. Burada da tam bunu buldum.' Şirkette olup bitenlerden kendisini haberdar etmemi isteyip istemediğini sordum, hayır dedi. Çocuklarından haber alıp almadığını sordum, hayır dedi. Ziyaretine gelmemin onu rahatsız edip etmediğini sordum, hayır dedi - ama iki saniye duraksadıktan sonra. O zaman gidişimden pek memnun kalmadığını anladım. Ayağa kalktım. O da kalktı. Karşımdaki bir yabancıymış gibi elini sıktım. Benim için dua edeceğini söyledi.</span></p>
<p class="calibre1">"Çıktım, arabamın yanına indim, arka koltuğa oturdum ve babamın ölümünden beri hiç yapmadığım gibi ağlamaya başladım. Şoförüm dikiz aynasından bana bakıyordu, ama onun ne düşündüğü umurumda bile değildi, kendimi tutmadım, gözyaşlarımın akmasına engel olmadım. Ramzi benim için kardeşten daha ileriydi ve birdenbire, hiçbir sebep yokken bir yabancı olmuştu. İşte bir zamanlar 'ayrılmaz ikili' denen adamların hüzünlü hikayesi böyle!"</p>
<p class="calibre1">"Onu ziyarete gitmemi tavsiye etmiyor musun?"</p>
<p class="calibre1">"Hayır, kesinlikle bunu söylemiyorum. Teması sürdürmek gerek. Benim karşımda tetikteydi, onu önceki yaşamına geri döndürmek için baskı yapacağımdan korkuyordu. Üstelik bu ... dönüşümünden hemen sonraydı, çok erkendi daha, biraz beklesem daha iyi ederdim. Şimdi aradan bir yıl geçti, belki bir arkadaşını görmek isteyecektir."</p>
<p class="calibre1">"Önümüzdeki günlerde oraya gitmeye gayret edeceğim. Aslında kafamda bir tasarı var. Sana tam bundan söz edecektim ki konuşma başka yerlere kaydı. Eski arkadaşlar arasında bir buluşma toplantısı düzenlemeye çalışıyorum."</p>
<p class="calibre1">Ramiz koltuğundan sıçradı.</p>
<p class="calibre1">"Ne harika bir fikir! Çok uzun zamandır bunu düşlüyorum. O akşam toplantılarında kendimi öyle iyi hissederdim ki! Tartışmalarımızı, gülüşmelerimizi hala hatırlıyorum. Grup dağılıp gidince başka hiçbir şeyle avunamadım. Bir arkadaş grubunun sıcaklığının yerini hiçbir şey alamaz. Ne iş, ne para, ne aile yaşamı, hiçbir şey. Arkadaşların buluşup fikirlerini, düşlerini, yemeklerini paylaştıkları o anların yerini hiçbir şey tutamaz. Her halükarda benim buna ihtiyacım var. Ben belki iflah olmaz bir nostaljiğim, ruhumda yetişkinler dünyasını asla kabullenemeyen bir çocuk var, ama böyleyim işte. Ramzi ile birlikte aradığımız buydu zaten: Yaşamın her evresinde devam edecek ve hem iş yaşamında hem özel yaşamda var olacak bir gençlik arkadaşlığı... Buna yıllarca sahip olduk ve çok faydasını gördük. Sonra yitirdik. .. "</p>
<p class="calibre1">Yüzü yeniden kararmaya başladı, ama kendini çabuk toparladı.</p>
<p class="calibre1">"Bana güvenebileceğini söylememe bile gerek yok, toplantının yerini ve tarihini bildirmen yeterli, gelirim. Dünyanın öbür ucunda bile olsam gelirim. Buna karşılık, Ramzi'yi manastırından ayrılıp bize katılmaya ikna etmeyi umuyorsan, hayal kırıklığına hazır ol. Tabii bu son aylarda ciddi bir değişim geçirmemişse ... "</p>
<p class="calibre1">"Senin anlattıklarına bakılacak olursa, davayı kaybettik sayılır. Yine de onu ziyaret edeceğim. Davet de edeceğim, bakalım nasıl bir tepki verecek."</p>
<p class="calibre1">"Başka kimi davet etmeyi düşünüyorsun?"</p>
<p class="calibre1">"ABD'deki Albert'e ve Brezilya'daki Naim'e yazdım. Tabii sen, ben, Tania ve Semi varız. Ramzi'nin dışında, Bilal'in kardeşi Nidal'e de haber vermeyi düşünmüştüm."</p>
<p class="calibre1">Adam, Ramiz bir tepki verecek mi diye bekliyordu, ama beriki başını belli belirsiz sallamakla yetindi. O zaman daha doğrudan sordu:</p>
<p class="calibre1">"Nidal'i davet etmek sence iyi bir fikir mi?"</p>
<p class="calibre1">Ramiz cevap vermeden önce duraksar gibi oldu, sonra yüzünde razı olduğunu gösteren bir ifade belirdi.</p>
<p class="calibre1">"Evet, niye olmasın, onu da davet et!"</p>
<p class="calibre1">"Pek sevinmedin."</p>
<p class="calibre1">"Hayır, sevinmedim. Ama karşı da değilim."</p>
<p class="calibre1">Biraz düşündü.</p>
<p class="calibre1">"Sana ne düşündüğümü söyleyeyim. Onun gibi radikal militanlar bir gün mutlaka zalime dönüşürler. Ama bugün bizim ülkelerimizin çoğunda baskıya uğruyorlar, Batı'da da şeytanlaştırılıyorlar. Bir gün kendisinin de zorbalık yapacağını kesin olarak bildiğin bir mazlumu savunmak ister misin? Benim çözümleyemediğim bir ikilem bu ... Onu davet etmeyi düşünüyorsan et, niye olmasın?"</p>
<p class="calibre1">Omuz silkti ve bir an bekledikten sonra ekledi: "Başka kimi düşündün?"</p>
<p class="calibre1">"Arkadaşlarımızın eşleriyle birlikte gelmeleri iyi olurdu. Belki bizim muharip gazi hikayelerimizi dinlerken sıkılırlar, ama bunun arada bağlar kurulmasına faydası olur. Her halükarda umarım senin eşin gelir."</p>
<p class="calibre1">"Amman' a vardığımızda onu davet etme işini sana bırakıyorum. Çok sevineceğine eminim."</p>
<p class="calibre1">"Eşim Dolores'in bize katılabileceğine ben o kadar emin değilim. Sabahtan akşama çalışıyor."</p>
<p class="calibre1">"Fransız mı?"</p>
<p class="calibre1">"Hayır, Arjantinli. Ama yirmi yıldır Fransa' da yaşıyor."</p>
<p class="calibre1">"Naim de bir Brezilyalı'yla evlenmiştir herhalde."</p>
<p class="calibre1">"Hiçbir fikrim yok. Evlendiğini ve üniversite çağında çocukları olduğunu biliyorum. Ama karısının kim olduğunu hiç bilmiyorum. Adını söylemişse bile aklımda tutamadım."</p>
<p class="calibre1">"Ne söylediğinin farkında mısın? Sen ve Naim kardeş gibiydiniz ve bugün karısının adını bile bilmiyorsun. Bu sabaha kadar benim karımın adını da bilmiyordun, ben de seninkinin. Bu tür şeyler beni üzüyor, midemi bulandırıyor. Bana öyle geliyor ki hepimiz birbirimize ihanet ettik."</p>
<p class="calibre1">"Haklısın. Ama savaş ve dört bir tarafa dağılma gibi mazeretlerimiz var."</p>
<p class="calibre1">"Her zaman mazeret bulunur. Arkadaşlığa azıcık değer verseydik, geçen çeyrek yüzyılda bir araya gelmek için fırsat yaratmaya çalışırdık. Ben başkalarını değil kendimi ayıplıyorum. Hiç durmadan dünyayı dolaşıyorum, pekali'i bir yerküre üzerine arkadaşlarımın adlarının yazılı olduğu iğneler yerleştirip çeşitli yolculuklar sırasında onlara uğrayabilirdim. Haydi bakalım, yapacağım bunu, hiçbir zaman geç kalınmış sayılmaz. Sen Paris'tesin, Naim Brezilya' da. Sao Paulo'da mı, Rio' da mı?"</p>
<p class="calibre1">"Sao Paulo'da."</p>
<p class="calibre1">"Peki Albert?"</p>
<p class="calibre1">"Indianapolis'te, bir tJıink tank için çalışıyor."</p>
<p class="calibre1">"Şimdi sen söyleyince hatırladım, bana bunu anlatmışlardı. Bayağı da nüfuz sahibiymiş."</p>
<p class="calibre1">"Olabilir. Her halükarda, akademik çevrelerde büyük itibarı var."</p>
<p class="calibre1">"Şaşırmadım. Daha üniversitedeyken de aklı başında, zeki ve hayal gücü kuvvetli bir insandı. Sessiz ve içine kapalı olduğu için, çoğu kişi bunun farkına varmıyordu. Özgürleşip kendini geliştirmek için ta ABD'ye kadar gitmesi gerekti demek ki. Onunla temasın var mı?"</p>
<p class="calibre1">"Evet, zaman zaman yazışıyoruz. Gerçekten de çoğu zaman zekice, insanı şaşırtan şeyler söylüyor. Buna karşılık özel yaşamı hakkında hiçbir şey bilmiyorum. Bir karısı ve çocukları var mı, onu bile bilmiyorum."</p>
<p class="calibre1">"Bundan kuşkuluyum."</p>
<p class="calibre1">"Niye öyle söyledin?"</p>
<p class="calibre1">Ramiz duraksar gibi oldu. Ama Adam'ın ısrarlı ve şaşkın bakışları karşısında sonunda konuştu.</p>
<p class="calibre1">"Bir gün sadece üçümüz, Albert, Ramzi ve ben vardık. Albert her zamanki gibi, sivri burnu ve alaycı sırıtışıyla sessizdi. Bir kızdan söz ediyorduk. Ben onu baştan çıkarıcı, Ramzi ise kasıntı buluyordu, veya bunun tam tersiydi. Çocuk gevezelikleri işte ... Birden Albert dedi ki: 'Sizin ikinizin bir çift olduğunu düşünen insanlar var, ama benden kimse kuşkulanmıyor. Çok komik değil mi?' Arkadaşımızın bize en gizli sırrını açtığını anlamamız birkaç saniyemizi aldı.</p>
<p class="calibre1">Suç ortaklığını içeren gülümsemelerle bakıştık. Sonra Albert Fransızca olarak, 'Bunu barbarlara anlatmayın!' dedi. Biz de başımızı sallayıp, merak etmemesini belirttik.</p>
<p class="calibre1">"Ramzi ve ben baş başa kaldığımızda, bunu 'barbar' olsun olmasın hiç kimseye anlatmamaya ant içtik. Konuyu açtığım ilk kişisin. Bu anlamda önyargıların olmadığını biliyorum veya evvelden vardıysa bile Avrupa' da yaşadığından beri silinmişlerdir. Sanırım o da, Amerika' da bunca yıl geçirdikten sonra artık kendini eskiden yaptığı gibi gizlemiyordur. Her şeye karşın, konuyu kendin açma, bundan söz edip etmeme özgürlüğünü ona bırak."</p>
<p class="calibre1">Belki biraz şaşıran, ama kesinlikle incinen Adam, "Hayret, sırrını bana hiç açmadı. Sence beni de 'barbar' kategorisine mi sokuyordu?" dedi.</p>
<p class="calibre1">"Hayır, kesinlikle değil, seni çok seviyordu, muhtemelen onun en yakın arkadaşıydın. Bence sırrını hiç kimseye açmıyordu ve bizim yanımızda da bir anlık boş bulunmuş, o cümle ağzından kaçıvermişti. Bir kez söyledikten sonra da geri almasına imkan yoktu, o da işi laubaliliğe vurmuştu. Gülümsüyordu, ama zorlama bir gülümsemeydi. Herhalde boş bulunduğu için kendine kızıyordu. Ama kendini yiyip bitirmesine gerek yoktu. Ona asla ihanet etmedik, aksine arkadaşlık bağımız daha da güçlendi."</p>
<p class="calibre1">Adam pencereden dışarı baktı. Artık geceden başka bir şey görülmüyordu. Belli belirsiz son bir ışıltı kalmıştı. Saatine baktı.</p>
<p class="calibre1">"Birazdan sekiz olacak."</p>
<p class="calibre1">"Yarım saate kalmaz Amman' a ineriz. Bir viski içer misin?"</p>
<p class="calibre1">"Hayır, teşekkürler. Belki son bir kahve."</p>
<p class="calibre1">Kabin görevlisi yaklaştı, siparişi aldı. Sonra dumanı üstünde bir fincan, buz dolu bir bardak ve yoğun is kokulu bir şişe viskiyle geri geldi.</p>
<p class="calibre1">Ramiz, "Demek buluşmada on kişi kadar olacağız" dedi, bu tasarıyla yakından ilgilendiği belliydi. "Peki, ne yapacağız? Bir ziyafet mi? Tören mi? Seminer mi?"</p>
<p class="calibre1">"Nihai şeklini henüz düşünmedim. Şu ana dek arkadaşların gerçekten isteyip istemediklerini ve aradan geçen onca yılın ardından bunun onlar için bir anlam ifade edip etmediğini anlamak üzere, buluşma fikrini ortaya atmakla yetindim. Şu ana dek tepkiler olumlu, ama henüz bir adım atmadık."</p>
<p class="calibre1">"İnsanları dünyanın dört köşesinden bir buluşma yemeği ve sade kahve için getirtemezsin. Başka şeyler de olmalı."</p>
<p class="calibre1">"Haklısın, ama ne? Kendi payıma organizatörlük yeteneğim hiç yok."</p>
<p class="calibre1">"Senin rolün organizatörlük değil Adam. Bir üniversite profesörü, bir entelektüelsin, senin rolün düşünmek ve bizim de düşünmemize yardım etmek. Lojistiği unut! Murad'ın vefatını unut! Hatta buluşma konusunu bile unut!"</p>
<p class="calibre1">"Ama buluşma, tasarının başlangıç noktası."</p>
<p class="calibre1">"Başlangıç noktasını unut! Başlamak için her zaman bir bahane gerekir, ama bahaneye fazla takılıp kalırsan işin özünü kaçırırsın."</p>
<p class="calibre1">"Sence işin özü ne?"</p>
<p class="calibre1">"İşin özü, çok belalı bir yüzyıl tamamlandı ve daha da belalı geçeceği anlaşılan bir yenisi başlıyor; ben, hakkımızda nasıl bir ferman verileceğini bilmek istiyorum."</p>
<p class="calibre1">"Eski arkadaşlarımızın bunu sana söyleyebileceklerini mi sanıyorsun?"</p>
<p class="calibre1">"Belki evet, belki hayır, ama bunları birisiyle konuşmaya ihtiyacım var. Tercihen de yakınlık duyduğum, empatiye ve belirli bir düşünme kapasitesine sahip insanlarla. Zaten bizim öğrenci grubumuzda beni en çok cezbeden buydu. Siyasi fikirler değildi. O dönemde hepimiz Marksist olduğumuzu söylüyorduk, çünkü devrin havası öyleydi. Ama ben, diyalektik materyalizmden, sınıf mücadelesinden veya demokratik merkeziyetçilikten hiçbir zaman bir şey anlamadım. Okuduklarımı veya okuyanlardan duyduklarımı papağan gibi tekrarlıyordum. Kendime solcu dememin sebebi, yoksulların ve ezilenlerin durumuna kayıtsız kalmamamdı. O kadar. Bizim gruba dahil olmamın sebebi de, oradaki insanların sadece kendi küçük yaşamlarıyla değil uçsuz bucaksız dünya ile ilgilenmeleriydi. Vietnam' dan, Şili' den, Yunanistan' dan ve Endonezya' dan söz ediyorlardı. Edebiyata, müziğe, felsefeye ve fikir tartışmalarına tutkuyla bağlıydılar. O sırada bütün insanların benzer kaygıları geniş ölçüde paylaştıkları düşünülebilir. Ama bizim gençlik dönemimizde bu tarz topluluklara seyrek rastlanırdı, günümüzde ise iyice azaldılar. Yirmi yılı aşkın bir süredir iş veya sosyete toplantılarından başka bir şeye katılmıyorum. İnsanların çoğu, beşikten mezara kadar tüm ömürlerini dünya nereye gidiyor ve bizi nasıl bir gelecek bekliyor sorularına hiç vakit ayırmadan geçiriyorlar.</p>
<p class="calibre1">"Sana bu söylediğimi, bir gün Ramzi bana kelimesi kelimesine söylemişti. O dönemde, aklında nasıl bir kararın olgunlaşmakta olduğundan habersiz, ona hak vermiştim. Ben dünyadan asla kendi isteğimle el etek çekmem, altüstlükler beni ürkütmekten çok büyülüyor. Ama en azından bir noktada onunla tamamen aynı fikirdeyim: Öze ilişkin soruları sorabilmek için bazen günlük hayatın üzerine çıkmak gerek. Arkadaşlarımızın hiç işitilmemiş gerçekleri gözlerimin önüne sermelerini beklemiyorum, ama katettikleri yolları anlatmalarını, yüksek sesle düşünmelerini, umutlarını ve sıkıntılarını ifade etmelerini duyabilmek için sabırsızlanıyorum. İki bin bir! Yılları numaralandırmanın bir insan icadı olduğunu biliyorum, ama böylesine simgesel bir sayı taşıyan bir yıl durup düşünmek için iyi bir fırsat oluşturuyor. Sence de öyle değil mi?"</p>
<p class="calibre1">Adam'ın yüzüne geniş bir gülümseme yayıldı. Arkadaşı ona kuşku dolu bir bakış attı.</p>
<p class="calibre1">"Söylediklerimde bu kadar komik olan ne var?"</p>
<p class="calibre1">"Dün sabahtan beri Ramzi'yi görmeye gittiğimde ona ne diyeceğimi arıyordum. Sen şimdi bana cevabı verdin. Biraz önce attığın nutku ona aynen tekrarlayacağım. Onu arkadaşlar arası bir yemeğe davet edersem gelmeyeceği kesin. Ama burada bir tür inzivaya çekilip birlikte düşünmek söz konusu ... "</p>
<p class="calibre1">Ramiz de güldü.</p>
<p class="calibre1">"Dene tabii ki, ama ben yine de şüpheliyim."</p>
<p class="calibre1">"Her halükarda oynanabilecek tek koz bu."</p>
<p class="calibre1">"Onu ikna etmeyi başarırsan sana böyle bir uçak hediye edeceğim."</p>
<p class="calibre1">"Hayır, teşekkür ederim, böyle bir hediyeyi ne yapacağımı bilemem."</p>
<p class="calibre1">"O zaman bir araba ... "</p>
<p class="calibre1">"Bu daha mantıklı!"</p>
<p class="calibre1">"Hangi marka?"</p>
<p class="calibre1">"Hayır Ramiz, şaka yapıyorum, ne özel uçağa ne de arabaya ihtiyacım var. Paris'te ya yayan ya da metroyla veya taksiyle, otobüsle dolaşıyorum. Hatta bazen bisiklete biniyorum. Buna karşılık. .. "</p>
<p class="calibre1">"Evet, söyle!"</p>
<p class="calibre1">"Buna karşılık, bana her yıl iki sandık beyaz kayısı yollama sözünü tutarsan ... "</p>
<p class="calibre1">"Bu sözü zaten verdim."</p>
<p class="calibre1">"Ve buna bir sandık Mısır mangosu, hani şu uzun ve eti pas renginde olan cinsinden ... "</p>
<p class="calibre1">"Kabul!"</p>
<p class="calibre1">"Bir sandık papaya ve bir sandık da Mağrib portakalı eklersen ... "</p>
<p class="calibre1">"Biraz da hurma herhalde ... "</p>
<p class="calibre1">"Hayır, hurmayı Paris'te bulabiliyorum artık."</p>
<p class="calibre1">"Benim göndereceğim gibisini bulamazsın."</p>
<p class="calibre1">Tepside iki kayısı kalmıştı. Arkadaşlar birer kayısı alıp ağır ağır tadını çıkardılar.</p>
<p class="calibre1">7</p>
<p class="calibre1">Uçak yavaşça Amman'a indi. Merdivenin dibine yanaşan bir cip işadamını ve konuğunu alıp son hızla antik Philadelphia'nın sit alanını çevreleyen yirmi tepeden birine doğru götürdü.</p>
<p class="calibre1">Adam'ın herhalde tahmin ettiği gibi, Ramiz'in konutu etraftaki çoraklıktan net bir biçimde ayrılan yemyeşil bir bahçenin ortasına beyaz taştan yapılmış, üç katlı görkemli bir binaydı. Araba yaklaşırken parmaklık açıldı ve araç hiç yavaşlamadan bahçeye girdi.</p>
<p class="calibre1">İki arkadaş yere ayak bastıklarında bekçilerden, bahçıvanlardan, hizmetçilerden oluşan bir kalabalık etraflarını sardı. Hoş geldiniz sözleri eşliğinde kapılar açıldı. Çok geçmeden Ramiz' in karısı Dunia da sarı ipliklerle işlenmiş gri bir entariyle onları karşılamaya geldi. Konuğu selamlayıp kocasını öptükten sonra hafif bir endişeyle sordu:</p>
<p class="calibre1">"Lina sizinle birlikte dönmedi mi?"</p>
<p class="calibre1">"Hayır orada kaldı, katılması gereken bir akşam yemeği vardı. Arkadaşımızı geri götürdüğümde onu da alıp geleceğim."</p>
<p class="calibre1">Dunia Adam'a döndü.</p>
<p class="calibre1">"Bu ailede başkalarının arabaya bindiği gibi uçağa biniliyor. İnsan kendini Teksas'ta sanacak!"</p>
<p class="calibre1">Ama konuğun dikkatini başka bir şey çekmişti.</p>
<p class="calibre1">"Yanlış anlamadıysam, telefonu açan ve senin asistanın olduğunu söyleyen o tatlı hanım aslında senin kızın, kızınız!"</p>
<p class="calibre1">Anne ile baba gülümsediler.</p>
<p class="calibre1">"Bu onun adetidir" dedi Dunia; "asistanlık rolünü yaparken asla onun kızı olduğunu söylemez."</p>
<p class="calibre1">"Ben de onu ele vermemek için sadece Lina diyorum."</p>
<p class="calibre1">"Sonra da her türlü vasfa sahip olduğunu ekliyorsun."</p>
<p class="calibre1">Kızından söz edebildiğine sevindiği her halinden belli olan Ramiz, "Bir işveren olarak kanaatim bu, ne yapayım?" dedi.</p>
<p class="calibre1">Arkadaşı ona, "Tamamen nesnel olarak kanaatin bu yönde" diye takıldı.</p>
<p class="calibre1">Dunia şefkat dolu bir sesle, "Lina onun hayatının aşkı" dedi. "Kızımı alacak adam ona bir kraliçe gibi davransa iyi eder. Yoksa ... "</p>
<p class="calibre1">Tehdit havada asılı kaldı.</p>
<p class="calibre1">Ev sahipleri Adam'ı "odası"na götürdüler; burası aslında jakuzili banyosu, Paris' teki evinden daha geniş bir salonu, ağzına kadar dolu bir barı, bir televizyonu, bir bilgisayarı ve ışıklandırılmış şehre bakan bir balkonu olan muhteşem bir daireydi.</p>
<p class="calibre1">Yatağın üzerine henüz ambalajları açılmamış bir pijama, üç gömlek, üç çift çorap, çamaşırlar, nakışlı bir bornoz ve aynı renkte terlikler konmuştu. Adam, "Sanırım artık buradan bir yere kımıldamayacağım" diyerek teşekkür etti. "Acaba Ürdün Üniversitesi'nde boş bir kürsü yok mudur?"</p>
<p class="calibre1">Ramiz bir kahkaha atarak, "Ayarlarız, rektör iyi ahbabımdır" dedi. Sonra ekledi:</p>
<p class="calibre1">"Seni aşağıda yemeğe bekliyoruz. Ama acele etme, biz çok geç yemeye alışkınız. Karını ara da nerede olduğunu haber ver! Ayrıca otele de telefon et ki seni beklemesinler!"</p>
<p class="calibre1">Dunia, "İşte bunlar güzel tavsiyeler" dedi, "Keşke Ramiz de beni ara sıra arasa da Singapur'da mı, Dubai'de mi yoksa Kuala Lumpur' da mı uyuduğunu söylese."</p>
<p class="calibre1">Kocası biraz sözünü kesmek, biraz da özür dilemek ister gibi onu kolundan tuttu.</p>
<p class="calibre1">"Ne fark eder ki? Belli bir yolculuk sayısını aşınca insan artık hangi şehirde olduğunu şaşırıyor, tüm toplantı salonları ve otel odaları birbirine benziyor."</p>
<p class="calibre1">"Gel! Bırakalım da Adam biraz dinlensin."</p>
<p class="calibre1">Gerçekten de konuk birdenbire kendini çok bitkin hissetmişti. Arkadaşları çıkar çıkmaz soyundu, uzun bir sıcak duş aldı, sonra bornozuna sarınıp yatağa, örtülerin altına girdi. Vücuduna yayılan ferahlama yol yorgunluğuyla birleşince, biraz kestirmeye karar verdi.</p>
</body>
</html>