<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">8</h1>

  <p class="block_3">«İyi akşamlar, canım. İyi akşamlar, Bay Farnaby.»</p>

  <p class="block_3">Sesi oldukça neşeliydi - Susila bu neşenin yapmacık değil, içten ve doğal olduğunu hemen farketti. Oysa buraya gelmeden önce Lakshmi’yi görmüş olmalıydı - birkaç saat önce Susila’nın da gördüğü her zamankinden daha bitik, daha solgun, daha iskeletimsi Lakshmi’yi. Yarı ömür boyu aşk, bağlılık ve karşılıklı anlaşma - ve işte, birkaç gün içinde hepsi sona erecekti! Yaşlı adam yapyalnız kalacaktı. Ama bir güne tek bir kötülük yeter - bir yere ve bir insana tek bir kötülük yeter. «Dertlerimizi başkalarına yansıtmaya hakkımız yok,» demişti kayınbabası birgün hastaneden çıkarlarken. «Ancak üzüntülerimizi yok saymaya da hakkımız yok. Dertlerimizi, ve bu dertler karşısında anlamsız dayanç çabalarımızı kabullenmeliyiz. Kabul,.. kabul...» Sözcükler boğazına takılmıştı. Susila ona baktığında yüzünün gözyaşlarıyla ıslandığını görmüştü. Beş dakika sonra yüce Buda yontusunun gölgesinde, nilüfer havuzunun kıyısında bir bankta oturuyorlardı. Gözün seçemediği bir kurbağa, tiz, ama şehvetli bir ıslaklıkla yüklü bir plof sesiyle yuvarlak bir yapraktan sulara dalmıştı. Tombul goncalarıyla kalın yeşil saplar çamur yataktan yüzeye uzanıyor, yer yer, mavi ve pembe uyanma, aydınlanma simgesi taç yapraklarını güneşe ve sineklerin, minik böceklerin ve tropikal ormandan gelen yaban arılarının yoklayıcı dokunuşlarına açıyordu. Gözalıcı mavi yeşil yusufçuklar ileri atılarak, havada bir an duraksayıp yine fırlayarak, sinek avlamaya çalışıyorlardı.</p>

  <p class="block_3">«Tathata,» diye fısıldamıştı Dr. Robert. «Böylesilik.»</p>

  <p class="block_3">Uzun bir süre orada öylece sessiz oturmuşlardı. Derken, ansızın Susila’nın omuzunu dürtmüştü.</p>

  <p class="block_3">«Bak!»</p>

  <p class="block_3">Susila gözlerini onun gösterdiği yere kaldırmıştı. İki küçük papağan Buda’nın eline tünemiş, çiftleşme törenini sergiliyorlardı.</p>

  <p class="block_3">«Yine nilüfer havuzunda durdun mu?» diye sordu Susila.</p>

  <p class="block_3">Dr. Robert hafifçe gülümseyerek başını eğdi.</p>

  <p class="block_3">«Shivapuram nasıldı?» diye sordu Will.</p>

  <p class="block_3">«Güzeldi, hoştu,» dedi doktor. «Bir de dış dünyaya bu kadar yakın olmasa. Burada insan bütün, o örgütlü çılgınlıkları görmezden gelerek işine, gücüne bakabiliyor. Ama orada, aşağıda, bir devlette olması gereken tüm alıcılar, dinleyiciler ve iletişim kanallarıyla dış dünyanın soluğunu sürekli ensemizde duyuyoruz. Evet duyuyor, algılıyor, dahası kokluyoruz.» Yüzünü gülünç bir biçimde tiksintiyle kırıştırdı.</p>

  <p class="block_3">«Ben buraya geldiğimden beri alışılandan daha yıkıcı bir şeyler olmuş mu dünyada?»</p>

  <p class="block_3">«Dünyanın öte yanında her şey bıraktığın gibi. Keşke dünyanın bu yanı için de aynı şeyi söyleyebilseydim.»</p>

  <p class="block_3">«Sorun nedir?»</p>

  <p class="block_3">«Sorun, kapı komşumuz Albay Dipa. İlkin, Çeklerle yeni bir antlaşma daha imzalamış.»</p>

  <p class="block_3">«Silahlanma amacıyla mı?»</p>

  <p class="block_3">«Hem de altmış milyon dolarlık silahlanma. Bu sabah radyo verdi.»</p>

  <p class="block_3">«Ama neden?»</p>

  <p class="block_3">«Bilinen nedenler. Şan, şöhret, yetkinlik. Kibirin ve kabadayılığın doyumları. Yurtta terörizm ve geçit törenleri; dışarda yayılmacılık ve yaşa, varol naraları. İkinci kötü haber bununla ilgili. Dün gece Albay Dipa o ünlü Büyük Rendang söylevlerinden birini daha verdi.»</p>

  <p class="block_3">«Büyük Rendang mı? O da nesi?»</p>

  <p class="block_3">«Sorarsın ya,» dedi Dr. Robert. «Büyük Rendang 1447-1483 yılları arasında Rendang-Lobo Sultanlarının egemenlik alanına giren yerlerdir. Rendang, Nikobar Adalarını, Sumatra’nın üçte birini ve Pala’nın tümünü kapsar. Bugünse Albay Dipa’nın ele geçirmek istediği Yitirilmiş Topraklardır.»</p>

  <p class="block_3">«Bunu yapabilir mi?»</p>

  <p class="block_3">«Hem de gözünü bile kırpmadan. Yo, doğru değil bu. Morarmış, çarpılmış bir suratla ve uzun çabalar sonunda Hitler’e tıpatıp benzettiği sesiyle avaz avaz bağırarak. Ya Büyük Rendang, ya ölüm!»</p>

  <p class="block_3">«Ama büyük güçler buna izin vermezler.»</p>

  <p class="block_3">«Belki Sumatra’ya çıkması hoşlarına gitmez. Ama Pala - burada durum çok farklı.» Başını salladı. «Ne yazık ki Pala’yı tutan yok. Komünistlere karşıyız; ama Kapitalistleri de istemiyoruz. Hepsinden çok da her ikisinin -elbet ayrı nedenlerle- bize sokuşturmaya çalıştıkları topyekün sanayileşmeye karşıyız. Batı bunu istiyor, çünkü bizde emek ucuz ve buna bağlı olarak yatırımcı kârları çok yüksek olabilir. Doğu da bunu istiyor, çünkü sanayileşme işçi sınıfını geliştirir, böylece Komünist kışkırtmaları için yeni alanlar açılır ve uzun dönemde bir Halk Demokrasisi daha kurulabilir. Her ikisine de hayır diyoruz, böylece hiçbir yerde sevilmiyoruz. İdeolojik ayrılıkları ne olursa olsun, Büyük güçler Rendang denetimindeki petrol ülkesi Pala’yı petrolsüz ve bağımsız Pala’ya yeğleyeceklerdir. Dipa bize saldırırsa bunu sert bir dille kınarlar; oysa aslında kılları bile kıpırdamaz. Üstelik, Dipa bizi ele geçirip petrolcülere çağrı çıkarttığında, hepsi zevkten dört köşe olurlar.»</p>

  <p class="block_3">«Peki, Albay Dipa’ya karşı ne yapabilirsiniz?» diye sordu Will.</p>

  <p class="block_3">«Pasif direnme dışında hiçbir şey. Ne ordumuz, ne de güçlü dostlarımız var. Albaysa her ikisine de sahip. Sorun yaratmaya başladığında yapabileceğimiz tek şey Birleşmiş Milletlere başvurmak. Bu arada bu son Büyük Rendang taşkınlığı konusunda Albayı uyaracağız. Gerek Rendang-Lobo’daki elçimiz kanalıyla, gerek on gün sonra resmi çağrılımız olarak Pala’ya geldiğinde bu büyük adamın kendisine itirazlarımızı bildireceğiz.»</p>

  <p class="block_3">«Devletin çağrılısı mı?»</p>

  <p class="block_3">«Genç Racanın erişkinlik törenleri için. Albayı çağıralı çok oldu. Ama durumu bir türlü kesinlik kazanmamıştı. Sonunda bugün kesin yanıt geldi. Doğum günü kutlamalarının yanısıra bir de doruk toplantısı yapacağız. Neyse, bu konuları bırakalım. Gününüz nasıl geçti Bay Farnaby?»</p>

  <p class="block_3">«İyinin de ötesinde - olağanüstü. Hükümdarmızca ziyaret edilme şerefine erdim.»</p>

  <p class="block_3">«Murugan mı geldi?»</p>

  <p class="block_3">«Onun hükümdarınız olduğunu neden bana söylemediniz?»</p>

  <p class="block_3">Dr. Robert güldü. «Onunla röportaj yapmaya kalkışabilirdin.»</p>

  <p class="block_3">«Ama yapmadım. Ne onunla, ne de Ana Kraliçe’yle.»</p>

  <p class="block_3">«Rani de mi geldi?»</p>

  <p class="block_3">«Küçük Sesi öyle buyurmuş. Ve elbet, Küçük Ses onu doğru adrese yollamış. Patronum Joe Adelhyde Rani’nin çok yakın bir dostu.»</p>

  <p class="block_3">«Sana petrolümüzü sömürmesi için patronunu buraya getirmeye çalıştığını söyledi mi?»</p>

  <p class="block_3">«Söyledi.»</p>

  <p class="block_3">«Son önerisini bir ay önce geri çevirmiştik. Bunu biliyor muydun?»</p>

  <p class="block_3">Will dürüstçe bilmediğini söyleyebildiği için rahatlamıştı. Ne Joe Adelhyde, ne de Rani bu son terslenmeden ona söz etmemişlerdi. «Benim işim,» dedi dürüstlüğü elden bırakarak, «benim işim kâğıt kalemle, petrolle bir ilişkim yok!» Bir sessizlik oldu. «Burada yasal durumum ne?» diye sordu. «İstenmeyen yabancı mı?»</p>

  <p class="block_3">«İyi ki silâh satıcısı değilsin.»</p>

  <p class="block_3">«Ya da misyoner,» dedi Susila.</p>

  <p class="block_3">«Ya da petrolcü - her ne kadar bu alanda kuşkulu ilişkilerin varsa da.»</p>

  <p class="block_3">«Hatta, bildiğimiz kadarıyla, uranyum arayıcısı.»</p>

  <p class="block_3">«Bunlar,» dedi Dr. Robert, «birinci derecede istenmeyen kişilerdir. Sen, gazeteci olarak ikinci dereceye girersin. Pala’ya çağırmayı asla düşünmediğimiz kişiler. Ancak, bir kez buraya geldiklerinde apar topar sınırdışı edilmesi gerekmeyenler.»</p>

  <p class="block_3">«Yasalar izin verdiği sürece burada kalmak isterdim,» dedi Will.</p>

  <p class="block_3">«Nedenini sorabilir miyim?»</p>

  <p class="block_3">Will durakladı. Joe Adelhyde’ın gizli ajanı ve onulmaz bir yazın tutkunu olarak Bahu’yla görüşmek ve böylece bir yıllık özgürlüğünü kazanmak için zamana gereksinimi vardı. «Açık sözlülüğüm sizi tedirgin etmeyecekse anlatayım,» dedi.</p>

  <p class="block_3">«Haydi, başla!» dedi Dr. Robert.</p>

  <p class="block_3">«İşin aslı şu, sizleri tanıdıkça daha çok seviyorum. Sizi daha yakından tanımak istiyorum. Hem, belki bu arada kendimi de daha iyi tanıyabilirim,» diye ekledi Susila’ya bir göz atarak. «Ne kadar kalmama izin vereceksiniz?»</p>

  <p class="block_3">«Aslında, yola çıkabilecek duruma gelir gelmez seni gönderirdik. Ama Pala’yla gerçekten ilgileniyorsan ve bunun da ötesinde kendini gerçekten daha iyi tanımak istiyorsan - eh, sana ayrıcalık tanıyabiliriz. Sen ne dersin Susila? Ne de olsa Lord Adelhyde’ın yanında çalışıyor.»</p>

  <p class="block_3">Will görevinin kâğıtlarla ilgili olduğunu yineleyecekti ki, sözcükler boğazında takıldı ve hiçbir şey söylemedi. Saniyeler geçti. Dr. Robert sorusunu yineledi.</p>

  <p class="block_3">«Evet,» dedi Susila sonunda. «Oldukça sakıncalı bir durum. Ama bence... bence bunu göze almalıyız. Sen ne dersin?» diye sordu Will’e.</p>

  <p class="block_3">«Bana güvenebilirsiniz. En azından güveneceğinizi umuyorum.» İşi şakaya vurmaya çalışarak güldü; ama kızgınlıkla, utanarak, yüzünün kızardığını hissetti. Neden kızaracakmışsın, diye çıkıştı vicdanına. Oyuna gelen biri varsa o da Kaliforniya Standarttı. Dipa adaya çıktıktan sonra işletme haklarını kimin ele geçireceğinin ne önemi vardı? Kim tarafından yutulmayı yeğlersin - kurt mu, kaplan mı? Kuzu için ikisi de bir değil mi? Joe rakiplerinden daha kötü değildi. Yine de, keşke o mektubu göndermekte bu kadar acele etmemiş olsaydı. Hem neden, ama neden o iğrenç kadın onu rahat bırakmamıştı?</p>

  <p class="block_3">Yorganın üstünden birisi sağlam dizine dokunuyordu. Dr. Robert ona bakarak gülümsemekteydi.</p>

  <p class="block_3">«Sana bir aylık oturma izni,» dedi. «Bütün sorumluluğu ben üstleniyorum. Sana her şeyi göstermek için elimizden geleni yapacağız.»</p>

  <p class="block_3">«Çok teşekkür ederim.»</p>

  <p class="block_3">«Emin olmadığın zaman,» dedi Dr. Robert, «hep insanların göründüklerinden daha onurlu, daha saygıdeğer oldukları savından hareket et. Ben, daha genç bir adamken Büyük Raca bana bunu öğütlemişti.» Susila’ya döndü. «Dur bakayım,» dedi, «Büyük Raca öldüğünde sen kaç yaşındaydın?»</p>

  <p class="block_3">«Ancak sekizimde.»</p>

  <p class="block_3">«Onu oldukça iyi anımsıyorsundur.</p>

  <p class="block_3">Susila güldü. «Kendinden söz ediş biçimini kim unutabilir! «Tırnak aç ‘Ben’ tırnak kapat, çayımı şekerli severim.» Tatlı bir adamdı.»</p>

  <p class="block_3">«Ve ne büyük!»</p>

  <p class="block_3">Dr. Robert ayağa kalktı, dolapla kapı arasında duran kitaplığa giderek en alt raftan tropikal iklimin ve böceklerin iyice yıprattığı kalın, kırmızı bir albüm çıkarttı. «Buralarda onun bir resmi olacaktı,» dedi sayfaları karıştırarak. «İşte burada.»</p>

  <p class="block_3">Will ufak tefek, yaşlı, gözlüklü ve peştemallı bir Hindunun son derece süslü gümüş bir salçalıktan küçük, küt bir sütuna bir şeyler dökerken çekilmiş resmiyle karşılaştı.</p>

  <p class="block_3">«Ne yapıyor?» diye sordu.</p>

  <p class="block_3">«Eritilmiş tereyağıyla bir kamış simgesini yağlıyor.» diye yanıtladı Dr. Robert. «Babam bir türlü onun bu alışkanlığını silememiş.»</p>

  <p class="block_3">«Babanız kamışlardan hoşlanmaz mıydı?»</p>

  <p class="block_3">«Yok, yok,» dedi Dr. MacPhail. «Tam tersi, babam onlardan yanaydı. Karşı olduğu şey simgeleriydi.»</p>

  <p class="block_3">«Neden simge?»</p>

  <p class="block_3">«Çünkü insanların dinlerini sıcağı sıcağına inekten almaları gerektiğini düşünüyordu, bilmem anladınız mı. Yağı alınmış, pastörize, homojenize olarak değil. Hele tanrıbilimsel, ya da törensel kalıplar içinde hiç değil.»</p>

  <p class="block_3">«Ama Raca kalıplara düşkündü, değil mi?»</p>

  <p class="block_3">«Genel olarak değil. Yalnız belirli bir kalıba. Bu aileden kalma kamış yontusuna öteden beri özel bir bağlılık duyardı. Yontu siyah mermerdi ve en aşağı sekiz yüz yıllık bir geçmişi vardı.»</p>

  <p class="block_3">«Anlıyorum,» dedi Will Farnaby.</p>

  <p class="block_3">«Aile fetişini yağlamak - bu bir saygı gösterisi, yüce bir düşünceyle beslenen güzel bir duygunun dile getirilişiydi. Ancak en yüce düşünceler bile simgeledikleri evrensel gizlerden bütünüyle ayrıdırlar. Bu yüce düşüncelere bağlı güzel duygulara gelince - gizleri doğrudan yaşamakla bunlar arasında ne gibi bir benzerlik olabilir? Hiç! Raca bunları bal gibi biliyordu. Babamdan bile daha iyi. Sütü inekten geldiğince tatmıştı, sütün kendisi olmuştu. Ama kamış fetişinin yağlanması bırakmaya kıyamadığı bir tapınma alışkanlığıydı. Hem, söylemem gereksiz, bundan vazgeçmesini istemeye kimsenin hakkı yoktu. Ama, simgeler söz konusu olduğunda babam çok katıydı. Goethe’yi şöyle düzeltmişti - <i class="calibre4">Alles versaneliche ist NICHT ein Gleinchnis.</i> Ülküsü yelpazenin bir ucunda salt deneysel bilim, diğer uçtaysa salt deneysel gizemcilikti. Her düzlemde doğrudan yaşam deneyi ve sonra bu deneyler üzerine, açık, akılcı saptamalar. Kamış yontuları ve haçlar, tereyağı ve kutsal su, sutralar, inciller, dinsel imgeler, ilahiler – bunların tümünü ortadan, kaldırmak isterdi.»</p>

  <p class="block_9">«Bu ülküde güzel sanatların yeri neydi?» diye sordu Will.</p>

  <p class="block_9">«Onlara hiç ver verilmiyordu.» diye yanıtladı Dr. MacPhail. «Hiç anlamadığı bir konu varsa o da şiirdi. Şiiri sevdiğini söylerdi; oysa, aslında sevmezdi. Şiirsellik adına şiir, orada, doğrudan deneyim ve bilimsel simgeler arasında bağımsız bir evren olarak şiir - babamın aklının almayacağı bir şeydi bu. Haydi, onun resmini de bulalım.»</p>

  <p class="block_3">Dr. MacPhail albümün yapraklarını karıştırarak kapkalın kaşlı, sert bir profili gösterdi.</p>

  <p class="block_3">«Tam bir İskoç!» dedi Will.</p>

  <p class="block_3">«Oysa annesi ve anneannesi Pala’lıydı.»</p>

  <p class="block_3">«Hiç belli olmuyor.»</p>

  <p class="block_3">«Buna karşılık, Perth’ten gelen dedesini yerli halktan ayırd etmek zordu.»</p>

  <p class="block_3">Will üzerinde alışılmadık yükseklikte bir silindir şapkanın tepe üstü durduğu mermer bir sütuna dayanmış oval yüzlü, siyah favorili genç bir adamın eskimiş fotoğrafını merakla inceledi.</p>

  <p class="block_3">«Büyük dedeniz mi?»</p>

  <p class="block_3">«İlk Palalı MacPhail. Dr. Andrew. 1822 yılında, babası James MacPhail’in bir halat atelyesi işlettiği Royal Burgh’da doğdu. Bu halat işi çok uygun bir simgedir; çünkü James çok sofu bir Kalvenciydi ve bu nedenle Tanrının sevgili kulu olduğuna inanıyor, milyonlarca insanın boyunlarında önceden saptanmış yazgılarının ilmiğiyle, yukardaki Sözde Babalarının onları tuzağına düşürmek için fırsat kolladığını bile bile yaşamlarını sürdürmelerinden derin, içini ılıtan bir haz duyuyordu.»</p>

  <p class="block_3">Will güldü.</p>

  <p class="block_3">«Haklısın,» dedi Dr. Robert, «bize bayağı gülünç geliyor. Ama o zamanlar öyle değildi. O zaman bu konu şaka götürmüyordu - günümüzün Hidrojen bombasından bile daha ciddiydi, İnsanlığın yüzde doksan dokuz virgül dokuzunun sonsuza dek cehennem ateşlerinde yanacağına kesin gözüyle bakılıyordu. Hem de neden? Ya İsa’yı hiç duymadıklarından; ya da, duymuş olsa<span id="id_GoBack">lar bile, onun kanıyla cehennem ateşinden kurtulduklarına yeterince inanmadıklarından. Ve inanç yetersizliğinin açık, gözle görülür kanıtı erinç bulamayan ruhlardı. Tam inan, tam erinç yaratır. Tam erinç ise hemen hemen kimsede yoktur. Bu da gösterir ki, hemen hemen kimse tam inanlı değildir. Böylelikle hemen hemen herkes cehennem ateşine hükümlüdür.</span> <i class="calibre4">Quod erat demonstrandum</i> (Gerekçesi kanıtlandığı üzere).»</p>

  <p class="block_3">«İnsan nasıl olup da çıldırmadıklarına şaşıyor,» dedi Susila.</p>

  <p class="block_3">«Allahtan çoğu yalnız kafasıyla inanıyordu, burasıyla.» Dr. MacPhail başının keline vurdu. «Kafalarında bunun en tartışılmaz Hakikat olduğundan emindiler. Ama salgı bezleri ve mideleri daha akıllıydı - bütün, bunların deli saçması olduğunun ayırdındaydı. Çoğunluk için Hakikat yalnız Pazarları gerçeklik kazanıyordu, o zaman bile yumuşatılmış, işlerine geldiğince değiştirilmiş bir gerçeklik. James MacPhail bu durumun farkındaydı ve kendi çocuklarının yalnız Pazar günü inanlılarından olmamalarına kararlıydı. Onlar kutsal zırvaların her bir sözcüğüne Pazartesileri, dahası, yarım günlük tatillerde bile inanmalıydılar; hem yalnızca kafalarının tepesiyle değil, tüm varlıklarıyla inanmalıydılar. Tam inan ve ona bağlı tam erinç onlara zorla verilmeliydi. Nasıl mı? Bu dünyada onlara cehennemi yaşatarak ve öbür dünyada bekleyen cehennemle onları korkutarak. Ve eğer, şeytansı bir sapkınlıkla tam inana ve tam erince direnecek olurlarsa, yaşantılarını büsbütün cehenneme çevirerek, daha yakıcı ateşlerle gözlerini korkutarak, Bir yandan da, Tanrının gözünde,erdemli davranışların paçavra denli değersiz olduğu belirtilmeli, ama en ufak suçlar en ağır biçimde cezalandırılmalıydı... Yaradılış olarak insanların tümüyle kötü oldukları anlatılmamalı, sonra da bu kaçınılmaz yaradılışlarından ötürü dövülmeliydiler.»</p>

  <p class="block_3">Will Farnaby albümü göstererek sordu, «Bu sevimli atanızın bir resmi var mı?»</p>

  <p class="block_3">«Yağlı boya bir tablosu vardı,» dedi Dr. MacPhail. «Ama rutubet tuvali çürüttü, sonra da kurtçuklar işini bitirdi. Atam görülmeye değer bir örnekti. Jeremiah’ın Yüksek Rönesansta yapılmış bir tablosu gibi. Bilirsiniz - görkemli, gözlerinde esin, yüzü, kusurlarını örten bir Peygamber sakalıyla kaplı. Ondan kalan tek andaç evinin karakalem bir resmidir.»</p>

  <p class="block_3">Bir yaprak geri çevirdi ve resim karşılarına çıktı.</p>

  <p class="block_3">«Som granit,» dedi doktor, «tüm pencereleri demirli. Ve bu sevimli aile Bastilinin içinde sistemli acımazlık. Hem de İsa adına, doğruluk, dürüstlük adına sistemli acımazlık. Dr. Andrew bitmemiş bir özyaşamöyküsü bıraktı da, o günleri biliyoruz.»</p>

  <p class="block_3">«Çocuklar annelerinden hiç yardım görmezler miymiş?»</p>

  <p class="block_3">Dr. MacPhail başını salladı.</p>

  <p class="block_3">«Janet MacPhail de kocası gibi koyu bir Kalvenciydi. Belki ondan bile daha bağnaz bir Kalvenci. Kadın olduğundan daha çok çaba göstermesi gerekiyordu, bastırılması gereken insanca içgüdüleri daha fazlaydı. Ama onları bastırdı - yiğitçe. Kocasını frenleyeceği yerde ona arka çıktı, onu kışkırttı. Kahvaltıdan önce ve öğlen yemeklerinde çocuklara vaız verilirdi; pazar günleri din bilgisinden sınanırlar, İncili ezberlerlerdi; her akşam o günlük suçları toplanıp değerlendirilerek altısı birden, kız erkek ayrılmadan yaş sırasına göre dizilirler, balina kemiğinden bir sürücü kamçısı ile çıplak popoları dövülürdü.»</p>

  <p class="block_3">«Bunları her duyuşumda midem kalkar,» dedi Susila. «Bu katışıksız Sadizm.»</p>

  <p class="block_3">«Yo, katışıksız değil,» diye karşı çıktı Dr. MacPhail. «Uygulamalı sadizm. Artniyetli bir sadizm, bir ülkünün güdümünde, bir dinsel inancın dışavurumu olarak sadizm. Bu konu üzerinde tarihsel araştırmalar yapılmalı,» diye ekledi Will’e dönerek. «Tanrıbilim kuramları ile çocuklukta dayak arasında ilişkiler. Benim savıma göre küçük kız ve oğlanlar düzenli olarak dayak yediklerinde -sizin o pek tutulan güncel argo deyiminizle- evreni tepeden yöneten bir Tanrı kavramı ediniyorlar. Oysa çocuklarına bedensel şiddet uygulamayan toplumlarda Tanrı kavramı içkin (immanent) oluyor. Bir toplumun Tanrıbilim kuramları o toplumda çocukların popolarının durumunu yansıtır. Musevileri ele alalım - ateşli dayak yanlılarıdır onlar. İnanın Altın Çağında Hristiyanlar da öyleydiler. Yehova, insanların doğuştan günahkâr oldukları inancı, Katolik ve Protestan öğretilerinin kendisine karşı sonsuz suçlar işlenen Baba Tanrı imgesi hep bundan kaynaklanmıştır. Oysa Budistler ve Hindular hiçbir zaman şiddete başvurmamışlardır. Körpe popolar berelenmemiştir. Bunun sonucuysa <i class="calibre4">Tat tvam asi</i>, sen de O’sun, zihin ile Zihin arasında birlik, bölünmezlik kavramları... Quaker’lara bir bak. Onlar İçten Aydınlanmaya inanacak denli sapkın bir mezheptiler. Çocuklarını dövmekten vazgeçtiler ve Esirlik kurumuna karşı çıkan ilk Hristiyan mezhebi oldular.»</p>

  <p class="block_3">«Ama,» diye karşı çıktı Will, «günümüzde dayakla eğitimin modası geçti gibi. Oysa Tümüyle Tepeden yöneten Tanrı kuramı giderek yaygınlık kazanıyor.»</p>

  <p class="block_3">Dr. MacPhail bu karşı çıkışın üstünde durmadı. «Bu yalnızca tepkinin eylemden sonra geldiğini gösterir. On dokuzuncu yüzyılın ikinci yarısında özgür düşünceli insancılık öylesine güçlendi ki en koyu Hristiyanlar bile bundan etkilenerek çocuklarını dövmez oldular. Artık genç kuşakların popolarında yumrular, bereler yoktu; bunun sonucunda Tümüyle Tepeden yöneten Tanrı imgesi yerini Yeni bir felsefeye, Birliğe, Hristiyan Bilimine bıraktı ki bunlar Tanrıyı Tümü’yle evrenle özdeş olarak tanımlayan Doğu etkisinde mezheplerdir. William James zamanında temelleri atılan bu akım o gün bu gündür giderek güçlenmekte. Ancak, sav her zaman karşı sav gerektirir ve zamanla bu sapkın mezheplerin karşısına Yeni Dinsel Gelenekçilik çıkmıştır. Gitsin Tümüyle evrenle Özdeş Tanrı, gelsin Tümüyle tepeden yöneten Tanrı! Augustin’e, Martin Luther’e dönüş - kısaca Hıristiyanlık tarihinin en acımasızca kırbaçlanmış iki poposuna dönüş. «İtiraflar»ı oku, «Sofra Başı Söyleşileri»ni oku. Augustine öğretmenlerinden dayak yer, eve gelip de sızlandığındaysa anne ve babası onunla alay ederlermiş. Luther’iyse yalnız öğretmenleri ve babası değil, sevgili annesi de düzenli olarak dövermiş. O gün bu gündür dünya onun poposundaki berelerin bedelini ödüyor. Prusyacılık ve Üçüncü Reich-Luther ve onun kamçılı tanrıbilim kuramı olmasaydı bu canavarlar da olmazdı. Şimdi de Augustine’in kamçılı tanrıbilim kuramını Kalven tarafından geliştirilmiş ve James ile Janet MacPhail gibi dindar kişilerce olduğu gibi yutulmuş biçimiyle ele alalım. Büyük önerme: Tanrı Tümüyle Ayrıdır. Küçük önerme: İnsan tümüyle günahkârdır. Yargı: Çocuklarınızın popolarına size yapılanı, Tanrı Babanızın Adem ile Havva’dan bu yana insanlığın ortak poposuna yaptıklarını yapın: şırak, şırak, şırak!»</p>

  <p class="block_3">Sessizlik oldu. Will Farnaby halat bükme ustası granit adamın çizdiği karakaleme bir daha baktı ve doğaüstü gerçek aşamasına yüceltilen bütün tüyler ürpertici, çirkin çılgınlıkları ve bu çılgın düşüncelerden esinlenen iğrenç kıyımları, çekilen ve çektirilen acıları düşündü. «İyilik adına sertlik» ilkesiyle Augustine gittiğinde Robespierre, Stalin çıkıyordu ortaya; köylüleri Prenslere kıydırtan Luther gittiğinde, bu kez güleç Mao onları tutsaklığa mahkum ediyordu.</p>

  <p class="block_3">«Hiç umutsuzluğa kapıldığınız olmaz mı?» diye sordu.</p>

  <p class="block_3">Dr. MacPhail başını salladı. «Umudumuzu yitirmeyiz,» dedi, «çünkü her şeyin tarih boyunca olduğu denli kötü olması gerekmediğini biliyoruz.»</p>

  <p class="block_3">«Aslında çok daha iyi olabileceğini biliyoruz,» diye ekledi Susila. «Biliyoruz çünkü burada ve bu anda, bu garip küçük adada şimdiden her şey daha iyi.»</p>

  <p class="block_3">«Ancak, biz mi sizleri bizi izlemeye kandıracağız, yoksa sizin dünya çapında maymunlar cehenneminizde kendi küçücük insanlık vahamızı korumayı başarabilecek miyiz? Ne yazık ki bunu,» dedi Dr. MacPhail, «bunu ben de bilemiyorum. Bu günün koşullarında büyük bir kötümserliğe kapılmamak elde değil. Ama umutsuzluk, kökten umutsuzluk - bunu onaylamak olanaksız.»</p>

  <p class="block_3">«Tarihe baktığınızda bile mi?»</p>

  <p class="block_3">«Tarihe baktığımda bile.»</p>

  <p class="block_3">«Sizi kıskanıyorum. Nasıl bu kadar iyimser olabiliyorsunuz?»</p>

  <p class="block_3">«Tarihin gerçekte ne olduğunu anımsayarak - insanların bilgisizlikleri ve bu bilgisizliği siyasal veya dinsel doğmalar aşamasına yüceltmelerine neden olan akıl almaz kibirleri yüzünden yapmaya itildikleri şeylerin belgelenmesi.» Yeniden albüme döndü. «Neyse, biz yine Royal Burgh’daki eve, James’le Janet’e ve Kalven Tanrısının akıl almaz bir kötü yüreklilikle onların insafına bıraktığı altı çocuğa dönelim. «Sopa ve azar bilgelik getirir; oysa başı boş bırakılan çocuk annesine ancak utanç getirir.» (Çocuğunu dövmeyen dizini döver). Ruhsal gerilim ve bedensel işkenceyle etkin eğitim - ideal Pavlov koşulları.</p>

  <p class="block_3">«Ancak kurumlaşmış din ve siyasal dikta açısından ne yazık ki insanlar köpeklere oranla daha güvenilmez deney hayvanlarıdır. Tom, Mary ve Jean üzerinde koşullandırma amacına ulaştı. Tom papaz oldu, Mary bir papazla evlendi ve çocuk doğururken öldü. Jean evde kalarak uzun ve acılı bir kanser boyunca annesine baktı, daha sonra da yirmi yıl süresince kendini, gittikçe elden ayaktan düşen, sonunda bunayıp zırvalayan babasına adadı. Buraya kadar hepsi iyi, güzel. Ama dördüncü çocuk Annie’yle işler değişti. Annie güzeldi. On sekizine geldiğinde bir ağır süvari yüzbaşısı onunla evlenmek istedi. Ama yüzbaşı Anglikandı ve insanın onulmaz günahkârlığıyla Tanrının keyfi yönetimi konusundaki görüşleri bağışlanamayacak derecede yanlıştı. Evlilikleri yasaklandı. Annie de Jean’ın yazgısını paylaşacağa benziyordu. On yıl dayandı; derken, yirmi sekizinde bir Hint ticaret gemisinin ikinci kaptanı onu baştan çıkardı. Yedi hafta süreyle çılgın bir mutluluk yaşadı - tattığı ilk mutluluğu. Yüzü olağanüstü bir güzellikle değişmiş, bedeni capcanlı, sıcacık. Derken kaptan Madras ve Macao’ya doğru iki yıl sürecek bir sefere çıktı. Dört ay sonra Annie, gebe, kimsesiz, umutsuz, kendini Tay ırmağına attı. Bu sırada beşinci çocuk, Alexander okuldan kaçarak bir tiyatro kumpanyasına katılmıştı. Halat işletmesinin yanıbaşındaki evde o günden sonra onun adının anılması yasaklandı. Son olarak en küçüklerine, Andrew’a geldik. Örnek çocuk! Uysaldı, çalışkandı, İncili kardeşlerinden çok daha kısa sürede ve daha doğru bellemişti. Derken, annesi tam insanoğlunun doğal kötülüğüne olan inancını yitirmek üzereyken, bir akşam onu cinsel organlarıyla oynarken yakaladı. Andrew kanı çıkıncaya kadar kamçılandı; birkaç hafta sonra yine suçüstü yakalandı, kamçılandı, katıksız su ve kuru ekmek cezasına çarptırılarak odasına kapatıldı, Kutsal Ruha karşı büyük bir günah işlediği ve bu günahı yüzünden annesinin kansere yakalandığı söylendi çocuğa. Andrew çocukluğunun geri kalanını cehennem karabasanları içinde geçirdi. Ama bu arada günahın akıl çelici çekimini sürekli duyuyor ve bu çekime boyun eğdiğindeki, elbet bu ya tuvalette, ya da bahçenin gözden ırak kuytularında oluyordu - kendini bekleyen cezaların giderek korkunçlaşan düşleri peşini bırakmıyordu.»</p>

  <p class="block_3">«Bir de,» dedi Will Farnaby, «bir de modern yaşamın anlamsızlığından yakınılır! Anlamlı yaşama bakın. Bir aptalın anlattığı masal mı, yoksa bir Kalvencinin masalı mı? Ben olsam aptalınkini seçerdim.»</p>

  <p class="block_3">«Sana katılıyorum,» dedi Dr. MacPhail. «Ama bir üçüncü seçenek olamaz mı? Ne geri zekalı, ne de paranoyak olmayan birinin anlattığı bir masal?»</p>

  <p class="block_3">«Bir kez olsun tümüyle aklıbaşında birinin,» dedi Susila.</p>

  <p class="block_3">«Evet, bir kez olsun,» diye yineledi Dr. MacPhail. «Ne iyi olurdu. Allahtan eski düzende bile en şeytansı eğitimin bozamadığı pek çok insan vardı. Freud ve Pavlov öğretilerine göre büyük dedem kafadan sakat olmalıydı. Oysa, gerçekte ruhsal yapısı çok sağlıklıydı.» Dr. Robert parantez içinde ekledi, «Bu da sizin o çok tutulan ruhbilim kuramlarınızın ne denli yetersiz olduğunu gösteriyor. Freudculuk ve Davranışçılık - iki ayrı uç, ama bireyler arasında yapısal, doğuştan ayrımlar konusunda aynı görüşü paylaşıyorlar. En gözde ruhbilimcilerinizin bu konuda tutumu ne? Çok basit. Bu ayrımları görmezden gelmek. Bu gerçekler yokmuş gibi davranmak. Bundan dolayı insan gerçeğiyle başedemiyorlar, dahası bu gerçeğin kuramsal açıklamasını bile yapamıyorlar. Bunu öykümüzde de görüyoruz. Andrew’un kardeşleri ya düzene ayak uydurmuş, ya da yok olmuşlardı, Andrew ne düzene uydu, ne de yok oldu. Neden? Çünkü kalıtımın rulet tekeri şanslı sayıda durmuştu. Kardeşlerine oranla daha dayanıklı bir yaradılıştaydı, beden yapısı, kimyasal yapısı, kişiliği ayrıydı. Anababası kara yazgılı çocuklarına çektirdiklerini ona da çektirdiler. Andrew alnının akıyla, hemen hiç yara alamadan bu belayı atlattı.»</p>

  <p class="block_3">«Kutsal Ruha karşı işlediği günaha karşın mı?»</p>

  <p class="block_3">«Bu alışkanlığından Edinburg’daki tıp öğreniminin ilk yılında kurtulmuştu. Daha çocuk sayılırdı - on yedisini yeni bitirmişti. (O günlerde erken gelişirlermiş.) Anatomi derslerinde diğer öğrencilerin günden güne çürüyen kadavralar arasında morallerini yükseltmek için söyledikleri açık saçık sözleri ve küfürleri dinlerdi. Önceleri dehşete kapıldı, Tanrının gazabına uğrayacaklarından korktu. Ama hiçbir şey olmadı. Küfürbazlar serpilip gelişti, cinsel başarılarını göğüslerini gere gere sergileyenler arada sırada belsoğukluğuna yakalanmakla paçayı kurtardılar. Andrew’un zihninde korku yerini olağanüstü güzellikte bir erince, korkulardan özgürleşme duygusuna bıraktı. Artık büyük bir yüreklilikle ağzını bozma denemelerine girişmişti. Üç harfli o sözcüğü ilk söyleyişine büyük bir özgürlük, nasıl da gerçek bir dinsel deneydi! Bu arada, boş zamanlarında <i class="calibre4">Tom Jones</i>’u, Hume’un «<i class="calibre4">Tansıklar Üzerine Denemelerini</i>», dinsiz Gibbon’u okuyordu. Okul Fransızcasından yararlanarak La Mettrie’yi, Dr. Cabanis’i okudu. İnsan bir makinadır, beyin karaciğerin safra salgılaması gibi düşünce salgılar. Artık her şey ne kadar basit, ne çarpıcı bir açıklıktaydı! Yeni bir dini benimseyenlerin o ilk coşkusuyla tanrıtanımazlığa sarıldı. O koşullarda başka türlü olamazdı. Artık St. Augustin’i içiniz kaldırmıyor, Athanazyan Kutsal Üçleme zırvasını yineleyip durmanız olanaksız. Bu durumda tıpayı çeker, hepsini delikten aşağı, lağıma, gönderiverirsiniz. Ne kıvanç! Ama çok sürmez. Bir şeylerin eksikliğini duyarsınız. Deney bebeği dinbilimsel pisliklerle ve sabun tozuyla birlikte akıp gitmiştir. Ama doğa boşluklardan nefret eder. Kıvanç yerini süreğen tedirginliğe bırakır ve kuşaklar boyu dinbilimi lağım çukurundan geri pompalamaya didinen Wesley’ler, Pusey’ler, Moody’ler ve Billy’ler -Sunday ve Graham- başınıza dert olurlar. Elbet onlar bebeği diriltmeyi umarlar. Ama bunu bir türlü başaramazlar. Dinsel uyanışçı ancak bir parça pis su çekebilir delikten. Bu su da bir süre sonra yeniden akıp gider. Bu böylece sürer gider. Hem çok sıkıcı, hem de Dr. Andrew’un sonunda ayırdına vardığı gibi, çok boş bir çabadır. Her neyse, biz yeni kazanılmış özgürlüğünün ilk coşkusuyla dopdolu genç adama dönelim. Coşkuluydu, sevinçliydi - ama dışa karşı takındığı ağırbaşlı, saygılı ilgisizlik görünümü ardında içten içe coşkulu ve sevinçli.»</p>

  <p class="block_3">«Ya babası?» diye sordu Will. «Babasıyla çatışmadı mı?»</p>

  <p class="block_3">«Çatışma olmadı. Andrew kavga adamı değildi. O hep kendi çizdiği yolda yürüyen, ama bu gerçeği herkese duyurmaktan ye başka yol seçenlerle tartışmaktan kaçınan insanlardandı. Yaşlı adama hiçbir zaman Jeremiah kimliğine bürünüp, yanıp yakınma fırsatı tanımadı. Hume ve La Mettrie üzerine görüşlerini kendine saklayıp göreneklere uygun davranmayı sürdürdü. Ancak eğitimini bitirdiğinde eve dönmedi. Londra’ya giderek Kraliyet donanmasının Melampus gemisine doktor ve doğabilimci olarak yazıldı. Gemi güney denizlerinin haritasını çıkartmak, gözlemlerde bulunmak, canlı örnekleri toplamak ve bu bölgedeki Protestan misyonerlerini ve İngiliz çıkarlarını kollamakla görevliydi. Melampus’un yolculuğu tam üç yıl sürdü. Tahiti’ye uğradılar, Samoa’da iki ay, Marques takım adalarında bir ay geçirdiler. Perth’le karşılaştırıldığında adalar birer cennet bahçesiydiler. Ancak, ne yazık ki Kalvencilikten, Kapitalizmden, sanayileşmenin getirdiği gecekondulaşmadan olduğu denli Shakespeare’den, Mozart’tan, bilimsel, mantıklı düşünceden de uzak birer cennet bahçesi. Doğru, cennet bahçesi, ama yine de burada yapamazdı, yapamayacaktı. Yollarına devam ettiler. Fiji’yi, Carolin ve Solomon adalarını gördüler. Yeni Gine’nin kuzey kıyılarının haritasını çıkarttılar. Borneo’da bir ekip karaya çıkarak gebe bir orangutan yakaladı, Kinabalu dağının doruğuna tırmandılar. Sonra Pannoy’da bir hafta, Mergui takımadalarında on beş gün. Daha sonra batıya, Andamanlara, oradan Hindistana yöneldiler. Karaya çıktıklarında büyük dedem düşüp bacağını kırdı. Melampus’un kaptanı başka bir doktorla anlaşarak anayurda yelken açtı. İki ay sonra Andrew, sapsağlam, Madras’ta doktorluk yapmaktaydı. O günlerde doktor az, hastalıksa son derece yaygındı. Genç adam işinde ilerliyordu. Ama tüccarlar ve Eyalet görevlileri arasında yaşam bunaltıcıydı. Bir sürgün, üstelik sürgün yaşamını çekilir kılan tüm öğelerden, serüvenden, yeniliklerden yoksun bir sürgündü. Taşraya, Swansea ya da Huddersfield’in tropik benzerine sürülmek gibi bir şeydi bu. Yine de yurda dönen iki gemide yer ayırtma dürtüsüne karşı koydu. Eğer beş yıl daha dişini sıkarsa Edinburg’da iyi bir iş kurabilirdi - yok, Londra’da, Batı Yakasında. Parlak bir gelecek bekliyordu onu. Geçinecek kadar geliri olan, kestane saçlı bir karısı olacaktı. Dört beş de çocuğu - mutlu, kamçı acısı tatmamış, tanrıtanımaz. İşi gelişecek, zamanla en etkin çevrelerden hastaları olacaktı. Para, şan, şöhret, saygınlık, dahası soyluluk. Belgrave alanında kupa arabasından inen Sör Andrew MacPhail. Büyük Sör Andrew, Kraliçenin özel doktoru. Rus Veliahtına bakmak için St. Petersburg’a çağrılan Andrew, Tuilerie Sarayında, Vatikan’da, Babı Ali’de. Ne hoş düşler! Oysa gerçekler çok daha ilginç gelişecekti. Sabahın birinde muayenehaneye esmer tenli bir yabancı geldi. Yarım yamalak bir İngilizceyle kendini tanıttı. Pala’dan geliyordu ve Haşmetlileri Raca tarafından usta bir Batılı doktor bulup adaya götürmekle görevlendirilmişti. Doktoru krallara layık ödüller bekliyordu. Krallara layık, diye vurguladı. Dr. Andrew hiç duraksamadan bu çağrıya uydu. Bir bakıma para için, ama daha çok can sıkıntısından, değişiklik istediğinden, serüven arayışından. Yasak adaya bir gezikarşı koyulur gibi değildi.»</p>

  <p class="block_3">«Bir düşünün,» diye araya girdi Susila, «o günlerde Pala bugünkünden çok daha dışa kapalıydı.»</p>

  <p class="block_3">«Dr. Andrew’un Raca’nın elçisinin ona tanıdığı fırsata nasıl dört elle sarıldığını gözönünde canlandırabilirsiniz. On gün sonra gemisi yasak adanın kuzey kıyısı açıklarında demir attı. Alet çantası, ilaç sandığı ve elbiseleriyle değerli kitaplarını koyduğu ufak teneke valiziyle küçük bir sandala binerek çalkantılı denizi aştı, bir tahtırevanla Shivapuram sokaklarından geçirildi, ve krallık sarayının iç avlusuna bırakıldı. Soylu hastası onu sabırsızlıkla beklemekteydi. Üstüne başına çekidüzen vermesine bile zaman tanımadan Dr.Andrew’u onun huzuruna çıkarttılar - kırk yaşlarında, ufak tefek, görkemli giysileri altında iskeleti çıkmış, yüzü şiş, çarpılmış, sesi kısık bir fısıltıya dönüşmüş esmer bir adamın acınası huzuruna. Dr. Andrew onu muayene etti. Kökleri çene kemiğinde olan bir ur her yöne yayılmıştı. Burun boşluğunu doldurmuş, sağ göz oyuğuna uzanmış, boğazı yarı yarıya tıkamıştı. Zorlukla soluyor, yutkunurken büyük acı çekiyor, uyuyamıyordu - çünkü uyur uyumaz tıkanıp soluk soluğa uyanıyordu. Ameliyat edilmezse birkaç aya kalmadan öleceği kesindi. Ameliyat edilirse daha da çabuk ölecekti. Biliyorsunuz, devir eski devirdi - kloroform kullanılmayan, hastaların ameliyatta mikrop kaptığı günler. En iyi koşullarda bile dört hastadan biri masada kalıyordu. Koşullar elverişsiz olduğundaysa yaşama olasılığı büsbütün azalıyordu - yüzde elli, yüzde otuz, yüzde sıfır. Bunlar gözönüne alındığında doktorun tanısı daha kötü olamazdı. Hasta zaten zayıf düşmüştü. Ameliyat uzun, zor ve dayanılmaz ölçüde acılı olacaktı. Raca büyük bir olasılıkla masada kalacak, ameliyatı atlatsa bile birkaç gün içinde kan zehirlenmesinden ölecekti. Eğer ölürse, diye düşünüyordu Dr. Andrew, bir kralı öldüren yabancı doktorun başına neler gelmezdi. Ve ameliyat boyunca bıçak altında acıyla kıvranan soylu hastayı kim tutardı? Hizmetçilerden, ya da soylulardan kim hükümdarları çığlıklar atar, kendini bırakmalarını emrederken onu dinlemeyecek denli güçlü olabilirdi?</p>

  <p class="block_3">Belki en akıllıcası hemen oracıkta durumun umutsuz olduğunu, elden birşey gelmeyeceğini söyleyerek, Madras’a geri götürülmeyi istemekti. Derken hasta adama takıldı gözü. Zavallı, şekilsiz yüzünün ürkünç maskesi ardında, Raca gözünün içine bakıyordu - ölüm hükmü giymiş bir suçlunun yargıcından bağışlanma dileyen bakışlarıyla. Bu sessiz yakarıştan etkilenen Dr. Andrew yüreklendirici bir gülümsemeyle adamın bir deri bir kemik elini okşadı ve ansızın bir çözüm geldi aklına. Çok saçma, delice, meslek onuruyla bağdaşmayan bir şey; ama yine de, yine de...</p>

  <p class="block_3">Birdenbire beş yıl önce, daha Edinburg’da öğrenim görürken Lancet dergisinde okuduğu bir yazıyı anımsamıştı. Bu yazı manyetizmayı savunduğu için dillere düsen Profesör Elliotson’u karalıyordu. Elliotson manyetizma ile uyuttuğu hastalar üzerinde acısız ameliyatlardan söz etmek küstahlığını göstermişti.</p>

  <p class="block_9">Adam ya ahmağın teki, ya da vicdansız, ahlaksızdı. Bu zırvalara kanıt olarak gösterdiklerinin beş paralık değeri yoktu. Bunların hepsi göz boyama, aldatmaca, dolandırıcılıktı - ve altı sütun boyunca buna benzer sert çıkışlar... O günlerde -hâlâ La Mettrie, Hume ve Cabanis ile dopdolu olduğundan- Dr. Andrew yazılanlara katılmıştı. Sonra da manyetik uyku konusunu tümüyle unutmuştu. Şimdi, Raca’nın başucunda tüm okudukları gelivermişti aklına - deli Profesör, manyetizma yöntemleri, acısız ameliyatlar, düşük ölüm oranı, hızlı iyileşme. Belki bu işin içinde bir iş vardı. Bu düşüncelere dalmıştı ki hasta adam uzun bir sessizliği bozarak konuştu. Raca, gemisinden Rendang-Lobo’da ayrılarak her nasılsa boğazı aşmayı beceren bir denizciden akıcı, ancak öğretmeninin belirgin Londra aşağı tabaka ağzını büyük bir bağlılıkla yansıtan bir İngilizce öğrenmişti. «Ah bu âğız,» diye güldü Dr. MacPhail. «Büyük dedem anılarında ikide bir bundan söz eder. Bir kralın Sam Weller<sup class="calibre6"><sup class="noteref" id="back_note_10"><a class="calibre5" href="../Text/index_split_028.html#note_10" title="10">10</a></sup></sup> ağzıyla konuşmasını çok yakışıksız bulmuş olmalı. Üstelik bu yakışıksızlık yalnızca sınıfsal farklılıktan kaynaklanmıyordu. Kral olmanın yanısıra Raca çok akıllı ve ince beğenili bir insandı; güçlü dinsel inançları olmakla kalmayıp (ne de olsa en hırt insanların bile güçlü dinsel inançları olabilir), derin dinsel deneyim ve içgörü sahibiydi. Böyle bir insanın Londra aşağı tabaka ağzıyla konuşmasını Pickwick Kâğıtlarını okumuş erken Victoria devri İskoçunun yadırgaması kaçınılmazdı. Büyük dedemin bütün çabalarına karşın Raca seslileri yaymayı, «h» harflerini yutmayı sürdürecekti. Ama bunlar sonraya ait. O ilk acıklı karşılaşmada bu çarpıcı İngilizce çok dokunaklıydı. Ellerini bir yakarışla birleştiren Raca fısıldıyordu, «Aman Dr. Makfayl. Aman doktor.»</p>

  <p class="block_3">Bu yakarı kararlılığını pekiştirdi. Duraksamaksızın Raca’nın sıska ellerini tutarak güven dolu bir sesle Avrupada yeni bulunan ve ancak çok tanınmış bir avuç doktorun uyguladığı olağanüstü sağaltma yöntemini anlatmaya koyuldu. Sonra arka planda dikilen uşaklara dönerek odadan çıkmalarını buyurdu. Sözlerini anlamasalar da sesi ve sözlerine eşlik eden el kol hareketleri çok açıktı. Uşaklar eğilerek dışarı çıktılar. Dr. Andrew paltosunu çıkarttı, kollarını sıvadı ve Lancet dergisinde burun kıvırarak okuduğu uyutucu hareketleri yapmaya başladı. Kafanın tepesinden başlayarak yüz ve gövde boyunca karın boşluğuna kadar inen, hasta uyuyuncaya - «ya da (adı belirtilmemiş yazarın küçümseyen sözlerini anımsamıştı),» üçkâğıtçı doktor oyuna getirdiği zavallının manyetizma etkisine girdiğini bildirinceye kadar - durmadan yinelenen el hareketleri. Aldatmaca, göz boyama, dolandırıcılık. Ama yine de, yine de... Sessizce çalışıyordu. Yirmi kez, elli kez. Hasta içini çekti, gözlerini yumdu. Altmış, seksen, yüz, yüz yirmi. Odada ısı boğucuydu. Dr. Andrew’un gömleği terden sırsıklam olmuş, kolları ağrıyordu. Ama dirençle o saçma hareketi yineliyordu. Yüz elli, yüz yetmiş beş, iki yüz. Aldatmaca, dolandırıcılık; ama, yine de bütün gününü alsa bile bu zavallıyı uyutmaya kararlıydı. «Uyuyacaksın,» dedi iki yüz on birinci kez yinelerken hareketi. «Uyuyacaksın.» Hasta adam sanki daha derin gömüldü yastıklara ve derken, birden Dr. Andrew bir hırıltı duydu. «Bu kez,» diye çabucak ekledi, «tıkanmayacaksın. Havanın geçmesi için bol bol yer var ve sen tıkanmayacaksın.» Raca düzenli solumaya başladı. Dr. Andrew birkaç hareket daha yaptı, sonra biraz dinlenmenin bir zararı olmayacağına karar verdi. Yüzünü sildi, kalktı, gerinerek odada gezindi. Sonra yatağa ilişerek Racanın çomak gibi kalmış bileğini tutarak nabzını saydı. Bir saat önce yüz olan nabız şimdi yetmişe düşmüştü. Kolu kaldırdı; bileğin uçunda el bir ölü eli gibi cansız sarkıyordu. Bıraktı ve kol kendi ağırlığıyla düşerek cansız, hareketsiz kaldı. «Majesteleri,» dedi, sonra yine, daha yüksek perdeden, «Majesteleri.» Yanıt yok. Doğru, dolandırıcılık, göz boyama, aldatmaca, ama yine de işe yaramıştı, basbayağı işe yarıyordu.»</p>

  <p class="block_3">İri, parlak renkli bir peygamber devesi yatağın ayakucu demirine kondu, pembe, beyaz kanatlarını topladı, küçük yassı kafasını kaldırdı ve inanılmaz denli kaslı ön ayaklarını birleştirerek Tanrıya yakarırcasına ileri uzattı. Dr. MacPhail bir büyülteç alarak onu incelemek üzere öne eğildi.</p>

  <p class="block_3">«Gongylus gongyloides,» diye açıkladı. «Kendini çiçeğe benzetir. Her şeyden habersiz sinek ve pervaneler özsuyunu içmek için iyice yaklaştıklarmda da, o onların tadına bakar. Ve eğer dişiyse, eşini yer.» Büyülteci yerine koyarak arkasına yaslandı. «Evrenin en hoşa giden yanı,» dedi Will Farnaby’ye, «olmayacak gibi görünen şeylerin olabilirliği<i class="calibre4">. Gongylus gongyloides, Homo sapiens,</i> büyük dedemin Pala ile tanışması ve hipnotizma - bunlardan daha olmayacak şeyler ne olabilir!»</p>

  <p class="block_3">«Hiçbir şey,» dedi Will. «Ancak benim Pala ile tanışmamı ve ipnotizmayı saymazsak - bir deniz kazası ve uçurum yoluyla Pala’ya giriş; ve bir İngiliz katedrali üzerine söyleşi yoluyla ipnotizma.»</p>

  <p class="block_9">Susila güldü, «Allahtan bütün o uyutucu hareketleri senin üzerinde denemem gerekmedi. Bu sıcakta! Dr. Andrew’a gerçekten hayranım. O yöntemle uyutmak bazen üç saat alır.»</p>

  <p class="block_3">«Ama sonunda başardı, değil mi?»</p>

  <p class="block_3">«Hem de nasıl.»</p>

  <p class="block_3">«Ameliyatı da yaptı mı?»</p>

  <p class="block_3">«Evet, ameliyatı da yaptı,» diye yanıtladı Dr. MacPhail. «Ama hemen değil. Uzun bir hazırlık gerekiyordu. Dr. Andrew hastasına rahatça yutkunabileceğini aşılayarak başladı işe. Üç hafta boyunca onu iyice besledi. Yemek aralarında Raca’yı ipnotize ediyor ve bir daha ki yemeğe kadar uyur durumda tutuyordu. Fırsat verildiğinde insan bedeninin ne olağanüstü işler başaracağı şaşılacak bir şey. Raca, beş kilo aldı, yeniden doğmuş gibi oldu. Onu bekleyen ölüm kalım sınavından yüzünün akıyla çıkacağına inanıyordu. Dr. Andrew da bu inancı paylaşıyordu. Raca’ya güven vermeye çalışırken kendi öz güvenini de pekiştirmişti. Ama bu körü körüne bir güven değildi. Ameliyatın başarısından kuşku duymuyordu. Ancak bu sarsılmaz inanç başarıya giden yolda her türlü önlemi almasını engellemiyordu. Öncelikle ipnoz konusunu ele aldı. Durmaksızın hastasına her geçen gün daha derin uyuduğunu, ameliyat günü her zamankinden daha da derin uyuyacağını aşılıyordu. Hem daha derin, hem de daha uzun bir süre. «Ameliyatın bitiminden sonra tam dört saat uyuyacaksın,» diye Raca’ya güvence veriyordu. «Uyandığındaysa hiç acı duymayacaksın.» Dr. Andrew bu kesinlemeleri söylerken katışıksız kuşkuculukla tam güven karmaşası içindeydi. Sağduyu ve deneyim yaptıklarının olanaksızlığını kanıtlamıştı. Ancak içinde bulunduğu koşullarda geçmiş deneyimler tümüyle geçersizdi. Olanaksız gibi görünen şey olmuştu bile, hem de bir değil, birçok kez. Bir daha olmaması için de hiçbir neden yoktu. Önemli olan olanaksızın olacağını söyleyebilmekti - o da bunu söyleyip duruyordu. Bütün bunlar iyi, hoş ya, asıl hoş olan Dr. Andrew’un provayı buluşudur.»</p>

  <p class="block_3">«Neyin provasını?»</p>

  <p class="block_3">«Ameliyatın. Ameliyat evrelerini defalarca gözden geçirdiler. Son prova ameliyat sabahı yapıldı. Sabahın altısında Dr. Andrew Racanın odasına geldi, bir süre havadan sudan konuştuktan sonra manyetizma hareketlerine başladı. Birkaç dakika sonra hasta derin bir uykuya dalmıştı. Dr. Andrew yapacaklarını adım adım anlattı. Racanın sağ gözünün altına, elmacık kemiğine dokunarak açıkladı, «Önce deriyi gereceğim. Sonra bu neşterle (bir kalemin sivri ucuyla yanağı boydan boya çizerek) böyle yaracağım. Elbet sen hiç acı duymuyorsun - en ufak bir rahatsızlık bile. Şimdi alt dokuları kesiyorum ve yine canın yanmıyor. Ben yanağı ta buruna kadar açarken sen öylece yatıp rahat rahat uyuyorsun. Arada bir, bir kan damarını bağlamak için duraklıyorum, sonra yine açıyorum. İşin bu bölümü bitince ur üzerinde çalışmaya başlıyorum. Çene kemiğine kök salmış, oradan yukarı, elmacık kemiğinin altına, göz çukurunun içine ve aşağı, gırtlağa doğru yayılmış. Onu kesip çıkartırken sen hâlâ yatıyorsun, acısız, rahat, sakin. Derken başını kaldırıyorum. Racanın başını kaldırıp gevşek boynunu öne itti. «Ağzına ve boğazına dolan kanları temizlemek için başını kaldırıp öne eğiyorum. Nefes boruna da biraz kan kaçmış, onu temizlemek için hafifçe öksürüyorsun; ama uyanmıyorsun.» Raca birkaç kez öksürdü, sonra Dr. Andrew elini çekince başı yastığa düştü. Derin bir uykudaydı. «Urun gırtlağı tıkayan uzantısı üstünde çalışırken bile tıkanmıyorsun.» Dr. Andrew Racanın ağzını açarak iki parmağını boğazına soktu. «Bütün iş uru çekip çıkartmakta - işte bu kadar. Tıkanman için neden yok ki. Ve, eğer biriken kanları atmak için öksürmen gerekirse bunu uyurken yapabilirsin. Evet, uyurken, derin derin uyurken.»</p>

  <p class="block_3">«Böylece prova sona erdi. On dakika sonra, birkaç uyutucu hareket yaptıktan ve hastasına çok derin uyumasını buyurduktan sonra, Dr. Andrew ameliyata başladı. Deriyi gerdi, neşteri vurdu, yanağı kesti, urun çenedeki köklerini çıkarttı. Raca sakin, gevşemiş yatıyordu. Nabzı güçlü ve düzenli, dakikada yetmiş beşti ve ancak provadaki kadar acı duyuyordu. Dr. Andrew gırtlağa geçti; Raca tıkanmadı. Kan soluk borusuna sızdı; Raca öksürdü ama uyanmadı. Ameliyat bittikten sonra uyumayı sürdürdü; derken dakikası dakikasına dört saat dolduğunda gözlerini açtı, sargıların ardından Dr. Andrew’a gülümsedi ve bozuk İngilizcesiyle ameliyatın ne zaman başlayacağını sordu. Beslendi, temizlendi, sonra yine ipnotize edildi, dört saat daha uyuması, bir an önce iyileşmesi aşılandı. Dr. Andrew bu uygulamayı tam bir hafta sürdürdü. Günde on altı saat uyku, sekiz saat uyanıklık. Raca hemen hemen hiç acı çekmedi, ameliyat ve pansumanlar son derece sağlıksız bir ortamda yapıldığı halde yaralar yangısız kapandı. Edinburg hastanesinde ve Madras cerrahî koğuşunda tanık olduğu korkunç olaylardan sonra Dr. Andrew gözlerine inanamıyordu. Bu arada manyetizmayla neler yapılabileceğini kendi kendine kanıtlaması için önüne bir fırsat daha çıktı. Raca’nın büyük kızı ilk gebeliğinin dokuzuncu aynıdaydı. Kocasına yaptıklarından etkilenen Rani Dr. Andrew’u çağırttı. Doktor Rani’nin çağrısına uyduğunda karşısında on altı yaşlarında, zayıf bünyeli, korku içinde bir kızcağız buldu. Kız kırık dökük Londra ağzıyla öleceğini - hem kendinin, hem de bebeğin öleceğini savlamaktaydı. Ard arda üç gün karşısına çıkan üç kara kuş bu savını doğrulamıştı. Dr. Andrew onunla tartışmadı. Kıza yatmasını söyleyerek uyutucu manyetik hareketlere başladı. Yirmi dakika sonra kız derin uykudaydı. Bunun üzerine Dr. Andrew kendi ülkesinde kara kuşların uğur getirdiğini anlattı - bu kuşlar doğum ve sevinç muştularlardı. Çocuğunu kolayca, canı yanmadan doğuracaktı. Tabi ya, babası ameliyatı nasıl acısız atlattıysa o da sancı çekmeyecekti. Hiç sancı duymayacağına söz verdi, en ufak bir sancı bile.</p>

  <p class="block_3">«Üç gün sonra, birkaç saatlik yoğun telkin sonunda dedikleri çıktı. Raca akşam yemeği için uyandırıldığında karısını buldu yanıbaşında. «Bir erkek torunumuz oldu,» dedi kadın. «Kızımızın sağlığı da yerinde. Dr. Andrew yarın onların odasına götürülerek her ikisini de kutlayabileceğini söyledi.» Bir ay sonra Raca Naipler Kurulunu dağıtarak yönetimi ele aldı. Üstelik hem kendi hayatını, hem de (Raniye bakılırsa) kızının hayatını kurtaran adama gönül borcunun bir belirtisi olarak Dr. Andrew’u kendine baş danışman atayarak.»</p>

  <p class="block_3">«Demek dedeniz Madras’a dönmedi.»</p>

  <p class="block_3">«Ne Madras’a, ne de Londra’ya. Burada, Pala’da, kaldı.»</p>

  <p class="block_9">«Raca’nın dilini düzeltmek için mi?»</p>

  <p class="block_3">«Hem onu, hem de, biraz daha büyük bir başarıyla, Racanın krallığını düzeltmek için.»</p>

  <p class="block_3">«Nasıl düzeltmek?»</p>

  <p class="block_3">«O da bunu bilemiyordu. O ilk günlerde belirli bir planı yoktu, yalnızca beğendiği ya da karşı olduğu birtakım şeyler. Pala’nın hoşuna giden yanları da vardı, hiç beğenmediği birçok yanı da. Batı uygarlığının da gönülden tuttuğu ya da nefret ettiği yönleri vardı. Yolculukları süresince karşılaştığı birtakım şeyler aklına yatmıştı, bazı şeylerdense tiksinmişti. Giderek insanoğlunun kendi yarattığı uygarlıktan yararlandığı gibi onun kurbanı da olduğunu kavrıyordu. Bu uygarlık onu geliştiriyor, olgunlaştırıyor, ama bazen güdükleştirip yozlaştırabiliyordu da. Bu yasak adada uygarlık meyvelerini yozlaşmadan korumak, filizlere kırağı çalmasını önlemek, ve her bir çiçeğin daha sağlıklı gelişmesini sağlamak olası mıydı? Dr. Andrew ile Raca’nın önceleri üstü kapalı olarak, sonradan da tüm içeriğinin bilincine vararak yanıtlamaya çalıştıkları soru buydu.»</p>

  <p class="block_3">«Peki, yanıtlayabildiler mi?»</p>

  <p class="block_3">«Geriye bakıldığında bu iki adamın başardıklarına şaşmamak elde değil,» dedi Dr. MacPhail. «İskoç doktor’la Pala Kralı; tanrıtanımaz olan Kalvenci’yle koyu Mahayana Budisti - ne alışılmadık bir çift! Oysa kısa sürede sağlam bir dostluk kuracaklardı; üstelik ayrı yaradılış ve yetenekleriyle ayrı dünya görüşleri ve bilgi birikimleriyle birbirini tamamlayan, her biri diğerinin eksiklerini karşılayan, her biri diğerine özgü becerileri uyarıp güçlendiren iki dost olacaklardı. Racanın keskin, kıvrak bir zekası vardı; ama adanın sınırları dışında kalan dünyayı tanımıyordu; deneysel bilimleri, Avrupa teknolojisini, Avrupa sanatını, Avrupa, düşününü bilmiyordu. En az onun kadar akıllı olan Dr. Andrew da elbet Hint resmi, doğu şiiri ve düşünü konularında bilgisizdi. Zamanla ayırdına varmıştı ki, insan zihninin işleyişi ve yaşama sanatı konularında da bildikleri yetersizdi. Ameliyatı izleyen aylarda, her biri diğerinin hem öğrencisi, hem öğretmeni oldu. Onlar için bu yalnızca bir başlangıçtı. İkisi de kendi kendilerini yetiştirmeye çalışan sıradan kişiler değildiler. Raca bir milyon uyruğu olan bir kral, Dr. Andrew ise onun başbakanıydı. Kişisel gelişme toplumsal gelişmenin hazırlık evresi olacaktı. Kral ve doktor, her iki dünyadan (Doğu ve Batı, eski ve yeni) en iyi biçimde yararlanma yollarını öğreniyorlarsa, bu tüm ulusa aynı şeyi öğretme amacını güttüklerindendi. Her iki dünyadan en iyi biçimde yararlanmak mı – ben ne saçmalıyorum? Tüm dünyalardan en iyi biçimde yararlanmak - günümüze dek çeşitli uygarlıkların yarattığı dünyalardan ve onların ötesinde, henüz eyleme geçmemiş gizilgüçlerin zaman içinde oluşturacağı dünyalardan. Onlarınki usa sığmaz bir tutkuydu, gerçekleşmesi tümüyle olanaksız bir tutku; yine de onlar için bir itici güçtü, kimselerin el atmaya cesaret edemediği sorunların üstüne gitmelerini sağlıyordu - üstelik göründükleri, kadar akılsız olmadıklarını kanıtlayan, herkesi şaşkına çeviren bir başarıyla. Elbet tüm dünyalardan, en iyi biçimde yararlanmaları olanaksızdı; yine de yiğitçe çabaları sayesinde aklıbaşında, ölçülü herhangi bir insanın düşlerinde bile bağdaştırıp birleştiremeyeceği denli çok ve çeşitli dünyayı değerlendirdiler.»</p>

  <p class="block_9">«Deli deliliğinde direnseydi,» diye Cehennemden Özdeyişlerden alıntıladı Will, «bilgeliğe ererdi.»</p>

  <p class="block_3">«Çok doğru,» diye onayladı Dr. Robert. «Ve tüm delilikler içinde en çılgıncası Blake’in tanımladığı. Raca ile Dr. Andrew’un yapmayı düşündüğü delilikti - cennet ile cehennemi bağdaştırmaya kalkışmak. Ancak bu müthiş çılgınlıkta direnmenin ödülü ne kadar büyüktür! Elbet, direnirken usu elden bırakmazsanız. Aptal deliler hiçbir yere varamazlar; yalnızca bilgili ve akıllı kişiler delilikten bilgeliğe vararak iyi sonuçlar alırlar. Neyse ki bizim iki deli akıllıydı. Çılgınca girişimlere alçakgönüllülükle, sevimlice atılacak denli akıllı. İşe ağrı kesicilerden başladılar. Pala halkı Budistti. Acı ile zihin arasında nasıl bir ilişki olduğunu bilirdi. Bir şeylere bağlanır, tutku duyar, kendini koyarsın ortaya - ve böylece kendi cehennemini yaratırsın. Bağımsızlaşırsın - ve erinç içinde yasarsın. «Size acı ve ıstırabı gösteriyorum,» demişti Buda, «ve acı ile ıstırabın bitimini.» İşte Dr. Andrew özgün bir zihinsel bağımsızlaşma yöntemiyle en azından bir tür acıyı sona erdiriyordu, bedebsel acıyı. Raca’nın kendisi, ya da, kadınlar söz konusu olduğunda, Rani ve kızları çevirmenlik yapıyor, Dr. Andrew da ebelere, doktorlara, öğretmenlere, annelere, sakatlara yeni bulduğu sanatını öğretiyordu. Ağrısız doğum - ve bundan böyle tüm Pala kadınları atılımcılardan yanaydı. Acısız, taş, göz perdesi (katarakt) ve hemeroid ameliyatı - ve tüm yaşlı ve hastaların desteğini kazanmışlardı. Bir taşla adadaki yetişkinlerin yarısını vurmuşlardı, bu insanlar artık onların lehine önyargılı yandaşlar, ilerde yapacakları düzeltimlere dostça, en azından ılımlı yaklaşan destekleyicilerdi.»</p>

  <p class="block_3">«Acıdan sonra hangi konuya el attılar?»</p>

  <p class="block_3">«Tarıma ve dile. Tropik ortamda Rothamsted’i kurmak için İngiltere’den birini getirttiler ve Palalılara ikinci bir dil kazandırmak için çalışmalar başlattılar. Pala yasak ada olmayı sürdürecekti; çünkü Dr. Andrew misyonerlerin, büyük çiftçilerin ve tüccarların hoşgörü gösterilemeyecek denli sakıncalı oldukları konusunda Raca’yla tam bir görüş birliği içindeydi. Ancak yabancı yıkıcı güçler dışlanmakla birlikte ada halkının dış dünyaya açılması gerekliydi, doğrudan olmasa bile düşünüş bakımından. Oysa dilleri ve kullandıkları Brahman abecesinin ilkel biçimi penceresiz bir hücreye hapsetmişti onları. İngilizce öğrenip Latince okumadıkça onlar için bir kurtuluş, dış dünyaya açılış söz konusu olamazdı. Raca’nın yabancı dil becerisi zaten saraylılara örnek olmuştu. Soylu hanımlar ve beyler özel söyleşilerine bölük börçük Londra ağzı sözcükler katıştırıyorlardı dahası, bazıları Seylan’dan İngilizce Öğretmenleri bile çağırtmışlardı. Geçici bir özenti olarak başlayan bu ilgi resmî politikaya dönüştürüldü. İngilizce eğitim veren okullar açıldı ve Kalküta’dan en üstün baskı teknikleriyle Bengalli basımcılar getirtildi. Shivapurain’da yayımlanan ilk İngilizce kitap «<i class="calibre4">Binbir Gece Masalları</i>’ndan Seçmeler’di.» ikinci kitapsa o güne dek ancak Sanskritçe elyazması olarak bulunan <i class="calibre4">Elmas Sutra</i>’ydı. Sinbad ve Maruf’un serüvenlerini okumak isteyenlerle Öte Kıyının Bilgelikleriyle ilgilenenlerin bundan böyle İngilizce öğrenmek için geçerli bir nedenleri vardı. Bizleri sonunda çift dilli bir topluma dönüştüren eğitim süreci böyle başladı. Yemek pişirirken, fıkra anlatırken, aşk sözcükleri fısıldayıp sevişirken Pala dilini kullanırız. (Laf aramızda Güneydoğu Asyanın en zengin erotik ve duygusal söz dağarı bizdedir.) Ama sıra iş ilişkilerine, bilime, kurgusal düşünceye geldiğinde genellikle İngilizce konuşuruz. Çoğumuz İngilizce yazmayı yeğler. Her yazarın başvurabileceği bir yazın geleneğine gereksinimi vardır; uymak ya da belli noktalarda sapmak için kullanacağı bir çerçeveye. Pala’da resim ve yontu gelişmişti, mimarî görkemli, dans olağanüstü, müzik incelikli ve duyarlıydı - ama ne gerçek yazın geleneği, ne ulusal ozanlar, ne oyun yazarları, ne de öykü ustaları vardı. Yalnızca Budist ve Hindu söylencelerini anlatan halk ozanları; vaız meraklısı, doğaüstü ayrıntılar üzerinde didişen bir sürü kaçınık keşiş. Üvey ana dili olarak İngilizceyi benimsemekle dünyanın en uzun geçmişe ve en zengin bugüne sahip yazınlarından birine kalıtçı olduk. Kendimize sağlam bir temel, manevî bir denektaşı, zengin bir biçem ve uygulama dağarı, tükenmez bir esin kaynağı bulduk. Sözün kısası, o güne dek yaratıcı olamadığımız bir alanda yaratıcılık olanağına kavuştuk. Raca ve büyük dedem sayesinde bugün artık bir Anglo-Pala yazını var. Susila’nın günümüz yazınının en parlak örneklerinden biri olduğunu eklemeliyim.»</p>

  <p class="block_3">«Pek de parlak değilim,» diye karşı çıktı Susila. Dr. MacPhail gözlerini yumdu ve gülümseyerek bir şiir okumaya başladı:</p>

  <p class="block_1"></p>

  <p class="block_23">«Bir yitikten diğerine, ben Buda ellerimle</p>

  <p class="block_23">Derilmemiş çiçeği sunuyorum, nilüferler arasında</p>

  <p class="block_23">Kurbağanın tiradını, dolgun göğsümde</p>

  <p class="block_23">Süt kokan ağzı ve sevgiyi ve dağları,</p>

  <p class="block_23">Batan ayı olası kılan bulutsuz göklerce</p>

  <p class="block_23">Aşkın dölyatağı bu boşluğu,</p>

  <p class="block_23">Bu suskunluk dizelerini.»</p>

  <p class="block_1"></p>

  <p class="block_3">Sonra gözlerini açtı. «Hem, yalnız bu suskunluk dizelerini değil,» dedi. «Bu bilimi, bu düğünü, suskun tanrıbilimini. Her neyse, uyku vaktin geldi de geçiyor.» Kalkarak kapıya yürüdü. «Gidip sana bir bardak meyve suyu getireyim.»</p>

  <p class="block_10" id="calibre_pb_11"></p>
</body>
</html>
