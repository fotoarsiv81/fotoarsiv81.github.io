<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
  
<style type="text/css">
p.sgc-1 {font-style: italic}
</style>
</head>

<body class="calibre">
  <h1 class="block_8">14</h1>

  <p class="block_3">Susila arabayı çalıştırdı. Kestirme geçitten aşağı indiler, köyün öte yanında şoseye çıktılar ve sonunda Deneme Merkezi yerleşim alanına vardılar. Susila tüm diğer evler gibi sazdan yapılmış bir kulübenin önünde durdu. Altı basamakla çıkılan taraçadan geçerek beyaz badanalı bir oturma odasına girdiler.</p>

  <p class="block_3">Odanın solunda geniş bir pencere ve pencere çıkmasına iki yandan tutturulmuş bir hamak vardı. «Tam sana göre,» dedi Susila, hamağı göstererek. «Bacağını rahatça uzatabilirsin,» Will hamağa yerleşince, «Nelerden söz edelim?» diye sordu, sepet örgü bir koltuk çekip yanına oturarak.</p>

  <p class="block_3">«İyiye, güzele ve doğruya ne dersin? Ya da,» diye sırıttı, «kötü, çirkin ve en doğruya?»</p>

  <p class="block_3">«Düşündüm de,» dedi Susila, Will’in güldürü becerisini gösterme çabalarını duymazdan gelerek, «geçen sefer kaldığımız yerden devam edebiliriz - yani, seni konuşabiliriz.»</p>

  <p class="block_3">«Ben de bunu demek istemiştim - çirkin, kötü ve tüm tanıtlanmış gerçeklerden daha gerçek.»</p>

  <p class="block_3">«Bunları laf olsun diye mi söylüyorsun?» diye sordu kadın. «Yoksa, gerçekten kendinden söz etmek istiyor musun?»</p>

  <p class="block_3">«Gerçekten,» diye güvence verdi Will, «hem de çok istiyorum. Kendimden söz etmek istemediğim kadar çok. Belki dikkatini çekmiştir, sanata, bilime, düşüne, politikaya, yazına -kısaca, aslında önem taşıyan tek şey dışında her konuya- bitmez tükenmez bir ilgi göstermem bu yüzden.»</p>

  <p class="block_3">Uzun bir sessizlik oldu. Derken, Susila anılarına dalmış gibi, Wells Katedralini anlatmaya başladı: karga çığlıklarını, süzülen bulutların göldeki yansımaları arasında dolanan beyaz kuğuları. Birkaç dakika sonra Will de süzülmekteydi.</p>

  <p class="block_3">«Wells’de kaldığım sürece öyle mutluydum ki,» dedi kadın. «Olağanüstü mutlu. Sen de çok mutluydun, değil mi?»</p>

  <p class="block_3">Will yanıtsız bıraktı bu soruyu. Yıllar önce, Molly’yle evlenmeden, sevişmeye başlamadan önce yeşil vadide geçirdiği günleri anımsamıştı. Ne huzur dolu günlerdi onlar! Bahar çayırlarının, çiçeklerin capcanlı, somut, kurtçuksuz dünyası! Molly’yle arasında doğal, çarpıtılmamış duygular oluşmuştu, Mary Hala’nın ölümünden önceki o çok uzak günlerden beri tatmadığı duygular. Halası gerçekten sevdiği tek insandı - Molly de onun ardılıydı. Ne mutluluk! Başka bir ses perdesine aktarılan sevgi - hem de ezginin özünü, zengin ve incelikli uyumlarını bozmaksızın. Derken, beraberliklerinin dördüncü gecesi, Molly odalarını ayıran duvarı tıklatmış ve Will onun kapısını aralık bulmuş, karanlıkta, el yordamıyla Merhamet Meleğinin Yatak Arkadaşı rolünü oynamaya çalışarak çırılçıplak kendisini beklediği yatağa girmişti. Molly elinden geleni yapmıştı ve (Tanrım ne feciydi!) foslamıştı.</p>

  <p class="block_3">Hemen her öğleüstü olduğu gibi, ani bir rüzgâr çıktı, uzaktan uzağa sık bitki örtüsüne çarpan yağmur damlalarının sesi duyuldu - sağanak üzerlerine geldikçe giderek yükselen bir uğultu. Birkaç saniye sonra yağmur camları dövmeye başlamıştı. Aynı Molly’yle son görüşmelerinde çalışma odasının camlarını döven yağmur gibi... «Gerçekten kararlı mısın Will?»</p>

  <p class="block_3">Acı ve utançla haykıra haykıra ağlamak geliyordu içinden. Dudaklarını ısırdı.</p>

  <p class="block_3">«Ne düşünüyorsun?» diye sordu Susila.</p>

  <p class="block_3">Düşünmüyordu. Molly’yi görüyor, sesini duyuyordu. «Gerçekten kararlı mısın, Will?» Yağmur sesine karışan kendi sesini duydu, «Evet, kararım kesin.»</p>

  <p class="block_3">Camları döven yağmur sesi burada mıydı? Yoksa orada, o anda mı? - azaldı, rüzgârın çığlıkları bir fısıltıya dönüştü.</p>

  <p class="block_3">«Ne düşünüyorsun?» diye ısrarla sorusunu yineledi Susila.</p>

  <p class="block_3">«Molly’ye yaptıklarımı düşünüyorum.»</p>

  <p class="block_3">«Ne yapmışsın ki Molly’ye?»</p>

  <p class="block_3">Bu soruyu yanıtlamak istemiyordu. Ama Susila’yı atlatamayacaktı.</p>

  <p class="block_3">«Ne yapmışsın, söyle.»</p>

  <p class="block_3">Camlar güçlü bir esintiyle sarsıldı. Yağmur yine hızlanmıştı - sanki inat için yağıyordu, unutmak istediklerini anımsatmak, ne pahasına olursa olsun gizli kalması gereken utanç verici şeyleri açığa vurdurmak için.</p>

  <p class="block_3">«Haydi, söyle.»</p>

  <p class="block_3">Gönülsüzce, istemeyerek anlatmaya başladı.</p>

  <p class="block_3">«‘Gerçekten mi Will?’» Üstelik Babs yüzünden - Tanrı onu korusun, Babs yüzünden! İster inan, ister inanma, Babs yüzünden! - kararı kesindi ve Molly yağmura dalmış, gitmişti.</p>

  <p class="block_3">«Onu bir daha gördüğümde hastanede yatıyordu.»</p>

  <p class="block_3">«Yağmur hâlâ yağıyor muydu?» diye sordu Susila.</p>

  <p class="block_3">«Yağıyordu.»</p>

  <p class="block_3">«Bunun gibi bir sağanak mıydı?»</p>

  <p class="block_3">«Eh, aşağı yukarı.» Will, yine tropik bölgeye özgü öğle üzeri sağanağını duymaz olmuştu. Kulaklarında, Molly’nin ölümcül yaralarla yattığı hastane odasının camlarına vuran damlacıkların süreğen tıpırtısı vardı. «Benim,» diyordu damlaların gürültüsüne karışan sesi. «Ben, Will.» Sessizlik; derken, birden avucunun içinde Molly’nin eli belli belirsiz kıpırdadı. Parmaklarında istemli basıncı ve bir an sonra, istem dışı gevşeyişi duydu.</p>

  <p class="block_3">«Bir daha anlat Will.»</p>

  <p class="block_3">Anlatamayacaktı. Çok acıydı, utanç vericiydi.</p>

  <p class="block_9">«Bir daha anlat,» diye üsteledi kadın. «Bu işin başka yolu yok.»</p>

  <p class="block_9">Kendini zorlayarak iğrenç öyküyü bir kez daha anlattı.</p>

  <p class="block_3">«Gerçekten kararlı mıydı? Evet, kesin kararlıydı - Molly’yi incitmeye kararlıydı, dahası (gerçek niyetini kim bilebilirdi ki?) belki onu öldürmeye kararlıydı. Ya Babs, ya da Batsın Bu Dünya. Elbet, kendi dünyası değil, Molly’nin dünyası ve o dünyayı yaratan Molly’nin kendisi. Karanlık odada o mis kokulu beden için, o bedenin tepkeleri için, duyulan zevkin büyüklüğü, başdöndürücü utanmazlıktaki o cinsel beceriler için sönsündü bir yaşam.</p>

  <p class="block_3">«Elveda Will.» Ve kapı ardından kuru, hafif bir tıkırtıyla kapanmıştı.</p>

  <p class="block_3">Onu geri çağırmak istemişti. Ama Babs’in aşığı o becerileri, tepkeleri ve zevkin doruğunda kıvranan o mis kokulu bedeni anımsayıvermişti. Bunları anımsamış ve pencerede öylece durarak yağmur altında arabanın uzaklaşmasına seyirci kalmış, bakmış, bakmış ve araba köşeyi dönüp gittiğinde utanç verici bir coşkuyla dolmuştu içi. Sonunda özgürdü! Üç saat sonra, hastanede, sandığından daha da özgür olduğunu anlayacaktı. Molly’nin parmaklarının son, tükenmiş basıncını duyacak; son aşk mesajını alacaktı. Mesaj yarım kalmıştı. Avucundaki el cansızlaşmış, soluk sesleri birden duyulmaz olmuştu. «Öldü,» dedi fısıltıyla. Hıçkırarak ağlamaya başladı. «Öldü.»</p>

  <p class="block_3">«Diyelim ki senin suçun yoktu,» dedi Susila, uzun suskunluğu bozarak. «Diyelim ki, tümüyle senin dışında bir nedenden ötürü ansızın öldü. Bu da aynı ölçüde sarsmayacak mıydı seni?»</p>

  <p class="block_3">«Ne demek istiyorsun?» diye sordu Will.</p>

  <p class="block_3">«Demek istediğim, sorun yalnızca Molly’nin ölümünden kendini sorumlu tutman değil. Seni böylesine sarsan ölümün kendisi, başlı başına ölüm.» Dugald gelmişti aklına. «Ölümün anlamsız acımasızlığı.»</p>

  <p class="block_3">«Anlamsız acımasızlığı,» diye sözcükleri yineledi Will. «Doğru, belki de bu nedenle profesyonel bir ölüm izleyicisi oldum. Ölüm bu denli anlamsız, bu denli acımasız olduğu için. Dünyanın bir ucundan öbürüne ölüm kokusunun ardına takıldım.Bir akbaba gibi. Sağlıklı, gönençli insanlar dünyanın gerçek yüzünü tanımazlar. Savaş yılları gibi özel durumlarda değil de, hergünkü yüzünü. Hergünkü...» Konuşurken, bir yandan, boğulan bir adamın gözünde canlanan yaşam öyküsü gibi özlü, kapsamlı, yoğun ve ayrıntılı, haber değeri olan tüm mide bulandıran Cehennem çukurlarına, tüm mezbahalara yaptığı bol ücretli yolculuklar sırasında tanık olduğu korkunç sahneler geçiyordu gözünün önünden. Güney Afrika’da siyahlar, San Quentin hapishanesinin gaz odasında bir adam, Cezayir’de, bir çiftlikte parça parça cesetler ve her yeri dolduran çılgın kalabalıklar, her yerde polisler, paraşüt birlikleri, her yerde kalem bacaklı, şiş karınlı, cılk yara gözkapaklarında sineklerle kara tenli çocuklar, her yerde iğrenç açlık ve hastalık kokusu, ölümün o berbat, leş kokusu. Ve birden, ölümün leş kokusu arasından, o kokuyla içiçe Babs’in mis kokusu geldi burnuna. Babs’ın parfümü doldu ciğerlerine ve cehennemle cennetin kimyasal yapısı üzerine uydurduğu espri geldi aklına. Cehennem tetraetilen diamonyak ve kükürtlü hidrojendir; cennetse kesinlikle TNT-butil tolüen artı birtakım organik pisliklerdir ha, ha, ha! (Ah sosyete yaşamı ne de hoştur!) Derken aşk ve ölüm kokuları yerlerini ansızın keskin bir hayvan kokusuna bıraktılar - köpek kokusuna.</p>

  <p class="block_3">Sertleşen rüzgârın önüne kattığı damlacıklar camları dövüyordu.</p>

  <p class="block_3">«Hâlâ Molly’yi mi düşünüyorsun?» diye sordu Susila.</p>

  <p class="block_3">«Bütünüyle unuttuğum bir şey geliverdi aklıma,» dedi Will. «O zamanlar en çok dört yaşındaydım, ama şimdi birden her şeyi anımsadım. Zavallı Tiger.»</p>

  <p class="block_3">«Kim bu zavallı Tiger?»</p>

  <p class="block_3">Tiger, güzel köpeği. Tiger, çocukluğunu geçirdiği o iç karartıcı evde tek ışık kaynağı. Tiger, sevgili, tatlı Tiger. Tüm korkuların ve acıların orta yerinde, babasının herşeye ve herkese beslediği aşağılayıcı nefretle, annesinin yapmacıklı özverisinin iki karşıt ucu arasında nasıl da içten bir sevgi, ne doğal bir yakınlık, ne canlı, gürültücü, dizginlenemez bir neşeydi! Annesi Will’i kucağına oturtur, Tanrıyı, İsa’yı anlatırdı. Oysa İncil öykülerinin topundan daha çok Tanrı vardı Tiger’da. Tiger Tanrının cisimleşmesiydi. Derken, günlerden birgün Tanrısal Varlık hastalanıverdi.</p>

  <p class="block_3">«Sonra ne oldu?» diye sordu Susila.</p>

  <p class="block_3">«Sepeti mutfakta duruyor, ben de oradayım, yanına diz çökmüşüm. Onu okşuyorum - ama tüyleri bir tuhaf, sağlıklı olduğu günlerden farklı. Yapış yapış, hem de kötü kokuyor. Onu çok sevmesem, kaçacağım, yanında durmaya dayanamayacağım. Ama onu seviyorum, her şeyden ve herkesten çok seviyorum. Onu okşarken bir yandan da çabucak iyi olacağını söylüyorum. Yakında, yarın sabah. Derken, birden ürpermeye başlıyor, başını ellerimin arasına alıp titremeyi durdurmaya çalışıyorum. Ama bu bir işe yaramıyor. Ürperme korkunç bir kasılmaya dönüşüyor. Ona baktıkça içim bulanıyor, korkuyorum. Çok korkuyorum. Derken, ürperişler ye kasılmalar duruluyor, az sonra tümüyle hareketsiz kalıyor. Başını kaldırıp bırakıyorum, başı düşüyor - kemikleri bir et parçası gibi, küt diye.»</p>

  <p class="block_3">«Özür dilerim.» Yaşlarını kurulayıp burnunu sildi. «İşte, Kaçınılmaz Yılgı ile ilk karşılaşmam böyle olmuştu. Tiger benim dostumdu. Tiger tek avuntumdu. Anlaşılan Kaçınılmaz Yılgı buna dayanamıyordu. Mary Halayla da aynı şey geldi başıma. Gerçekten sevdiğim, taptığım, güvendiğim tek insandı; ve aman Tanrım, Kaçınılmaz Yılgı neler yapmadı ki ona!»</p>

  <p class="block_3">«Anlat,» dedi Susila.</p>

  <p class="block_3">Will duraksadı, sonra omuzlarını silkti., «Anlatalım bakalım. Mary Frances Farnaby, babamın kızkardeşi. Birinci Dünya Savaşı’nın patlak vermesinden bir yıl önce, on sekizinde, profesyonel bir askerle evlendi. Frank ve Mary, Mary ve Frank - ne uyum, ne mutluluk!» Güldü. «Pala dışında da tek tük erdem adaları bulunabilir. Minicik mercan adaları, hatta, arada sırada, koskoca bir Tahiti - ancak hep çevreleri Kaçınılmaz Yılgıyla sarılmıştır. Özel Pala’larında iki genç insan. Derken, sabahın birinde, 4 Ağustos 1914’te, Frank savaş birliğiyle denizaşırı ülkelere açıldı; ve, Noel arifesinde Mary sakat bir bebek getirdi dünyaya. Ve bu bebek Mary’nin kafasına Kaçınılmaz Yılgının dilediğinde neler yapabileceğini iyice sokacak kadar yaşadı. Küçük kafalı bir geri zekâlıyı Tanrıdan başka kim yaratabilir ki. Tam üç ay sonra Frank bir şarapnel yarası aldı, ve kangrenden öldü. Tüm bunlar ben doğmadan önceydi,» dedi Will. «Bin dokuz yüz yirmilerde, onu tanıdığımda, Mary hala kendini yaşlılara adamıştı. Huzurevlerinde yaşayan yaşlılara, kendi evlerine tıkılıp kalmış yaşlılara, çocuklarına, torunlarına yük olan, bir türlü ölmek bilmeyen yaşlılara. Struldbruglara,<sup class="calibre6"><sup class="noteref" id="back_note_13"><a class="calibre5" href="../Text/index_split_031.html#note_13" title="13">13</a></sup></sup> Titonuslara.<sup class="calibre6"><sup class="noteref" id="back_note_14"><a class="calibre5" href="../Text/index_split_032.html#note_14" title="14">14</a></sup></sup> Hem de içlerinde en düşkünlere, en bunak, en huysuzlara. Çocukken Mary halanın yaşlılarından nasıl da nefret ederdim! Pis kokarlardı, çirkinlikleri tüylerimi ürpertirdi, hemen her zaman sıkıcı ve huysuzdular. Ama Mary hala onları severdi - her şeye karşın yılmadan severdi. Annem Hristiyan Hayırseverliğini dilinden düşürmezdi;ama nedense içtenliğine inanamazdınız; tıpkı, kendini yapmaya zorladığı özveri örneklerinin sevgiden kaynaklandığına inanamadığınız gibi - onda sevgi yoktu, yalnızca görev duygusu vardıı. Oysa Mary halanın içtenliğine inanmamak olanaksızdı. Sevgisi bir tür fiziksel ışına benzerdi, ısı ya da ışık gibi algılanabilir bir şeydi. Taşradaki evinde kalmaya gittiğimde ve sonradan, kente yerleştiğinde onu hemen her gün gördüğüm zaman bir buzdolabından kaçarak güneşe çıkmış gibi olurdum. Ondan yayılan ısı yaşama kıvancıyla doldururdu içimi. Derken Kaçınılmaz Yılgı işe koyuldu, önceleri halam durumunu ciddiye almadı. «Artık bir Amazon oldum,» demişti ilk ameliyattan sonra.»</p>

  <p class="block_3">«Amazon mu?» diye sordu Susila.</p>

  <p class="block_3">«Amazonlar sağ göğüslerini kestirirlermiş. Savaşçıymışlar, ok atarken göğüsleri onları engellermiş. ‘Artık bir Amazon oldum.’» Güçlü, kartal burunlu yüzdeki gülümseyiş gözünün önüne geliyor, canlı, pürüzsüz, neşeli ses kulaklarında çınlıyordu. «Birkaç ay sonra öbür göğsünü de kesmek zorunda kaldılar. Sonra ışın tedavisi, radyasyon hastalığı ve yavaş yavaş çürüyüş.» Will’in yüzü vahşi bir ifadeye büründü. «Durumu böylesine korkunç olmasaydı, bayağı gülünç sayılırdı. Ne ustaca bir acı alaydı bu! İyilik, sevgi, merhamet saçan bir yürek. Derken, bilinmeyen bir nedenle bir terslik olur. Bedenin küçücük bir parçası ikinci termodinamik yasasına karşı koyacağı yerde, boyun eğiverir. Beden çökerken, ruh da erdemini, özünü yitirir. Artık yiğit değildir. Sevgisi ve iyiliği uçup gitmiştir. Mary hala yaşamının son birkaç ayında artık benim sevdiğim, taptığım insan olmaktan çıkmıştı; bir başkası olmuştu, bir zamanlar yakınlık gösterdiği, destek olduğu yaşlıların en kötü huylu, en güçsüzlerinden biri - ve bu mizahçının en son ve en ustalıklı alayıydı. Küçük düşürüldü, alçaltıldı; ve olabildiğince alçaldığında büyük acılar içinde, yavaş yavaş ölmeye terkedildi. Terkedildi,» diye vurguladı, «çünkü ölene kimse yardım edemez, kimse yanında olamaz. Siz acı çekerken, can çekişirken başucunuzda insanlar bekleyebilir; ama aslında onlar ayrı bir dünyada beklemektedirler. Siz kendi dünyanızda yapayalnızsınızdır. Acıda, ölümde yapayalnız, aynı aşkta, bütünüyle paylaşılan mutluluklarda olduğunca yapayalnız.»</p>

  <p class="block_3">Babs’ın, Tiger’in damıtılmış kokuları ve kanser karaciğerini kemirdiğinde, bitkin bedenine tuhaf, keskin, pis kan kokusu sindiğinde, Mary halanın damıtılmış ölüm esansı. Ve bu kokuların orta yerinde, içi bulanarak, başı dönerek onları soluyan soyutlanmış bir bilinç, bir çocuğun, bir delikanlının, bir adamın sonsuza dek soyutlanmış, onulmaz yalnızlıklar içindeki bilinci. «Üstelik,» dedi Will, «bu kadın ancak kırk birindeydi. Ölmek istemiyordu. Üzerinde oynanan oyunu kabullenemiyordu. Kaçınılmaz Yılgı onu sille tokat yere sermek zorunda kaldı. Oradaydım; her şeye tanık oldum.»</p>

  <p class="block_3">«Bunun için mi olura kulak asmayan adamsın?»</p>

  <p class="block_3">«Hiç olura kulak asılır mı?» dedi Will. «Evet demek kendi kendini kandırmaktır, iyimserliktir. Gerçekler, temel ve en yüce gerçekler her zaman olumsuzdur. Ruh mu? Hayır! Aşk mı? Hayır! Anlam mı, amaç mı, başarı mı? Hayır!»</p>

  <p class="block_3">Canlı, neşeli, coşkulu, Tanrıyla dopdolu Tiger. Derken Kaçınılmaz Yılgı gelir ve Tiger’ı, ortadan kaldırmak için veterinere para ödemek zorunda kaldıkları bir çöp yığınına dönüştürür. Tiger’dan sonra Mary hala. Sakatlanır, işkence çeker, çamura bulanır, aşağılanır ve sonunda Tiger gibi o da bir çöp yığınına dönüşür - ancak bu kez çöpü temizleyen ölü gömücüdür ve gerçeklerle alay edercesine her şeyin yolunda olduğu yutturmacası için bir de papaz tutulur. Yirmi yıl sonra da aynı tuhaf yutturmacayı Molly’nin tabutu başında yinelesin diye bir başka papaz tutulur. <i class="calibre4">Eğer insanlara yakışacak bir biçimde Efes’te vahşi hayvanlarla savaştıysam, ölüler dirilmeyecekse benim ödülüm ne olacak? İyisi mi yiyip içelim, çünkü yarın öleceğiz.</i></p>

  <p class="block_9">Will yine sırtlan gibi güldü. «Ne kusursuz bir mantık, ne duyarlık, ne yüce değerler!»</p>

  <p class="block_3">«Hani sen olura kulak asmayan adamdın? Neden karşı çıkıyorsun bu yaklaşıma?»</p>

  <p class="block_3">«Aslında karşı çıkmamalıyım,» diye Susila’ya katıldı Will.. «Ama güzele tutkun biri olarak, «hayır»da bile bir incelik arıyorum. ‘Yiyip içelim, çünkü yarın öleceğiz.’» Yüzünü tiksintiyle buruşturdu.</p>

  <p class="block_3">«Yine de, bir bakıma çok iyi bir öğüt,» dedi Susila. «Yemek, içmek, ölmek – evrensel, benlik dışı yaşamın üç ana görünümü. Hayvanlar bu benlik dışı, evrensel yaşamı özünü kavramaksızın yaşarlar. Sıradan, insanlar bu özü bilirler ama yaşamazlar, üstelik, onu ciddi olarak ele aldıklarında yadsırlar.. Aydınlanmış kişiyse onu bilir, yaşar, ve olduğu gibi kabul eder. Yer, içer ve zamanı geldiğinde ölür – ama yemesi, içmesi, ölmesi bir başkadır.»</p>

  <p class="block_3">«Ya yeniden doğması?» diye alayla sordu Will.</p>

  <p class="block_3">«Buda bu konuda tartışmaya hiç yanaşmazdı. Ölümsüzlüğe inanmakla ölümsüzlük elde edilmez. İnanmamakla da. Bu konuda ileri geri fikir yürüteceğinize işinize bakın - işte, Buda’nın öğütü budur.</p>

  <p class="block_3">«Hangi işimize bakalım?»</p>

  <p class="block_3">«İnsanlığın ortak işine - aydınlanmaya. Buysa sürekli şimdiyi yaşamak, bilinci keskinleştiren tüm yogaları uygulamak demektir.»</p>

  <p class="block_3">«Ama ben bilincimin keskinleşmesini istemiyorum ki,» dedi Will. «Tam tersine, gözlerimi sıkıca kapamak istiyorum. Mary halanın ölümü, ya da Rendang-Lobo’nun gecekonduları türünden gerçeklere gözlerimi kapamak. Korkunç görünümlerle iğrenç kokuların - hatta bazı nefis kokuların da» diye ekledi, köpek ve karaciğer kanserinin anımsanan kokuları arasında mis gibi pembe aşk yuvası kokusu çarpınca burnuna, «daha az ayırdında olmak istiyorum. Kendi şişkin cüzdanımın ve başka insanların insanlıkla bağdaşmaz yoksulluklarının daha az bilincinde olmak. Malarya ve bağırsak kurtları okyanusunda kendi kusursuz sağlığımın, açlıktan ölen bebekler okyanusunda benim önlemlere boğulmuş, korunmalı cinsel eğlecemin daha az ayırdında olmak. «Onları bağışlayın, çünkü ne yaptıklarını bilmiyorlar.» Oh ne âlâ! Oysa, ben, ne yazık ki, ne yaptığımı biliyorum. Hem de çok iyi biliyorum. Sen de karşıma geçmiş, her şeye karşı daha uyanık olmamı istiyorsun benden.»</p>

  <p class="block_3">«Senden bir şey istediğim yok,» dedi Susila. «Yalnızca birtakım uyanık kimselerin öğütlerini iletiyorum sana, Gautama’yla başlayıp, Büyük Raca’yla son bulan bir dizi keskin görüşlü insanın. Önce olduğunu sandığın kişiyi iyice tanı. Bu, gerçek özvarlığının bilincine varmana yardımcı olacaktır.»</p>

  <p class="block_3">Will omuz silkti. «İnsan kendini evrenin odak noktası, eşsiz olağanüstü bir varlık sanır. Oysa, gerçekte, evrenin körelmeye, etkisizleşmeye doğru akışında önemsiz bir gecikmedir.»</p>

  <p class="block_3">«Buda öğretisinin ilk yarısı budur. Geçicilik, sürekli, kisisel benliğin olmadığı, acı ve ıstırap (<i class="calibre4">Anikka-Anatman-Dukha</i>). Ancak öğreti bu kadarla kalmaz, ikinci yarısı da vardır. Körelmeye, çürümeye doğru gidişteki bu bir anlık yavaşlama aynı zamanda salt, sulandırılmamış Böylesiliktir. Kişisel, sürekli bir benliğin olmayışı aynı zamanda Buda Yaradılışıdır.»</p>

  <p class="block_3">«Varsın kişisel ruh olmasın. Ama, ya kanserin varoluşu, yavaş yavaş çürüyüp körelmenin varoluşu? Ya açlık, aşırı artan nüfus, Albay Dipa? Onlar da mı salt Böylesilik?»</p>

  <p class="block_3">«Elbette. Ancak, saydığın kötülüklere bulaşan insanların özlerindeki Buda Yaradılışına ulaşmaları son derece güçtür. Toplum sağlığı ve sosyal düzeltim yaygın aydınlanmanın vazgeçilmez ön koşullarıdır.»</p>

  <p class="block_3">«Ama toplum sağlığının önemsenmesine ve sosyal düzeltime karşın insanlar ölüyorlar. Pala’da bile,» diye alayla ekledi Will.</p>

  <p class="block_3">«İşte, bu nedenle gönencin yanısıra meditasyon da gereklidir - can çekişirken bile, en kötü koşullarda bile özvarlığımızın bilincine varmamızı sağlayan tüm yaşam ve ölüm yogaları...»</p>

  <p class="block_3">Taraçanın tahta kaplamalarında ayak sesleri duyuldu, derken bir çocuk sesi «Anne!» diye bağırdı.</p>

  <p class="block_3">«Buradayım canım,» diye karşılık verdi Susila.</p>

  <p class="block_3">Ön kapı ardına kadar açıldı ve Mary Sarojini hızla odaya daldı.</p>

  <p class="block_3">«Anne,» dedi soluk soluğa, «hemen gelmeni istiyorlar. Lakshmi nine...» Hamakta oturan adamı görünce irkilerek sustu.</p>

  <p class="block_3">«Ah! Sizin burada olduğunuzu bilmiyordum.»</p>

  <p class="block_3">Will kızı eliyle selamladı. Kız ona şöyle bir gülümsedi, sonra yine annesine döndü;</p>

  <p class="block_3">«Lakshmi nine birden fenalaşmış,» dedi. «Robert dede hâlâ Tepe İstasyonunda. Telefon da çalışmıyor.»</p>

  <p class="block_3">«Onca yolu koşarak mı geldin?»</p>

  <p class="block_3">«Dik yokuşlar dışında hep koştum.»</p>

  <p class="block_3">Susila çocuğa sarılarak öptü, sonra yerinden fırladı. Çok canlı ve becerikli görünüyordu.</p>

  <p class="block_3">«Dugald’ın annesi,» diye açıkladı.</p>

  <p class="block_3">«Şey?..» Mary Sarojini’ye bir göz atıp Susila’ya baktı. Ölüm konusu tabu muydu? Çocukların önünde ağza alınır mıydı?»</p>

  <p class="block_3">«Ölüyor mu demek istiyordun?»</p>

  <p class="block_3">Will başıyla onayladı.</p>

  <p class="block_3">«Aslında bunu bekliyorduk,» dedi Susila. «Ama bugün değil. Bugün oldukça iyi gözüküyordu. Yanında olmalıyım - ayrı bir dünyada olsam bile. Aslında,» diye ekledi, «dünyalarımız sandığın kadar ayrı değil. Sorunumuzu çözmeden bırakmak zorunda kaldığım için üzgünüm; ama başka fırsatlar çıkacaktır önümüze. Bu arada sen ne yapmak istersin? Burada kalabilirsin. Seni Dr. Robert’in evine de bırakabilirim. Dilersen, bana ve Mary Sarojini’ye eşlik edebilirsin.»</p>

  <p class="block_3">«Profesyonel ölüm izleyicisi sıfatıyla mı?»</p>

  <p class="block_3">«Profesyonel ölüm izleyicisi olarak değil,» diye karşı çıktı Susila. «Bir insan olarak, yaşamayı ve ölmeyi öğrenmesi gereken biri olarak. Hem de hepimiz kadar ivedilikle öğrenmesi gereken biri.»</p>

  <p class="block_3">«Çoğunuzdan daha fazla gereksinimim var bu bilgiye. Ama, sizi rahatsız etmiş olmayayım?»</p>

  <p class="block_3">«Sen rahatsız olmadıktan sonra, biz de olmayız.»</p>

  <p class="block_3">Elinden tutarak hamaktan kalkmasına yardım etti. İki dakika sonra nilüfer havuzunun ve kobra başının altında meditasyon yapan Buda’nın yanından geçerek yerleşim alanının ana kapısından çıkmışlardı. Yağmur dinmişti, yeşil gökte iri bulutlar başmelek tasvirleri gibi ışıldıyorlardı. Batıda güneş olağanüstü, bir parlaklıktaydı.</p>

  <p class="block_25 calibre4 sgc-1">Soles occidere et redire possunt;</p>

  <p class="block_26">nobis cum semel occidit brevis lux,</p>

  <p class="block_26">nox est perpetua una dormienda.</p>

  <p class="block_27">Da mi bassia mille.</p>

  <p class="block_1"></p>

  <p class="block_3">Günbatımları ve ölüm; ölünce öpücükler; öpülünce, gün batımı izleyicisi bir başka kuşak için daha, gene doğum ve sonra gene ölüm.</p>

  <p class="block_3">«Ölüm döşeğindekilere ne söylersiniz?» diye sordu Will. «Ölümsüzlüğe kafa yormayıp işlerine bakmalarını mı?»</p>

  <p class="block_3">«Mademki böyle dile getiriyorsun – evet, yaptığımız tam tamına bu. Bilincin uyanıklığını sürdürmek - ölme sanatı fondan ibarettir.»</p>

  <p class="block_3">«Ve siz de bu sanatı öğretirsiniz?»</p>

  <p class="block_3">«Şöyle diyelim: insanların ölürken bile yaşama sanatını uygulamalarına yardımcı oluruz. Kişinin öz-varlığını tanıması, her birimizde var olan evrensel ve benlik dışı öz-varlığın bilincinde olması - ölüm döşeğindekilerin uygulamasına yardım ettiğimiz yaşama sanatı budur. Son nefeslerine dek. Belki sonun bile ötesinde.»</p>

  <p class="block_3">«Sonun ötesinde mi?» diye sordu Will. «Ama sen ölüm döşeğindekilerin sonun ötesini düşünmemeleri gerektiğini söylememiş miydin?»</p>

  <p class="block_3">«Bunu düşünmelerini istemeyiz ki onlardan. Yalnızca, eğer ölümün ötesi gerçekten varsa, onu da yaşamalarına yardım ederiz. Elbet, öyle bir şey varsa,» diye yineledi. «Eğer ayrık ben-yaşam sona erdikten sonra evrensel yaşam sürüyorsa.»</p>

  <p class="block_3">«Sence sürüyor mu?»</p>

  <p class="block_3">Susila gülümsedi. «Benim ne düşündüğüm önemli değil. Önemli olan, yaşarken, ölürken ve belki de öldükten sonra ayrık benliğimden bağımsız olarak yaşayabileceğim deneyler.»</p>

  <p class="block_3">Arabayı yolun yanına çekerek kontağı kapattı. Köye yayan girdiler. İş yerleri boşalmıştı ve anayol öyle kalabalıktı ki, zor ilerliyorlardı.</p>

  <p class="block_3">«Ben önden gideceğim,» diye açıkladı Susila. Sonra, Mary Sarojini’ye döndü. «Bir saat sonra hastanede ol. Sakın daha erken gelme.» Döndü ve ağır ağır gezinen insan kalabalığının arasına karıştı.</p>

  <p class="block_9">«Artık benden sen sorumlusun,» dedi Will, yanında yürüyen küçük kıza gülümseyerek.</p>

  <p class="block_3">Mary Sarojini ciddi bir ifadeyle başını eğdi ve Will’in elini tuttu. «Gidip Alanda neler olduğuna bir bakalım,» dedi.</p>

  <p class="block_3">«Lakshmi ninen kaç yaşında?» diye sordu Will, kalabalık yolda ilerlerlerken.</p>

  <p class="block_3">«Pek bilmiyorum,» diye yanıtladı Mary Saröjini. «Çok yaşlı görünüyor. Ama, belki de kanser olduğu için.»</p>

  <p class="block_3">«Kanserin ne olduğunu biliyor musun?»</p>

  <p class="block_3">Mary Sarojini gayet iyi biliyordu. «Bir parçanın, bütününe aldırmayıp çıldıran bir insan gibi davranmaya başlaması - yani, dünyada ondan gayrı kimsecikler yokmuş gibi şişinip durması. Bazen büyümesi önlenebilir. Ama genellikle hasta ölene dek büyür de büyür.»</p>

  <p class="block_3">«Anladığım kadarıyla, Lakshmi ninenin başına gelen de bu.»</p>

  <p class="block_3">«Evet, şimdi de ölmesine yardım edecek birilerine gereksinimi var.»</p>

  <p class="block_3">«Annen sık sık insanların ölmesine yardım eder mi?»</p>

  <p class="block_3">Çocuk başıyla onayladı. «Bu işi çok iyi becerir.»</p>

  <p class="block_3">«Ya sen, hiç can çekişen birini gördün mü?»</p>

  <p class="block_3">«Elbette,» dedi Mary Sarojini, bu da sorulacak şey mi, gibisinden. «Dur bakayım,» Kafadan hesap yaptı. «Beş kişinin ölümüne tanık oldum. Bebekleri de sayarsak, altı.»</p>

  <p class="block_3">«Ben senin yaşındayken hiç ölen bir insan görmemiştim.»</p>

  <p class="block_3">«Ya, öyle mi?»</p>

  <p class="block_3">«Yalnızca bir köpeğin ölümünü görmüştüm.»</p>

  <p class="block_3">«Köpekler insanlardan daha kolay ölürler. Önceden ölümü tartışmazlar.»</p>

  <p class="block_3">«Peki, sen insanların ölümü konusunda ne düşünüyorsun?»</p>

  <p class="block_9">«Bebek doğurmak kadar kötü değil. Bebek doğurmak berbat. En azından berbat görünüyor. Ama, sonra hiç de acı çekilmediğini anımsıyorsun. Artık acı çekilmiyor.»</p>

  <p class="block_3">«İster inan, ister inanma,» dedi Will, «Hiç doğum görmedim.»</p>

  <p class="block_3">«Hiç mi?» Mary Sarojini çok şaşırmıştı. «Okuldayken bile mi?»</p>

  <p class="block_3">Will, müdürlerini resmi giysileri içinde, üç yüz siyah ceketli oğlana Doğum Kliniğini gezdirirken canlandırdı gözünde. «Okulda bile,» dedi yüksek sesle.</p>

  <p class="block_3">«Ne ölen birini görmüşsün, ne de doğuran birini. Öyleyse somut gerçekleri nasıl öğrendin?»</p>

  <p class="block_3">«Benim gittiğim okulda,» dedi Will, «somut gerçekler öğretilmezdi, yalnızca sözcükleri öğrenirdik.»</p>

  <p class="block_3">Çocuk başını kaldırıp Will’e baktı, başını salladı ve küçük esmer elini anlamlı bir biçimde alnına vurdu. «Çılgınlık bu,» dedi. «Yoksa öğretmenleriniz aptal mıydılar?»</p>

  <p class="block_3">Will güldü. «Hepsi de «<i class="calibre4">mens sana in corpore sano</i>» (sağlam kafa sağlam, vücutta bulunur) ilkesine ve yüce Batı geleneğine yürekten bağlı saygın kişilerdi. Neyse, geçelim bunları da, sen bana şunu söyle. Hiç korktuğun oldu mu?»</p>

  <p class="block_3">«Doğuran insanlardan mı?»</p>

  <p class="block_3">«Hayır, ölenlerden. Hiç ürkmedin mi?»</p>

  <p class="block_3">«Şey, evet, ürktüm.» dedi bir an düşündükten sonra.</p>

  <p class="block_3">«Ürkünce ne yaptın?»</p>

  <p class="block_3">«Bana öğretilenleri uyguladım - hangi ben’in korktuğunu, ve neden korktuğunu bulmaya çalıştım.»</p>

  <p class="block_3">«Peki, hangi sen korkuyormuş?»</p>

  <p class="block_3">«Bu ben,» dedi Mary Sarojini, parmağıyla aralık ağzını göstererek. «Durmadan konuşan ben. «Küçük geveze» -Vijaya ona böyle der- Durmadan belleğimde yer eden kötülüklerden, çirkinliklerden, yapabileceğimi sandığım büyük, olağanüstü, olanaksız şeylerden söz eder. Korkan o.»</p>

  <p class="block_3">«Neden öyle korkuyor?»</p>

  <p class="block_3">«Herhalde, hep kendi başına gelebilecek korkunç şeyleri diline doladığı için. Yüksek sesle, ya da kendi kendine konuşup durur. Ama, korkmayan bir başka ben daha var.»</p>

  <p class="block_3">«O hangisi?»</p>

  <p class="block_3">«Konuşmayan ben - o yalnızca bakar, dinler ve varlığımın işinde olanları sezer. Bazen de.» diye ekledi Mary Sarojini, «bazen, birdenbire her sevin gerçekte ne denli güzel olduğunu görüverir. Yo, yanlış söyledim. O güzelliklerin her zaman ayırdındadır, ama ben değilimdir - onun bana göstermesi gerekir. İşte, o bana gösterdiğinde ansızın her şeydeki güzellik açığa çıkar. Güzel, güzel, güzel! Köpek pislikleri bile güzel oluverir.» Hemen önlerinde duran görkemli bir örneği gösteriyordu.</p>

  <p class="block_3">Dar yoldan pazar yerine çıktılar. Güneşin son ışıkları tapınağın yontulu kulesinde ve belediye sarayının damındaki pembe gözetleme kuleciklerinde oynaşıyordu; ama alan yarı karanlıktaydı, ulu incir ağacının gölgesindeyse gece hüküm sürüyordu. Dallara iplerle tutturulmuş tezgâhlarında satıcı kadınlar lambalarını yakmışlardı. Yaprak örtüsü altındaki karanlıkta yer yer renk ve biçim adacıkları oluşmuştu, karanlığın gizlediği esmer tenli kadınlar bir an lambaların ışığında parlıyor, sonra yine gözden kayboluyorlardı. İki yüksek yapı arasında kalan alan birbirine karışan İngilizce ve Pala dili konuşmalar, gülüşmelerle, satıcı sesleriyle, ıslıkla çalınan ezgilerle, köpek havlamaları ve papağan çığlıklarıyla çınlıyordu. Pembe kulelerden birine tünemiş bir çift papağan durup dinlenmeksizin herkesi dikkate ve sevecenliğe çağırıyordu. Alanın ortasına kurulmuş bir açıkhava mutfağından ateşte yemeğin iştah açan kokusu yükseliyordu. Soğan, biber, zerdeçal, kızaran balık, pişen kek, kaynayan pirinç - ve bu somut, sağlıklı kokular arasında Karşı Kıyıdan esintiler taşıyan hafif, tatlı, uçucu ve arı bir parfüm yükseliyordu pınarın başında satışa sunulan rengârenk çiçek demetlerinden.</p>

  <p class="block_3">Alaca karanlık koyuldu ve birden, başlarının üstünde lambalar yandı. Kadınların kolyeleri, yüzükleri, bilezikleri yağlanmış tenlerin pembe-bakır renkleri üstünde parlak ve cilalı, ışıltılı yansımalarla canlanıverdi. Aşağı vuran ışıkta tüm dış hatlar daha belirgin, şekiller daha gerçek ve somut görünüyordu. Göz çukurlarında, burun ve çene altlarında gölgeler derinleşti. Işık ve karanlıkla biçimlenen genç göğüsler dolgunlaştı, yaşlı yüzlerde çizgiler belirginleşti, avurtlar büsbütün çöktü.</p>

  <p class="block_3">Will ve Mary Sarojini elele kalabalığın içinde ilerliyorlardı.</p>

  <p class="block_3">Orta yaşlı bir kadın Mary Sarojini’yi selamladı, sonra Will’e döndü. «Dışardan gelen adam siz misiniz?»</p>

  <p class="block_3">«Evet, hem de alabildiğine dışardan...» dedi Will.</p>

  <p class="block_3">Kadın bir an durup Will’i süzdü, sonra yüreklendirmek istercesine gülümseyerek yanağını okşadı.</p>

  <p class="block_3">«Hepimiz senin için üzülüyoruz,» dedi.</p>

  <p class="block_3">Az daha gittiler, derken, uda benzer uzun boyunlu bir çalgı eşliğinde Pala dilinde şarkılar söyleyen genç bir adamı dinlemek için tapınak basamaklarının dibine toplanmış kalabalığa yanaştılar. Hızlı sözlü bölümler, tek bir ünlü sesin kuş ötüşünü andıran gırtlak oyunlarıyla uzatıldığı bölümler, derken bir haykırışla sona eren canlı, vurgulu bir ezgi. Kalabalıktan bir kahkaha koptu. Birkaç nota, bir iki dize ve tellerde son bir vurgu. Alkışlar, kahkahalar ve Will’e yabancı bir dilde açıklanan görüşler.</p>

  <p class="block_3">«Ne anlatıyor?» diye sordu Will.</p>

  <p class="block_3">«Kızlarla erkeklerin sevişmelerini,» diye yanıt verdi Mary Sarojini.</p>

  <p class="block_3">««Oh-evet.» Suçlulukla karışık bir utanç duydu, ama çocuğun sakin yüzünü görünce boşuna kaygılandığını anladı. Kızlarla erkeklerin sevişmesi okula gitmek, ya da günde üç öğün yemek yemek -ya da ölmek- denli doğal karşılanıyor olmalıydı.</p>

  <p class="block_3">«Şeye gülüyorlardı,» dedi Mary Sarojini, «Geleceğin Buda’sının evini bırakıp Bodhi ağacının altında oturmasına artık gerek kalmadığını anlatan bölüme. Buda prensesi’yle sevişirken aydınlanacak.»</p>

  <p class="block_3">«Sen de bu görüşe katılıyor musun?» diye sordu Will.</p>

  <p class="block_3">Kız başını coşkuyla salladı. «Böylece Prenses de onunla birlikte aydınlanacak.»</p>

  <p class="block_3">«Çok haklısın,» dedi Will. «Ne de olsa erkeğim, prensesi hiç hesaba katmamıştım.»</p>

  <p class="block_3">Parmaklar değişik, alışılmadık tınılar çıkartarak tellerin üzerinde gezindi, hızlı, kesik vurgular eşliğinde İngilizce bir türkü tutturdu şarkıcı:</p>

  <p class="block_17">Herkes seksi dolamış diline; siz onlara kulak asmayın</p>

  <p class="block_17">Ne orospuya, ne kaçınığa, ne ermiş Paul’a, ne Freud’a.</p>

  <p class="block_17">Sevişin – ve dedaklarınız, kızın göğüsleri gizemle dönüşecektir</p>

  <p class="block_17">Öz varlıklarına, Böylesiliğe ve Boşluğa.</p>

  <p class="block_3">Tapınağın kapısı açıldı. Soğan ve kızarmış balık kokularına tütsü kokusu karıştı. Kapıda yaşlı bir kadın gözüktü; yavaşça, dikkatle basamaklardan indi.</p>

  <p class="block_3">«Paul’la Freud kimdir?» diye sordu Mary Sarojini, kalabalıktan ayrıldıklarında.</p>

  <p class="block_9">Will kısaca İlk Günahtan ve İnsanlığın Kurtuluşu tasımından söz etti. Çocuk onu yoğun bir dikkatle dinliyordu.</p>

  <p class="block_3">«Şarkıda, siz onlara kulak asmayın demesi boşuna değilmiş,» dedi.</p>

  <p class="block_3">«Sıra geldi Freud’a ve Oedipus karmaşasına.»</p>

  <p class="block_3">«Oedipus mu?» dedi Mary Sarojini. «Ama bu bir kukla oyununun adı. Geçen hafta izlemiştim, bu gece yine oynanacak. Görmek ister miydin? Çok güzeldi.»</p>

  <p class="block_3">«Güzel mi?» diye yineledi Will. «Güzel mi dedin? Yaşlı kadının, adamın annesi çıkıp da kendini asmasına karşın mı? Oedipus gözlerini kör ettiği halde mi?»</p>

  <p class="block_9">«Ama, gözlerini kör etmiyor ki,» diye karşı çıktı Mary Sarojini.</p>

  <p class="block_3">«Benim geldiğim yerde eder.»</p>

  <p class="block_3">«Burada etmez. Yalnızca gözlerini çıkartacağını söyler; kadın da kendini asmaya kalkışır. Ama onları bu kararlarından döndürürler.»</p>

  <p class="block_3">«Kimler?»</p>

  <p class="block_3">«Palalı erkekle kız.»</p>

  <p class="block_3">«Onların bu oyunda işi ne?» diye sordu Will.</p>

  <p class="block_3">«Bilmem. Oradadırlar işte. «Oedipus Pala’da» - oyunun adı bu. Palalıların oyunda yer alması doğal değil mi?»</p>

  <p class="block_9">«Yani, şimdi Jocasta’yı kendini öldürmekten, Oedipus’u da gözlerini oymaktan vaz mı geçirtiyorlar?»</p>

  <p class="block_3">«Hem de kılı kılına yetişirler. Kadın boynuna ipi geçirmiş, adamsa koskocaman iki şiş almıştır eline. Ama Palalı oğlanla kız onlara aptallık etmemelerini söylerler. Ne de olsa hepsi bir yanlışlıktır. Adam yaşlı kralın öz babası olduğunu ne bilsin. Zaten, kavgayı başlatan da yaşlı kraldır; Oedipus’un kafasına vurur, o da kendini kaybeder - hem kimse ona Rakşasi Dansını öğretmemiştir. Onu Kral seçtiklerindeyse, yaşlı kraliçeyle evlenmek, zorunda kalır. Kadın aslında annesidir, ama ikisi de bunu bilmezler. Gerçeği öğrendiklerinde, ayrılırlar, sorun biter. Herkesin hastalanıp ölmesini adamın annesiyle evlenmiş olmasına bağlamak - bu saçmalığın dik alası, gerçekleri göremeyen bir sürü zavallı aptalın uydurmasıdır.»</p>

  <p class="block_3">«Dr. Freud, bütün küçük oğlanların gerçekten anneleriyle evlenip babalarını öldürmek istediklerini savlardı. Kızlar için de bunun tam tersi geçerliydi - onlar babalarıyla evlenmek istiyorlardı.»</p>

  <p class="block_9">«Hangi annelerle babaları kastediyorsun?» diye sordu Mary Sarojini. «Bizde o kadar çok anababa var ki.»</p>

  <p class="block_3">«Karşılıklı Evlât Edinme Kulübünde mi?»</p>

  <p class="block_3">«Benim KEEK’imde yirmi iki anababam var.»</p>

  <p class="block_3">«Çoklukta güvenlik vardır!»</p>

  <p class="block_3">«Ama elbet, zavallı Oedipus’un KEEK’i yoktu. Üstelik, insanların her yanlışına Tanrı’nın çok kızdığı gibi saçma sapan şeyler öğretmişlerdi adamcağıza.»</p>

  <p class="block_3">Kalabalığı yararak, çevresi kordonla kuşatılmış bir alana vardılar. Yüzü aşkın izleyici, alanda yerlerini almışlardı. Alanın dibinde canlı renklere boyanmış bir kukla sahnesi güçlü projektörlerin ışığında kızıl ve altın parıltılarla göz alıyordu. Will, Dr. Robert’in vermiş olduğu bir avuç bozuk parayla iki bilet aldı. İçeri girerek bir sıraya iliştiler.</p>

  <p class="block_3">Bir gong çaldı. Perde sessizce açıldı, bezelye yeşili bir zemin üzerinde beyaz sütunlarıyla Thebe Krallık sarayı ve saray kapısının alınlığı üstünde, bulutlar arasında uzun sakallı bir Tanrı gözüktü. Sahnenin sağından, tıpkı Tanrıya benzeyen, ama az daha ufak tefek ve daha gösterişsiz giyimli bir rahip çıktı, eğilerek izleyicileri selamladı, sonra saraydan yana dönerek peygamber sakalıyla gülünç bir karşıtlık oluşturan tiz, cırlak bir sesle «Oedipus,» diye seslendi. Saray kapısı boru sesleri arasında açıldı ve başında tacı, ayağında sandaletleri, Kral gözüktü. Rahip saygıyla eğildi, Soylu kukla rahibe söz verdi.</p>

  <p class="block_3">«Yakınmalarımıza kulak ver,» dedi yaşlı adam çatlak sesiyle.</p>

  <p class="block_3">Kral başını yana eğerek kulak verdi.</p>

  <p class="block_3">«Can çekişen insanların iniltilerini duyuyorum,» dedi. «Dulların haykırışlarını, yetimlerin hıçkırıklarını, dua ve yakarı fısıltılarını.»</p>

  <p class="block_3">«Yakarmak!» dedi bulutlar arasından Tanrı. «Hah şöyle!» Şişinerek göğsünü dövdü.</p>

  <p class="block_3">«Bir salgın oldu da,» diye Will’in kulağına fısıldadı Mary Sarojini, «Asya gribi gibi, ama onun çok daha beteri.»</p>

  <p class="block_3">«En uygun duaları okuyoruz,» diye sızıldandı cırlak rahip, «en değerli adakları sunuyoruz, herkes erdem içinde yaşıyor, Pazartesi, Çarşamba ve Cumaları dövünüyoruz. Ama ölümcül salgın durmadan yayılıyor, büyüyor, büyüyor. Medet, Kral Oedipus, medet!»</p>

  <p class="block_3">«Size ancak bir Tanrı yardım edebilir.»</p>

  <p class="block_3">«Hah şöyle, yaşa!» diye bağırdı gökte onları denetleyen Tanrı.</p>

  <p class="block_3">«Ama nasıl?»</p>

  <p class="block_3">«Bunu ancak bir Tanrı bilebilir.»</p>

  <p class="block_3">«Doğru,» dedi Tanrı, derinden gelen gür sesiyle. «Çok doğru.»</p>

  <p class="block_3">«Karımın kardeşi Creon, kâhine akıl danışmaya gitti. Döndüğünde -ki az sonra dönecektir<span class="calibre7">-</span> Tanrıların ne salık verdiğini öğreniriz.»</p>

  <p class="block_3">«Tanrının ne buyurduğunu!» diye düzeltti tanrısal ses.</p>

  <p class="block_3">«İnsanlar gerçekten bu denli aptal mıydılar?» diye sordu Mary Sarojini, izleyiciler kahkahadan kırılırken.</p>

  <p class="block_3">«Gerçekten,» diye inanca verdi Will.</p>

  <p class="block_3">Gramofondan Ölüm Marşının ezgileri yükseldi.</p>

  <p class="block_3">Omuzlarında tabutlar taşıyan karalar giyinmiş yaslılar topluluğu sahnenin önünde soldan sağa doğru geçti. Kukla kuklayı izliyor, topluluk sağda gözden yiter yitmez solda yeniden beliriyordu. Sonu gelmez yaslı insanlar, sayısız ölüler...</p>

  <p class="block_3">«Bir ölü,» dedi onların geçitini izleyen Oedipus. «Bir ölü daha. Ve bir tane daha. Bir daha.»</p>

  <p class="block_3">«Bundan ders almalılar!» dedi tanrısal uğultu. «Yaptıklarının cezasını çekeceksin!»</p>

  <p class="block_3">Oedipus sözünü sürdürdü:</p>

  <p class="block_28">Asker tabutu, orospu tabutu; dopdolu göğüslerin</p>

  <p class="block_28">Sızısına bastırılmış bu bebek; dehşetle sırt çeviren genç</p>

  <p class="block_28">Bir zamanlar ayışığında, yastığında, gözlerinde öpücüklerinin özlemiyle</p>

  <p class="block_28">Ona bakan bu şişmiş, morarmış yüze. Ölüler, hep ölüler,</p>

  <p class="block_28">Eceli yaklaşanların ardından ağıt yaktığı, ecele yazgılıların</p>

  <p class="block_28">Ayaklarını sürüyerek taşıdığı, o iğrenç selvi bahçesinde?</p>

  <p class="block_28">Tek bir koca çukurun ağzı iştahla açık,</p>

  <p class="block_28">Göklere pis kokular saçarak beklediği ölüler.</p>

  <p class="block_12"></p>

  <p class="block_3">Oedipus konuşurken iki yeni kukla, en canlı Pala giysileri içinde bir kız ve bir oğlan sağdan sahneye çıktılar, kara giysili tabut taşıyıcıların karşıt yönünde ilerleyerek sahnenin önünde, biraz solda, kolkola durdular.</p>

  <p class="block_3">«<i class="calibre4">Bu arada biz</i>,» dedi oğlan, Oedipus sustuğunda,</p>

  <p class="block_29">«Çiçekli bahçelere gidiyoruz, ve o akılalmaz</p>

  <p class="block_6">Kıyamet ayinine,</p>

  <p class="block_29">Dokunulan tenden, eriyen etten</p>

  <p class="block_29">İçrek Sonsuzu çağrıştıran zihinde.»</p>

  <p class="block_3">«Ben ne olacağım?» diye gürledi Tanrısal ses gök kubbede. «Benim sizleri tepeden yönettiğimi unutuyorsunuz galiba.»</p>

  <p class="block_3">Yaslı kalabalık gömütlüğe doğru sonu gelmeyen bir alay oluşturarak ayak sürüyordu. Derken birden Ölüm Marşı sustu. Derin tınılı tek bir nota duyuldu -tuba ve kontrbas- uzadıkça, uzadı. Önde duran oğlan elini kaldırdı.</p>

  <p class="block_3">«Dinleyin! Asalak, sonsuz yük.»</p>

  <p class="block_3">Perde arkasındaki çalgılar eşliğinde yaslı topluluğu bir ağıt tutturdu: «Ölüm, ölüm, ölüm, ölüm...»</p>

  <p class="block_3">«Oysa yaşamın notası tek değildir,» dedi oğlan.</p>

  <p class="block_3">«Yaşam her telden çalar,» diye atıldı kız.</p>

  <p class="block_3">«Ve sizin uzayıp giden ölüm vızıltınız da yaşam ezgisine çeşni katar.»</p>

  <p class="block_3">«Çeşni katar,» diye yineledi kız.</p>

  <p class="block_3">Sonra, ikisi, tenor ve soprano, kontrbasın tekdüze vızıltısının çevresini canlı, karmaşık bir ezgi demetiyle donatmaya koyuldular.</p>

  <p class="block_3">Vızıltı ve onu saran ezgi giderek hafifleyerek sustu; kara giysiler sahneden çekildiler, ön planda kızla oğlan bir köşeye çekilerek öpüşmeye başladılar.</p>

  <p class="block_3">Boru sesleri arasında, saltanat kırmızısı giysiler içinde Creon, Delfi’den aldığı önbililerle dopdolu, sahneye çıktı.</p>

  <p class="block_3">Bundan sonrası Pala dilinde olduğundan, Mary Sarojni'nin çevirmenlik yapması gerekti.</p>

  <p class="block_3">«Oedipus Tanrının ne söylediğini soruyor; Creon da, Tanrının herşeye bir adamın yaşlı Kralı, yani Oedipus’dan önceki kralı öldürmesinin neden olduğunu söylediğini anlatıyor. Katil daha yakalanamamış, üstelik hala Thebes’de yaşıyormuş, ve onca kişiyi öldüren bu salgın Tanrı tarafından gönderilmiş -Tanrı Creon’a böyle demiş- ceza olarak. Doğrusu kimselere zararı dokunmayan bunca insanın cezalandırılmasını aklım almıyor; ama, Creon Tanrı’nın böyle dediğini söylüyor. Yaşlı Kralı öldüren adamı yakalayıp Thebes’ten uzaklaştırıncaya dek salgının önüne geçemezlermiş. Oedipus da katili yakalayıp şehirden atmak için elinden geleni yapacağını söylüyor.»</p>

  <p class="block_3">Sahnenin ardındaki köşesinde oğlan İngilizce konuşmaya başladı.</p>

  <p class="block_13"><i class="calibre4">«E</i><i class="calibre4">n belirsiz anında en gerçek olan Tanrı,</i></p>

  <p class="block_30">Açık seçik konuştuğunda, en çok zırvalar.</p>

  <p class="block_14">Tövbe edin, diye gürler, salgının nedeni Günahtır.</p>

  <p class="block_13"><i class="calibre4">Oysa, biz deriz ki Pisliktir</i> <i class="calibre4">- öyleyse yıkanın.»</i></p>

  <p class="block_1"></p>

  <p class="block_1"></p>

  <p class="block_3">İzleyiciler gülmekten katılırken, bir grup yaslı kişi daha çıktı sahneye, ve ağır ağır yürümeye başladılar.</p>

  <p class="block_3">«Karuna,» dedi önde kız. «Sevecenlik. Aptalların acıları da bizimkiler denli gerçektir.»</p>

  <p class="block_3">Biri koluna dokununca, Will döndü ve genç Murugan’ın güzel, asık suratıyla burun buruna geldi.</p>

  <p class="block_3">«Her yerde seni aradım,» dedi Murugan öfkeyle, sanki Will bile bile, onu kızdırmak için gizlenmiş gibi. Öyle yüksek sesle konuşuyordu ki, başlar onlardan yana döndü, «Suss!» sesleri duyuldu.</p>

  <p class="block_3">«Dr. Robert’in evinde değildin, Susila’larda da yoktun,» diye söylenip duruyordu, kalabalığın tepkisine hiç aldırmadan.</p>

  <p class="block_3">«Sus, sus...»</p>

  <p class="block_3">«Susun!» diye bir gümbürtü koptu, bulutlar arasındaki Tanrıdan. «Ne günlere kaldık!» diye homurdandı. «Tanrı bile sesini duyuramadıktan sonra...»</p>

  <p class="block_3">«Yaşa!» diye bağırdı Will, izleyicilerle birlikte gülerek. Yerinden kalktı, Murugan ve Mary Sarojini’yle birlikte çıkışa doğru sekerek yürüdü.</p>

  <p class="block_3">«Sonunu görmek istemez miydin?» diye sordu Mary Sarojini. Sonra Murugan’a döndü. «Biraz daha bekleyebilirdin,» dedi sitemli bir sesle. «Git işine!» diye kızı tersledi Murugan.</p>

  <p class="block_3">Will, elini kızın omuzuna attı. «Allahtan,» dedi, «oyunun sonunu bana öyle güzel anlatmıştın ki, görmesem de olur. Ve elbet,» diye alayla ekledi, «Majesteleri herşeyden önde gelir.»</p>

  <p class="block_3">Murugan, genç hemşirenin aklını başından alan beyaz ipek pijamalarının cebinden bir zarf çıkartarak Will’e uzattı. «Annemden.» Sonra ekledi, «Çok ivedi.»</p>

  <p class="block_3">«Ne hoş kokuyor!» dedi Mary Sarojini, Rani’nin mektubuna sinmiş buram buram sandal ağacı kokusunu içine çekerek.</p>

  <p class="block_3">Will, krallık tacı altında beş altın nilüfer kakmasıyla süslenmiş mektubu açtı. Bir sürü altı çizgili sözcük, bir dolu büyük harf! Okumaya başladı.</p>

  <p class="block_13"><i class="calibre4">«Ma Petite Voix, cher</i> <i class="calibre4">Farnaby, avait raison</i><sup class="text_1"><sup class="noteref" id="back_note_15"><a class="calibre5" href="../Text/index_split_033.html#note_15" title="15">15</a></sup></sup> <i class="calibre4">HER ZAMANKİ GİBİ! Ortak Dostumuzun zavallı minik Pala için, ve (Pala ona Manevî Kalkınma Seferberliğine parasal katkıda bulunma fırsatı tanıdığında) BÜTÜN DÜNYA için neler yapmaya yazgılı olduğunu bana yüzlerce kez SÖYLEMİŞTİ? Bu nedenle gönderdiği telgrafı okuduğumda (birkaç dakika önce sadık Bay Bahu ve Onun Londra’daki meslekdaşı aracılığıyla geldi) Lord A.’nın size kendi adına -bizim adımıza- pazarlığa oturmanız için Tam Yetki vermiş olmasına hiç şaşmadım; onun çıkarı sizin çıkarınızdır, benim çıkarımdır, ve (Herbirimiz kendi yolumuzda Kalkınma Savaşçıları olduğumuzdan) MANEVİYAT’ın çıkarıdır.</i></p>

  <p class="block_13"><i class="calibre4">Ancak, size iletmek istediğim tek haber, Lord A.’</i><i class="calibre4">nın telgrafı değil. Olaylar (bugün Bahu’dan aldığımız bilgilere bakılırsa) Pala Tarihinin Büyük Dönüm Noktasına doğru hızla gelişmektedir - hem de önceden düşünemediğim denli büyük bir hızla. Kısmen politik nedenlerle (Halkın Albay D.’ye olan sevgisinde son günlerde gözlenen düşüşü gidermek zorunluğu), kısmen ekonomik nedenlerle (Savunma harcamalarının Rendang’ın tek başına altından kalkamayacağı denli artmış olması), kısmen de Astrolojik nedenlerle (Uzmanlar bu günlerin Koç burcundan olanlarla -Ben ve Murugano belirgin Akrepin –Albay- D.ortak girişimleri için özellikle uygun olduğunu söylüyorlar) gelecek Kasımda ay tutulmasına denk getirilmesi tasarlanan Eylem’in öne alınmasına karar verilmiştir. Hal bu olunca, üçümüzün bir an önce buluşarak Yeni Gelişmelerin ışığında özel Maddî ve Manevî çıkarlarımızı korumak açısından neler Yapacağımıza karar vermemiz gerekmektedir. Bu Bunalım Anında sizi kıyılarımıza getiren o «Kaza»da, siz, de katılırsınız ki, Açıkça Tanrı’nın Parmağı Vardır. Kendini Davaya adamış Savaşçılar olarak bize düşen, Davamızı kuşku götürmez biçimde destekleyen Tanrısal Güçle işbirliği yapmaktır. Onun için HEMEN GELİN! Murugan’ın altında araba var ve sizi, sevgili Bay Farnaby, tarafımdan en candan biçimde karşılanacağınızdan kuşku duymamanızı dilediğim Fakirhaneme getirecek. Bien sincerement vötre, Fatima R.»</i></p>

  <p class="block_3">WiII mis kokulu yaprakları katlayarak zarfa koydu. Yüzü ifadesizdi; ama kayıtsızlık maskesinin ardında çılgın bir öfkeye kapılmıştı. Önünde duran bu saygısız oğlana, beyaz pijamaları içinde alabildiğine büyüleyici, şımarık kafasızlığıyla alabildiğine iğrenç Murugan’a kızıyordu. Ana sevgisi ve erdem adına oğlunu yıkan, şimdi de Tanrı ve Ermişler adına onu Joe Adelhyde’ın petrole bulaşmış sancağı altında eli bombalı Maneviyat Savaşçılığı yapmaya iten o tuhaf dişi canavara kızıyordu. Hepsinden çok da, olura kulak asmamasına karşın için için inandığı, ve (hem de ne büyük bir tutkuyla!) özlemini çektiği tüm insanca değerlere karşı bu uğursuz ikiliyle ne idiği belirsiz iğrenç bir komploya böylesine düşüncesizce katıldığı için kendine kızıyordu.</p>

  <p class="block_3">«Haydi, geliyor musun?» dedi Murugan, kendinden emin bir sesle. Fatima R. bir şey buyurduğunda herkesin hiç duraksamadan boyun eğmek zorunda olduğuna inanıyordu anlaşılan.</p>

  <p class="block_3">Sinirlerini yatıştırmak için zamana gereksinim duyan Will, hemen yanıt vermekten kaçındı. Arkaya dönerek uzaktaki kuklalara baktı. Jocasta, Oedipus ve Creon saray basamaklarına oturmuş, büyük bir olasılıkla Tiresias’ı bekliyorlardı. Tepelerinde Tanrısal Gümbürtü uyukluyordu. Kara giysiler yine sahneden geçiyorlardı. Sahne ışıklarının yakınında Pala’lı oğlan bir söylev çekiyordu:</p>

  <p class="block_13 calibre4 sgc-1">«Işık ve Sevecenlik,» diyordu oğlan.</p>

  <p class="block_13"><i class="calibre4">«Işık ve sevecenlik</i> <i class="calibre4">- nasıl da olağanüstü</i></p>

  <p class="block_14">Yalındır özümüz! Oysa Yalın</p>

  <p class="block_14">Asırlarca bekledi durdu</p>

  <p class="block_14">Çoklukta Bir’i, burada ve bu anda</p>

  <p class="block_13"><i class="calibre4">Olan Her şeyi, uydurma içinde G</i><i class="calibre4">erçeği görmeğe</i></p>

  <p class="block_14">Yeterli karmaşığı; bekledi ve</p>

  <p class="block_14">Hâlâ da bekliyor başında anlamsızın, birbirine eğreti</p>

  <p class="block_30">Tutturulmuş uyumsuzların - İyilik severlikle dişilik hormonunun</p>

  <p class="block_14">Gerçekle böbreğin işlevleri, güzellikle</p>

  <p class="block_14">Bağırsak salgıları, safra ve meni, ve Tanrıyla öğle yemeği,</p>

  <p class="block_30">Tanrıyla yemek yokluğu, ya da uykusuz kulakları</p>

  <p class="block_30">Apansız çınlatan -bir, iki, üç- çan sesleri.</p>

  <p class="block_1"></p>

  <p class="block_3">Sazların tellerinden dalga dalga bir ezgi yükseldi, derken bir flütün uzun soluklu notaları...</p>

  <p class="block_3">«Haydi, gidiyor muyuz?» diye sorusunu yineledi Murugan. Will elini kaldırarak susmasını işaret etti. Pala’lı kız kuklası sahnenin ortasına gelmiş, şarkı söylüyordu.</p>

  <p class="block_31">«Düşünce beynin içten dışa akan</p>

  <p class="block_31">Üç milyar hücresidir.</p>

  <p class="block_32"></p>

  <p class="block_31">Milyarlarca bilardo oyununa hücrelerin</p>

  <p class="block_31">İnan ve Şüphecilik denir.</p>

  <p class="block_31">Bende İnan, düşüncelerde çarpışma;</p>

  <p class="block_31">Bende Mantık, onlardaysa enzimler;</p>

  <p class="block_31">Onların pembe yatıştırıcıları, benim düşlerim;</p>

  <p class="block_31">Onların beyaz yatıştırıcıları, benim suçlarım.</p>

  <p class="block_32"></p>

  <p class="block_31">Değilmi ki ben duyumsanan</p>

  <p class="block_31">Bir matematiksel düzenlemeyim,</p>

  <p class="block_31">Yabancılaşmış her bir atomum</p>

  <p class="block_31">Yine de benden bir şeyler taşır.»</p>

  <p class="block_32"></p>

  <p class="block_3">Sabrı taşan Murugan Will’in koluna yapıştı, ve sertçe çimdikledi. «Geliyor musun?» diye bağırdı.</p>

  <p class="block_3">Will hırsla oğlanın üstüne yürüdü. «Ne yaptığını sanıyorsun, küçük sersem!» Bir silkinişte kolunu oğlanın pençesinden kurtardı.</p>

  <p class="block_3">Ürken Murugan’ın ses tonu değişiverdi. «Anneme gitmeye hazır mısın, diye sormak istemiştim de.»</p>

  <p class="block_3">«Hazır değilim,» dedi Will, «Çünkü gitmeyeceğim!»</p>

  <p class="block_9">«Gitmeyecek misin?» Murugan inanmazlık dolu bir şaşkınlıkla bağırdı, «Ama annem seni bekliyor...»</p>

  <p class="block_3">«Annene özürlerimi bildir, ve verilmiş bir sözüm olduğunu söyle. Ölmekte olan birine,» diye ekledi Will.</p>

  <p class="block_3">«Ama bu iş çok ciddi.»</p>

  <p class="block_3">«Ölüm de öyle.»</p>

  <p class="block_3">Murugan sesini iyice alçalttı. «Bir şeyler oluyor,» diye fısıldadı.</p>

  <p class="block_3">«Ne dedin?» diye bağırdı Will, kalabalığın gürültüsü arasında.</p>

  <p class="block_3">Murugan çevreye kuşkuyla bakındı, sonra biraz daha yüksek bir fısıltıyı göze aldı. «Bir şey oluyor. Müthiş bir şey.»</p>

  <p class="block_3">«Hastanede ondan daha müthiş bir şey oluyor.»</p>

  <p class="block_3">«Duyduk ki,» diye söze başladı Murugan. Çevresine bir kez daha bakındı, sonra başını salladı. «Yo, sana anlatamam - burada olmaz. İşte, bunun için bize gelmen gerek ya. Hem de hemen. Yitirecek zamanımız kalmadı.»</p>

  <p class="block_3">Will saatine baktı. «Evet, zaman yitirmemeliyiz,» diye yankıladı Murugan, sonra Mary Sarojini’ye döndü. «Artık gitmeliyiz. Ne yana gideceğiz?»</p>

  <p class="block_3">«Beni izle,» dedi kız, ve elele yola koyuldular.</p>

  <p class="block_3">«Beni bekle,» diye yalvardı Murugan, «dur!» Will ve Mary Sarojini hiç istiflerini bozmadan yürümeye devam edince, kalabalığı yararak arkalarından koştu. «Ona ne diyeceğim şimdi?» diye yerindi, hemen arkalarında.</p>

  <p class="block_3">Oğlanın korkusunda gülünç bir kişiliksizlik göze çarpıyordu. Will’in öfkesi geçmiş, oğlanla eğlenmeye başlamıştı. Bir kahkaha attı, sonra durup küçük kıza sordu, «Sen olsan, ne derdin Mary Sarojini?»</p>

  <p class="block_3">«Her şeyi açıkça anlatırdım,» dedi çocuk. «Yani, benim annem olsaydı. Ama,» diye ekledi, birden aklına gelmişçesine, «benim annem Rani değil.» Murugan’a baktı. «Sen de bir KEEK’e üye misin?» diye soruşturdu.</p>

  <p class="block_3">Elbet değildi. Rani’nin gözünde KEEK’in düşüncesi bile küfür sayılırdı. Ancak Tanrı seçebilirdi anaları. Maneviyat Savaşçısı ona Tanrı’nın armağanı olan kurbanla başbaşa kalmak istiyordu.</p>

  <p class="block_3">«KEEK’in yok mu?» Mary Sarojini başını salladı. «Of, ne kötü! Oysa, birkaç günlüğüne diğer annelerinden birinin yanına gidebilirdin.»</p>

  <p class="block_3">Biricik annesine görevini başaramadığını söylediğinde başına geleceklerin dehşetiyle ödü kopan Murugan, eski temanın yeni bir çeşitlemesini histerik bir biçimde yinelemeye başlamıştı: «Bilmem ki ne der,» diyordu durmadan. «Bilmem ki ne der.»</p>

  <p class="block_3">«Ne diyeceğini öğrenmenin bir tek yolu var,» dedi Will. «Evine git ve onu dinle.»</p>

  <p class="block_3">«Sen de gel,» diye yalvardı Murugan. «N’olur.» Yine Will’in koluna yapıştı.</p>

  <p class="block_3">«Bana dokunma dedim.» Will’in kolunu kavrayan el hızla geri çekildi. Will gülümsedi. «Hah şöyle!» Bastonuyla bir selam çaktı. «Bon nuit, Altesse.» Mary Sarojini’ye, «Düş önüme, MacPhail,» dedi keyifle.</p>

  <p class="block_3">«Numara mı yapıyordun?» diye sordu kız, «Yoksa gerçekten kızmış mıydın?»</p>

  <p class="block_3">«Gerçekten çok kızdım,» dedi Will. Okulun beden eğitimi salonunda gördükleri geldi aklına. Rakşasi Dansının ilk notalarını mırıldanarak demir uçlu bastonunu olanca gücüyle kaldırtma vurdu.</p>

  <p class="block_3">«İlle ayağımla ezmem gerekli mi?»</p>

  <p class="block_3">«Belki daha etkili olurdu.»</p>

  <p class="block_3">«Emin misin?»</p>

  <p class="block_3">«Korkusu geçer geçmez senden nefret etmeye başlayacak.»</p>

  <p class="block_9">Will omuz silkti. Vız gelirdi. Ama geçmiş uzaklaşıp, gelecek yaklaşırken pazar yerinin ışıklarını geride bırakıp hastaneye giden dik yokuşu çıkarlarken duyguları değişmeye başladı. Düş önüme MacPhail - ama nereye doğru, nelerden uzağa? Kaçınılmaz Yılgının bir başka görünümüne doğru, Joe Adelhyde’ın vadettiği, kolayca kazanabileceği, üstelik, (Pala’nın sonu nasılsa geldiğinden) pek de ahlaksızlık ya da hainlik yapmış sayılmadan kazanabileceği, o bir yıllık özgürlük umudundan uzağa. Dahası, yalnızca özgürlük umudundan da değil; eğer Rani Joe’ya yakınır, Joe’nun da yeterince kafası kızarsa, profesyonel ölüm izleyicisi olarak her türlü yüksek ücretli kölelikten de uzağa... Geri dönse miydi? Murugan’ı bulup özür dilese, o korkunç kadının buyruklarına boyun eğse miydi? Yolun otuz metre kadar yukarısında, ağaçlar arasından hastanenin ışıkları görünüyordu.</p>

  <p class="block_3">«Bir dakika durup dinlensek,» dedi.</p>

  <p class="block_3">«Yoruldun mu?» diye kaygıyla sordu Mary Sarojini.</p>

  <p class="block_9">«Biraz.»</p>

  <p class="block_3">Döndü, bastonuna yaslanarak pazar yerine baktı. Sokak lambalarının ışığında belediye sarayı, anıtsal bir bardak dolusu ahududu şerbeti gibi pembe pembe ışıldıyordü. Tapınak kulesinin gösterişli Hint biçimi yontuları seçiliyordu - filler, olağanüstü göğüs ve kalçalarıyla kadınlar, sıçrayıp hoplayan Şiva’lar, sessiz bir esrime içinde sıralanmış geçmiş ve gelecek Buda’lar. Aşağıda, şerbetle mitoloji arasında kalan alanda kaynaşan insanlar, ve onların arasında bir yerde asık bir surat, beyaz bir ipek pijama vardı. Geri dönse miydi? Yapılacak en akıllıca, en sağlam, en sakıngan davranış buydu. Ama içinden bir ses -Rani’ninki gibi küçük değil, tok, gür bir ses- «Alçak! Pis Alçak!» diye bağırıyordu, Vicdan mı? Değil. Ahlak mı? Tanrı korusun! Yine de, görevinin zorunlu kıldığı durumlar dışında gereksiz alçaklık, kötülük ve bayağılık güzele tutkun biri olarak bulaşamayacağı şeylerdi.</p>

  <p class="block_3">«Haydi, artık gidelim,» dedi Mary Sarojini.</p>

  <p class="block_3">Hastaneye girdiler. Danışmadaki hemşire onlara Susila’nın mesajını iletti. Mary Sarojini derhal Bn. Rao’lara gidecek, Tom Krishna’yla birlikte geceyi orada geçirecekti. Bay Farnaby’yse hemen 34 numaralı odaya gelmeliydi.</p>

  <p class="block_3">«Buyrun,» dedi hemşire bir kapıyı açarak.</p>

  <p class="block_3">Will bir adım attı. Derken, koşullandırılmış incelik tepkesi otomatik olarak eyleme geçti. «Teşekkür ederim,» diyerek gülümsedi. Oysa, ürkütücü gerçeğe doğru seke seke ilerlerken içi sıkılıyor, bunalıyordu.</p>

  <p class="block_3">«Solda son kapı,» dedi hemşire. Artık işinin başına dönmesi gerekiyordu. «Bundan ötesini yalnızca gidebilirsiniz,» diye ekledi, ardından kapıyı çekerken.</p>

  <p class="block_3">Yalnız, diye yineledi içinden, yalnız - ve birden ürkünç gelecek, karabasansı geçmişle özdeşleşiverdi; Kaçınılmaz Yılgı her an her yerdeydi. Bu yeşil badanalı koridor, bir yıl önce Molly’nin Ölüm döşeğinde yattığı küçük odaya giderken geçtiği koridorun ta kendisiydi. Karabasan yineleniyordu. Ve Will, kaçınılmazca, bile bile bu karabasanı yaşamaya gidiyordu, ölüm, bir ölüm görüntüsü daha.</p>

  <p class="block_3">Otuz iki, otuz üç, otuz dört... Kapıyı tıklattı, yürek atışlarını dinleyerek bekledi. Kapı açıldı ve Küçük Radha’yla yüzyüze geldi.</p>

  <p class="block_3">«Susila sizi bekliyordu,» diye fısıldadı genç hemşire.</p>

  <p class="block_3">Will onun ardından odaya girdi. Bir paravanın ardında, bir lambanın ışığında Susila’nın gölgesi, yüksek bir yatak, yastıkların üstünde bitkin bir yüz, bir deri bir kemik kollar, pençeleşmiş eller çarptı gözüne. Bir kez daha Kaçınılmaz Yılgı. Ürpererek arkasına döndü. Radha ona açık pencerenin yanında bir yer gösterdi. Oturup gözlerini yumdu – böyle yapmakla bu ana kapatmak istemişti bilincini, oysa bu anın anımsattığı o iğrenç geçmişe dönmüştü. Orada, o diğer odada Mary halanın yanındaydı. Daha doğrusu, bir zamanlar Mary hala olan kişinin, artık tanımakta güçlük çektiği yabancının - Mary halanın özünde var olan yardımseverlik ve yiğitlikten haberi bile olmayan birinin; ayrım yapmaksızın herkesten nefret eden, hem de kansere tutulmadıkları için, acı çekmedikleri için, zamansız ölüme mahkûm olmadıkları için nefret eden birinin. Başkalarının sağlığına, esenliğine duyulan bu çirkin kıskançlığın yanısıra hınçlı, yakınmalı bir acınma, küçültücü bir umutsuzluk doluydu kadın.</p>

  <p class="block_3">«Neden ben?» «Neden benim başıma geldi bunlar?»</p>

  <p class="block_3">Acı acı yakınan sesi duyuyor, yaşlarla ıslanmış çarpık yüzü görüyordu. Gerçekten sevdiği, bütün kalbiyle saygı duyduğu tek insandı halası. Oysa, hastalanıp çöktüğünde onu hor görmüştü - hor görmüş ve ondan nefret etmişti. Geçmişten kaçmak umuduyla gözlerini açtı. Radha dimdik, yere bağdaş kurmuş meditasyon yapmaktaydı. Yatağın başucundaki koltuğunda oturan Susila’da da aynı odaklaşmış dinginlik göze çarpıyordu. Yastıktaki yüze baktı. O da sakindi, ölümün donuk durgunluğunu andıran bir dinginlikteydi. Dışarda, bitkileri örten karanlıkta bir tavuskuşu haykırdı. Odada hüküm süren sessizlik büsbütün derinleşti, gizemle, dehşet salan bir anlamla doldu.</p>

  <p class="block_3">«Lakshmi,» Susila yaşlı kadının sıska koluna dokundu. «Lakshmi,» diye yineledi sesini biraz yükselterek. Ölü donukluğunda yüz ifadesizdi. «Uyumamalısın.»</p>

  <p class="block_3">Uyumamalı mı? Oysa Mary Hala için uyku –iğnelerin verdiği yapay uyku- acınmanın ve zihni saran korkuların açtığı yaralardan tek kaçış yoluydu.</p>

  <p class="block_9">«Lakshmi!»</p>

  <p class="block_3">Yüz canlandı.</p>

  <p class="block_3">«Aslında uyumuyordum,» diye fısıldadı yaşlı kadın. «Çok zayıf düştüm. Dalıp gidiyorum işte.»</p>

  <p class="block_3">«Ama burada olmalısın,» dedi Susila. «Burada olduğunun bilincinde olmalısın. Her an.» Hasta kadının sırtına bir yastık daha yerleştirdi, sonra komodinin üstünde duran amonyak şişesine uzandı.</p>

  <p class="block_3">Lakshmi amonyağı kokladı, gözlerini açarak Susila’ya baktı. «Ne denli güzel olduğunu unutmuşum,» dedi. «Dugald hep ince beğenili olmuştur.» Bir deri bir kemik yüzde afacan bir gülümseme belirdi. «Ne dersin Susila?» dedi farklı bir sesle, «Onu bir daha görür müyüz? Yani, öbür dünyada.»</p>

  <p class="block_3">Susila sessizce yaşlı kadının elini okşadı. Sonra birden yüzü aydınlandı. «Yaşlı Raca olsa bu soruyu nasıl sorardı?» dedi. «Acaba ‘biz’ (tırnak aç, tırnağı kapat) «öbür dünyada» (tırnak aç, tırnağı kapat) «onu» (tırnak aç, tırnağı kapat) görecek miyiz?’»</p>

  <p class="block_3">«Sen ne dersin?»</p>

  <p class="block_3">«Bence hepimiz aynı aydınlıktan geldik, aynı aydınlığa döneceğiz.»</p>

  <p class="block_3">Laf, diye düşündü Will, laf, laf, laf... Lakshmi güçlükle elini kaldırdı, ve suçlarcasına komodinin üstündeki lambayı gösterdi.</p>

  <p class="block_3">«Işık gözüme giriyor,» diye fısıldadı.</p>

  <p class="block_3">Susila boynundan kırmızı eşarbını çözerek lambanın parşömen gölgeliğinin üstüne sardı. Acımasız beyaz ışık, Porter Cini kızıl yandığında Babs’ın karmakarışık yatağının loş, sıcacık gül rengine dönüştü.</p>

  <p class="block_3">«Şimdi daha iyi,» dedi Lakshmi. Gözlerini kapattı. Uzun bir suskunluktan sonra, «Işık,» dedi ansızın, «Işık. Yine geldi.» Uzun süre sustu. «Ah, ne güzel!» diye fısıldadı sonunda, «ne olağanüstü!» Birden irkildi, dudağını ısırdı.</p>

  <p class="block_3">Susila yaşlı kadının elini avuçları arasına aldı. «Çok mu canın yanıyor?» diye sordu.</p>

  <p class="block_3">«Acı çeken ben olsaydım, canım çok yanacaktı,» diye açıkladı Lakshmi. «Ama her nasılsa, acı çeken ben değilim. Acı burada, bense başka yerdeyim. Bu mokşa ilacının etkisine benzer bir şey. Sanki hiçbir şey gerçekte benim değil. Acım bile.»</p>

  <p class="block_3">«Işık hâlâ duruyor mu?»</p>

  <p class="block_3">Lakshmi başını olumsuzca salladı. «Şöyle geriye bakınca, ne zaman kaybolduğunu sana dakikası dakikasına söyleyebilirim. Acı çekenin gerçekte ben olmadığımı söyler söylemez gidiverdi.»</p>

  <p class="block_3">«Oysa söylediğin çok doğru ve olumluydu.»</p>

  <p class="block_3">«Öyle, ama konuşuyordum, somut olanı sözcüklere vuruyordum.» Sağlıklı günlerindeki kişiliğini anıştıran dikbaşlı, yaramaz bir ifade belirdi Lakshmi’nin yüzünde.</p>

  <p class="block_3">«Yine ne geldi aklına?» diye sordu Susila.</p>

  <p class="block_3">«Sokrates.»</p>

  <p class="block_3">«Sokrates mi?»</p>

  <p class="block_3">«Hep dır, dır, dır - zehiri içtikten sonra bile. Konuşmama engel ol Susila. Kendi parıltıma kapılmama engel ol.»</p>

  <p class="block_3">«Hep birlikte Tepe İstasyonunun yukarısındaki Şiva Tapınağına gittiğimiz günü anımsıyor musun?» dedi Susila, bir sessizliğin sonunda.</p>

  <p class="block_3">«Sen, ben, Robert, Dugald ve çocuklar - anımsadın mı?»</p>

  <p class="block_3">Lakshmi anımsayarak, mutlulukla gülümsedi.</p>

  <p class="block_3">«Özellikle tapmağın batısındaki görünümü düşünüyordum - denize doğru görünümü. Mavi, yeşil, mor - ve bulutların mürekkep lekesine benzer gölgeleri. Ya bulutların kendileri - kar, kurşun, kömür, saten. Bunları izlerken, sen bir şey sormuştun. Anımsadın mı Lakshmi?»</p>

  <p class="block_3">«Parlak Işık’la ilgiliydi galiba.»</p>

  <p class="block_3">«Evet, Parlak Işıklarla ilgiliydi,» diye onayladı Susila. «İnsanlar neden Zihni hep Işığa benzetirler, diye sormuştun. Güneş ışığını görüp, çok güzel bulduklarından mı Buda Zihnini tüm Parlak Işıkların en parlağıyla özdeşleştirirler? Yoksa, doğduklarından bu yana bilinçli, ya da bilinçsiz olarak, Zihin kendini Işık olarak açığa vurduğu için mi güneş ışığını böylesine güzel bulurlar? Sorunu ilk yanıtlayan ben olmuştum» dedi Susila, için için gülerek. «O sırada bir Amerikalı Davranışçının yapıtını okumakta olduğumdan, durup düşünmeğe bile gerek görmedim - sana «Bilimsel görüşü» (tırnak aç, tırnağı kapat) aktarıverdim. İnsanlar Zihni (o her neyse) ışık sanrılarıyla eşleştirirler, çünkü birçok günbatımı izlemişler ve bunlardan çok etkilenmişlerdir. Dugald ve Dr. Robert karşı çıkmışlardı bu görüşe. Önceliğin Parlak Işıkta olduğunu savunuyorlardı. Herkes günbatımlarına bayılır, çünkü günbatımları bize, ayırdında olsak ta, olmasak ta, sürekli olarak varlığımızın içinde, zaman ve uzayın dışında varolanı anımsatır. Sen de onları desteklemiştin, Lakshmi - anımsadın mı? Demiştin ki, «Sana katılmak isterdim, Susila, çünkü, ne de olsa şu bizim erkeklerin hep haklı çıkması doğru değil. Ancak, bu konuda kesinlikle onlar haklı.» Elbet haklıydılar, elbet ben yanılıyordum. Ve elbet sen, soruyu sormadan önce bile doğru yanıtı biliyordun.»</p>

  <p class="block_3">«Ben hiçbir zaman bir şey bilmedim,» diye fısıldadı Lakshmi. «Yalnızca görebildim.»</p>

  <p class="block_3">«Bana Parlak Işığı ilk kez nasıl gördüğünü anlatmıştın,» dedi Susila. «Sana bundan söz edeyim mi?»</p>

  <p class="block_3">Hasta kadın başıyla olurladı.</p>

  <p class="block_3">«Işığı ilk kez gördüğünde sekiz yaşındaymışsın,» diye anlatmaya başladı Susila. «Bir yaprağın üstünde portakal renkli bir kelebek kanatlarını açıp kapıyormuş - ve birden Salt Böylesiliğin gözkamaştıran Işığı ikinci bir güneş gibi kelebekten yansımış.»</p>

  <p class="block_9">«Güneşten çok daha parlaktı,» diye fısıldadı Lakshmi.</p>

  <p class="block_3">«Hem de daha yumuşak. Parlak Işık bakanın gözlerini kamaştırmaz. Haydi, o anı görmeye çalış. Yeşil yaprağın üstünde kanatlarını açıp kapayan kelebek - ve birden o her yerde varolan Buda Zihnine, güneşi solduran Parlak Işığa dönüşür. Ve bunu gördüğünde sen ancak sekizindeydin.»</p>

  <p class="block_3">«Bunu hak etmek için ne yapmıştım ki?»</p>

  <p class="block_3">Will, ölümünden bir hafta kadar önce Mary halanın geçmişe döndüğü, yaz tatillerinin büyük bölümünü birlikte geçirdikleri Arundel yakınındaki Regency biçemi küçük evde paylaştıkları olağanüstü mutlu günlerden söz ettiği o geceyi anımsadı. Eşek arısı kovanlarını ateş ve kireçtaşıyla dumana tutmaları, yaylada ya da kayınlar altında yedikleri kır yemekleri, Bognor’daki sosisli ekmekler, Maliye Bakanı olacağını bildiren çingene falcı, çok fazla gülmelerine kızıp, onları Chichester Katedralinden kovan kara cüppeli, kırmızı burunlu zangoç. «Çok gülmüştük,» demişti acı acı, Mary hala. «Fazla gülmüştük...»</p>

  <p class="block_3">«Şimdi de,» diyordu Susila, «Şiva Tapınağından izlediğimiz görünümü düşün. Deniz yüzeyinde ışıkları, gölgeleri, bulutlar arasında mavi göğü düşün. Onları düşün ve sonra salıver düşüncelerini gitsinler. Salıver ki Düşünce Yokluğu dolsun zihnine. Varlık Boşluğa, Boşluk Böylesiliğe dönüşsün. Sutrada ne der: «Aydınlık, boş, Işıkla bütünleşmiş bilinciniz ne ölür, ne doğar; çünkü o, değişmez ışıkla, Buda Amitabha<sup class="calibre6"><sup class="noteref" id="back_note_16"><a class="calibre5" href="../Text/index_split_034.html#note_16" title="16">16</a></sup></sup> ile özdeştir.»</p>

  <p class="block_3">«O, Işıkla özdeştir,» diye yineledi Lakshmi. «Oysa yine her yer karardı.»</p>

  <p class="block_3">«Karardı, çünkü kendini çok zorluyorsun,» dedi Susila. «Karardı, çünkü aydınlanmasını çok istiyorsun. Ben daha küçücük bir kızken bana ne derdin? ‘Yavaş ol küçüğüm, kendini zorlama. Her şeyi zorlanmadan yapmayı öğrenmen gerek. Zorlanmadan düşün, zorlanmadan davran, zorlanmadan duygulan. Evet ya, en yoğun duyguları yaşarken bile zorlama kendini. Bırak, kendiliğinden oluşsun her şey, ve zorlanmadan yaklaş oluşanlara.’ O zamanlar akıl almaz derecede ciddiye alırdım her şeyi; şakadan anlamaz ukalanın biriydim. Salıver kendini, yavaş - aldığım en akıllıca öğüttü bu. Neyse, şimdi aynı şeyi ben sana öğütlüyorum Lakshmi... Yavaş canım, zorlanma. Ölürken bile. Can sıkıcı, uğursuz, gösterişli bir şey yok ki burada. Ne süslü söylevler, ne titrek org ezgileri, ne de İsalığa, Goetheliğe soyunan saygıdeğer kişiler. Ve elbet, ne tanrıbilim, ne fizikötesi. Yalnızca Ölümün ve Parlak Işığın gerçekliği. Sıyrıl bütün yüklerinden ve ilerle. Her yanın bataklık, ayaklarına yapışıyor, seni korkunun, acınmanın, umutsuzluğun batağına çekmek istiyor. İşte, bunun için yavaşça, tüy gibi atmalısın adımlarını. Yavaş canım, parmaklarının ucunda; tüm yükleri bırakmış, her türlü engelden kurtulmuş olarak.»</p>

  <p class="block_3">«Işık,» dedi kısık ses, «Parlak Işık. Burada, acının yanısıra, acıya karşın.»</p>

  <p class="block_3">«Ya sen neredesin?» diye sordu Susila.</p>

  <p class="block_3">«Orada, köşede.» Lakshmi göstermeye çalıştı, ama eli titredi, çarşafın üstüne düşerek hareketsizleşti. «Orada kendimi görüyorum. O da, benim burada yatan bedenimi görüyor.»</p>

  <p class="block_3">«Işığı da görebiliyor mu?»</p>

  <p class="block_3">«Hayır, ışık burada, bedenimin yanında.»</p>

  <p class="block_3">Hasta odasının kapısı yavaşça açıldı. Will kapıdan yana bakınca, ufak tefek Dr. Robert’in paravanın ardından geçerek gülpembesi loş ışığa çıktığını gördü.</p>

  <p class="block_3">Susila kalktı ve yatağın başucundaki yerini doktora verdi. Dr. Robert oturdu, öne eğilerek bir eliyle karısının elini tuttu, diğer elini kadının alnına koydu.</p>

  <p class="block_3">«Ben geldim,» diye fısıldadı.</p>

  <p class="block_3">«Sonunda...»</p>

  <p class="block_3">Telefon tellerinin üstüne bir ağaç devrilmişti. İstasyonun, yol dışında, çevreyle tüm bağlantısı kesilmişti. Arabayla bir haberci yollamışlardı bu kez de araba yolda kalmıştı. İki saatten fazla zaman yitirmişlerdi böylece. «Neyse, Tanrıya şükür, sonunda gelebildim,» diye açıklamasını bitirdi Dr. Robert.</p>

  <p class="block_3">Ölmekte olan kadın derin derin göğüs geçirdi, bir an gözlerini açarak yanıbaşındaki adama gülümsedi, sonra yine gözlerini yumdu. «Geleceğini biliyordum.»</p>

  <p class="block_3">«Lakshmi,» dedi doktor, sevecenlikle. «Lakshmi.» Parmak uçlarıyla kırışık alnını okşuyordu karısının. «Küçük sevgilim.» Yanaklarından yaşlar akıyordu; ama sesi üzüntüsünü ele vermiyordu ve güçsüzlükten değil, güçten kaynaklanan bir sevecenlikle konuşuyordu.</p>

  <p class="block_3">«Artık orada değilim,» diye fısıldadı Lakshmi.</p>

  <p class="block_3">«O köşede duruyordu,» diye kayınbabasına açıkladı Susila. «Oradan yataktaki bedenine bakıyordu.»</p>

  <p class="block_3">«Ama, artık geri döndüm. Ben ve acı, ben ve Işık, ben ve sen - hep birlikteyiz.»</p>

  <p class="block_3">Tavuskuşu bir çığlık daha attı ve bu tropik gecede sessizliğe eş olan böcek vızıltıları içinden, uzaktan uzağa, ama yinede belirgin, neşeli müzik sesleri, flütler, telli sazlar ve bir davulun gümlemesi duyuldu.</p>

  <p class="block_3">«Dinle,» dedi Dr. Robert. «Duyuyor musun? Dansediyorlar.»</p>

  <p class="block_3">«Dansediyorlar,» diye yineledi Lakshmi. «Dansediyorlar.»</p>

  <p class="block_3">«Tüy gibi hafif dansediyorlar,» diye fısıldadı Susila, «uçar gibi.»</p>

  <p class="block_3">Müzik sesleri yükseldi, rahatça işitilir oldu.</p>

  <p class="block_3">«Sevgililerin Dansı bu,» dedi Susila.</p>

  <p class="block_3">«Sevgililerin Dansı. Robert, anımsıyor musun?»</p>

  <p class="block_3">«Hiç unutur muyum?»</p>

  <p class="block_3">Doğru, diye düşündü Will, insan hiç unutabilir mi? Uzaktan uzağa duyulan bir başka müziği ve bir odanın içinde bir çocuğun kulaklarına dolan can çekişen kadının kesik, belirsiz soluklarını hiç unutabilir miydi? Karşılarında, sokağın karşı yanında bir evde birileri Mary halanın en sevdiği Brahms valslerinden birini çalışmaktaydı. Bir-iki ve üç ve Bir-iki ve üç ve Biiir-iki üç, Bir-ve Bir ve İki-Üç ve Bir ve... Bir zamanlar Mary hala olan o iğrenç yabancı ilaçların sersemliğini üzerinden atmaya çalışarak gözlerini açmıştı. Sarı, bitkin yüzü son derece çirkin bir ifade kaplamıştı. «Git, sustur şunu,» diye avaz avaz bağırmıştı sert, yabancı ses. Derken, kötülüğün, çekememezliğin yerini umutsuzluk almıştı ve yabancı, o acınası, iğrenç yabancı hıçkırıklarla sarsılmaya başlamıştı. Brahms’ın valsi, bütün repertuarında sevgili Frank’ın en hoşlandığı parçaydı.</p>

  <p class="block_3">Serin bir esinti, canlı, parlak tınılı müzikten birkaç nota getirdi.</p>

  <p class="block_3">«Elele danseden onca genç,» dedi Dr. Robert. «O kahkahalar ve tutku, yalın mutluluk. Tümü burada, bir atmosfer gibi, bir güç alanı gibi. Onların neşesi ve bizim sevgimiz -Susila’nın sevgisi, benim sevgim- içiçe birbirine güç veriyor. Sevgi ve neşe seni sarıyor, sevgilim; sevgi ve neşe seni Parlak Işığın erincine götürüyor. Müziğe kulak ver. Duyuyor musun, Lakshmi?»</p>

  <p class="block_3">«Yine dalıp gitti,» dedi Susila. «Onu ayıltmaya çalış.»</p>

  <p class="block_3">Dr. Robert bitik bedene sarılarak kadını oturur duruma getirdi. Lakshmi’nin başı yana, omuzuna düştü.</p>

  <p class="block_3">«Küçük sevgilim,» diye durmadan yineliyordu doktor, «Küçük sevgilim.»</p>

  <p class="block_3">Lakshmi’nin gözleri kırpışarak, bir an açıldı. «Parlaklaşıyor,» dedi zor duyulur bir fısıltıyla, «parlaklaşıyor.» Coşkulu bir mutlulukla yüzü değişti.</p>

  <p class="block_3">Dr. Robert gözleri yaşlı, gülümsedi karısına.</p>

  <p class="block_3">«Artık kendini bırakabilirsin sevgilim.» Kırlaşmış saçları okşadı. «Sal kendini artık. Bırak,» dedi ısrarla. «Bu zavallı, yaşlı bedeni bırak artık. Artık ona ihtiyacın yok. Sıyır onu üzerinden. Bırak kirli çamaşırlar gibi yığılıp kalsın burada.»</p>

  <p class="block_3">Çökük yüzde ağız aralandı, hırıltıyla soluk almaya başladı.</p>

  <p class="block_3">«Sevgilim, benim küçük sevgilim...» Dr. Robert sımsıkı sarıldı karısına. «Haydi bırak, sal kendini. Yaşlı, yorgun bedenini bırak burada ve yoluna devam et. Git sevgilim, Işığa git, erince, Parlak Işığın erincine git...»</p>

  <p class="block_3">Susila cansız ellerden birini öptü, sonra genç Radha’ya döndü.</p>

  <p class="block_3">«Haydi, gidelim,» dedi kızın omuzuna dokunarak.</p>

  <p class="block_3">Radha meditasyonunu keserek gözlerini açtı, ayağa kalktı,.</p>

  <p class="block_3">Sessizce, parmak uçlarında, kapıya yürüdü. Susila Will’i çağırdı, ikisi birlikte Radha’nın ardından odadan çıktılar. Sessizce koridoru geçtiler. Kapıda Radha onlardan ayrıldı.</p>

  <p class="block_3">«Yanında kalmama izin verdiğin için sağol,» diye fısıldadı.</p>

  <p class="block_3">Susila onu öptü. «Lakshmi’yi rahatlattığın için asıl ben sana teşekkür ederim.»</p>

  <p class="block_3">Will ve Susila girişten geçtiler, ılık, koku yüklü karanlığa çıktılar. Hiç konuşmadan yokuş aşağı, pazar yerine doğru yürümeye başladılar.</p>

  <p class="block_3">«Herhalde şimdi,» dedi Will, sonunda, duygulandığını en ucuzundan alaycılık ve aşağılamayla yadsımaya çalışarak, bizim hemşire «sevgilisiyle <i class="calibre4">maithuna</i> yapmaya koşmuştur.»</p>

  <p class="block_3">«Aslına bakarsan,» dedi Susila, hiç bozuntuya vermeden, «bu gece nöbeti var.» Nöbetçi olmasaydı bile, ölüm yogasından aşk yogasına gitmesinin ne sakıncası olabilir.»</p>

  <p class="block_3">Will hemen yanıt vermedi. Molly’nin gömüldüğü günün gecesinde Babs’le aralarında geçenleri anımsamıştı. Aşk karşıtının yogası, istenmeyen şehvet düşkünlüğü yogası, kendinden nefret ede ede nefret edilesi şeyler yapma yogası.</p>

  <p class="block_3">«Tatsızlık ettim, özür dilerim,» dedi sonunda.</p>

  <p class="block_3">«Babanın izleri olmalı. Bakalım onları silmeyi başarabilecek miyiz.»</p>

  <p class="block_3">Pazar yerini geçmişler, köyden çıkan kısa yolun sonundaki açıklığa, cipin durduğu yere gelmişlerdi. Susila anayola çıkarken farlar kestirme yola sapan küçük yeşil bir arabayı aydınlattı.</p>

  <p class="block_3">«Bu saltanat arabanız değil mi?»</p>

  <p class="block_3">«Evet, o,» dedi Susila. Rani’yle Murugan gecenin bu saatinde nereye gidiyorlardı acaba.</p>

  <p class="block_3">«Muhakkak bir halt karıştıracaklardır,» diye tahmin yürüttü Will. Derken, ani bir dürtüyle Susila’ya Joe Adelhyde’ın aracısı olduğunu, Ana Kraliçe ve Bay Bahu ile yaptığı pazarlıkları anlattı.</p>

  <p class="block_3">«Yarın beni sınır dışı etseniz yeridir,» diye bitirdi öyküsünü.</p>

  <p class="block_3">«Fikrini değiştirdiğine göre, buna gerek yok,» diye güvence verdi Susila. «Zaten, yaptığın hiçbir şey asıl sorunu etkilemez. Bizim düşmanımız genel olarak petrol. Ha Güneydoğu Asya Petrolleri sömürmüş bizi, ha Kaliforniya Standart, ne farkeder.»</p>

  <p class="block_3">«Murugan’la Rani’nin çevirdiği dolapların farkında mıydınız?»</p>

  <p class="block_3">«Niyetlerini hiç gizlemediler ki.»</p>

  <p class="block_3">«Öyleyse neden onları başınızdan atmıyorsunuz?»</p>

  <p class="block_3">«Çünkü Albay Dipa onları hemen geri getirecektir. Rani, Rendang Prensesidir. Onu sınır dışı etmemiz yasal savaş nedeni sayılır.»</p>

  <p class="block_3">«Başka ne yapabilirsiniz?»</p>

  <p class="block_3">«Onları değiştirmeye, bize ayak uydurmalarını sağlamaya çalışır, mutlu bir son umut ederiz ve işler ters giderse, bunu da kabullenmeye hazırlarız kendimizi.» Bir suskunluk oldu. «Dr. Robert mokşa ilacını denemene izin vermiş miydi?» diye Will’e sordu. Will başıyla onaylayınca da, «Denemek ister miydin?» dedi.</p>

  <p class="block_3">«Hemen mi?»</p>

  <p class="block_3">«Hemen. Elbet, bütün gece uyanık kalmaya aldırmazsan.»</p>

  <p class="block_3">«Hiç aldırmam.»</p>

  <p class="block_3">«Çok kötü olabilirsin,» diye uyardı Susila. «Mokşa ilacı insanı cennete götürdüğü gibi, cehenneme de götürebilir. Ya da her ikisine birden, aynı anda veya ardarda. Ya da (şanslıysan, veya kendini hazırlamışsan) ikisinin, de ötesine gidebilirsin. En sonunda da, ötenin ötesine, yani başladığın yere dönersin - buraya, Yeni Rothamstead’e, günlük yaşama. Ama, elbet bu arada günlük yaşam tümüyle değişmiştir.»</p>

  <p class="block_10" id="calibre_pb_17"></p>
</body>
</html>
