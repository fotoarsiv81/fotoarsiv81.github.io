<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">4</h1>

  <p class="block_3">Tom Krishna ve Mary Sarojini komşu bahçıvanın çocuklarına öğlen uykusuna gitmişlerdi. Karartılmış oturma odasında Susila MacPhail geçmiş mutlulukların anıları ve büyük kaybının acısıyla başbaşaydı. Mutfak saati yarımı vurdu. Gitme vakti... Göğüs geçirerek kalktı, sandallarını ayağına geçirdi, ve tropikal öğleden sonranın göz kamaştıran aydınlığına çıktı. Göğe baktı. Volkanların ardında iri bulutlar doruklara tırmanıyordu. Bir saate kalmaz yağmur yağar... Bir gölgelikten diğerine geçerek ağaçlıklı yol boyunca ilerledi. Bir güvercin sürüsü kanat çırpıntılarıyla ulu pepul ağaçlarından yükseldi. Yeşil kanat, mercan gaga, güneşte sedef parıltılı göğüsler ormana doğru uzaklaştdar. Ne kadar da hoş, sözcüklere sığmaz güzellikteydiler. Susila, Dugald’ın göğe dönük yüzündeki keyifli ifadeyi görmek için başını çevirecekken, birden duraksayıp yere baktı. Dugald artık yoktu; yalnızca bu acı, kesilip atılan bir organın düşlerde, hatta algılarda sürüp giden acısını andıran bu duygu vardı. «Bir organın kesilip atılması,» diye fısıldadı, «bir organın kesilip atılması...» Gözleri yaşla dolunca sustu. Bir organının yitmesi kendine acıması için yeterli bir neden olmamalıydı, ve Dugald ölmüştü ama kuşlar yine güzeldiler, ve çocuklarının, ve tüm diğer çocukların herzamanki kadar sevgiye, yardıma, eğitilmeye gereksinmeleri vardı. Onun yokluğu böyle sürekli duyuluyorsa, bunun bir nedeni olmalıydı. Bundan böyle ikisi için sevmesi, yaşaması, düşünmesi, ve yalnızca kendi gözleri ve zihniyle değil, o kazadan önce karşılıklı bir zevk ve düşün arkadaşlığında kendi varlığıyla bütünleşen onun gözleri ve zihniyle algılayıp değerlendirmesi gerektiğini anımsatıyordu ona bu acı.</p>

  <p class="block_3">İşte, doktorun evine gelmişti bile. Merdiveni çıktı, taraçayı geçerek oturma odasına girdi. Kayınbabası camın yanına oturmuş, seramik bir bardaktan soğuk çayını yudumluyor, bir yandan da <i class="calibre4">Journal de Mycologie</i> (Mantarbilim) dergisini okuyordu. Geldiğini duyunca başını kaldırarak sevecenlikle gülümsedi.</p>

  <p class="block_3">«Susila, canım. Geldiğine çok sevindim.»</p>

  <p class="block_3">Susila eğilerek doktorun traşsız yanağını öptü.</p>

  <p class="block_3">«Neler oluyor, allahaşkına?» diye sordu. «Mary Sarojini’nin bir kaza geçirmiş bir adam bulduğu doğru mu?»</p>

  <p class="block_3">«Bir İngiliz- ama Çin, Rendang ve deniz kazası yoluyla buraya düşmüş. Adam gazeteci.»</p>

  <p class="block_3">«Nasıl biri?»</p>

  <p class="block_3">«Peygamber yaradılışlı. Ancak ne Tanrıya, ne de kendi kurtarıcılığına inanamayacak kadar akıllı. Üstelik, inancı olsa bile, bunu eyleme dönüştüremeyecek kadar duyarlı. Kasları eyleme geçmek, duyguları inanmak istiyor, ama sinir uçları ve zekâsı buna izin vermiyor.»</p>

  <p class="block_3">«Çok mutsuz olmalı.»</p>

  <p class="block_3">«Öyle mutsuz ki sırtlan gibi gülüyor.»</p>

  <p class="block_3">«Sırtlan gibi güldüğünün farkında mı?»</p>

  <p class="block_3">«Evet, ve bununla gururlanıyor. Bu konuda özdeyişler bile söylüyor. ‘Ben olura kulak asmayan adamlardanım.’»</p>

  <p class="block_3">«Yarası ağır mı?»</p>

  <p class="block_3">«Pek değil. Ama ateşi yükseldi. Antibiyotik tedavisine başladım. Direncini arttırmak ve kendi kendini sağaltma gücüne bir şans tanımak artık senin elinde.»</p>

  <p class="block_3">«Elimden geleni yaparım.» Kısa bir suskunluktan sonra konuştu, «Okul dönüşü Lakshmi’ye uğradım.»</p>

  <p class="block_3">«Onu nasıl buldun?»</p>

  <p class="block_3">«Herzamanki gibi. Yok, düne göre biraz daha güçsüz görünüyordu.»</p>

  <p class="block_3">«Bu sabah onu gördüğümde ben de aynı şeyi düşünmüştüm.»</p>

  <p class="block_3">«Allahtan çok fazla acı çekmiyor. Ruhbilimsel yöntemler şimdilik yeterli. Bugün bulantısı üzerinde çalıştık. Birkaç yudum birşey içebildi. Damardan beslenmesine gerek kalmayacak.»</p>

  <p class="block_3">«Tanrıya şükür!» dedi doktor. «O serumlar bir işkenceydi.» Büyük acılar karşısında hep dayancalı olmuştu; ama ne zaman bir iğne yapılması gerekse delice, küçük düşürücü bir dehşete kapılırdı.</p>

  <p class="block_3">Evliliklerinin ilk günlerinde yine bir iğne yüzünden yaygara kopartmasına öfkelenerek onu korkaklıkla suçladığı günü anımsadı. Lakshmi ağlayarak işkenceye katlanmış, sonra da af dileyerek onu utancından yerin dibine batırmıştı. «Lakshmi, Lakshmi.» Şimdi ise birkaç güne kadar ölmüş olacaktı. Otuz yedi yıldan sonra. Yüksek sesle, «Neler konuştunuz?» diye sordu.</p>

  <p class="block_3">«Havadan sudan,» dedi Susila. Aslında Dugald’dan sözetmişlerdi, ama aralarında geçenleri anlatmaya dayanamazdı. «İlk bebeğimdi,» diye fısıldamıştı ölüm yatağındaki kadın. «Bebeklerin böyle güzel olabileceklerini bilmezdim.» Çökmüş, karanlık yuvalarında gözleri parlamış, kanı çekilmiş dudakları bir gülümsemeyle aralanmıştı. «Mini miniydi elleri,» diye sürdürmüştü kısık, boğuk ses. «Küçücük ağzı doymak bilmezdi.» Bir deri bir kemik kalmış titrek eliyle bir yıl önce ameliyatla alınan göğsüne dokunmuştu. «Bilemezdim.» O deneyimi geçirmeden nasıl bilebilirdi ki? Doğum onun için gizlerin açığa vurması, dokunuş ve aşkla gönle dolması olmuştu. «Beni anlıyor musun?» Susila başıyla olurlamıştı. Elbette anlıyordu- aynı duyguyu kendi çocuklarıyla yaşamıştı, minik elli, doymaz ağızlı bebek Dugald’ın dönüştüğü yetişkin erkekle tatmıştı dokunuş ve aşkla gönle doğanları. «Onun adına hep korkardım,» diye fısıldamıştı hasta kadın. «Öyle güçlü, öyle zorba yaradılışlıydı ki, gönül kırıcı, ezici, yıkıcı olabilirdi. Başka biriyle evlenseydi... Seni seçtiği ne iyi oldu!» Eli bir zamanlar göğsünün durduğu yerden uzanarak Susila’nın kolunu tuttu. Susila başını eğerek bu eli öptü. İkisi de ağlıyorlardı.</p>

  <p class="block_3">Dr. MacPhail içini çekti, başını dikleştirdi, ve sudan çıkmış gibi silkindi. «Kaza geçiren adamın adı Farnaby,» dedi, «Will Farnaby.»</p>

  <p class="block_3">«Will Farnaby,» diye adı yineledi Susila. «Neyse, gidip onun için neler yapabileceğime bir bakayım.»</p>

  <p class="block_3">Dr. MacPhail onun ardından baktı, sonra arkasına yaslanarak gözlerini yumdu. Oğlunu ve karısını düşünüyordu- günden güne eriyip giden Lakshmi’yi, ansızın sönüveren parlak bir alev gibi Dugald’ı. Bir yaşamı oluşturan anlaşılmaz değişim ve rastlantı ardışıklığını, birleşimleriyle insan yazgısını açıklanamaz, ama yine de doğaötesi bir amaçlılıkla biçimlendiren tüm güzellik, acı ve tutarsızlıkları düşünüyordu. «Zavallı kız,» dedi içinden, Dugald’ın başına gelenleri anlattığında Susila’nın yüzünde beliren acıyı anımsayarak. «Zavallı kız!» Bu arada <i class="calibre4">Journal de Mycologie’</i>de sanrı yapan mantarlar üzerine bu yazı vardı. Düzende nasılsa yerini alan gereksiz ayrıntılardan biri daha. Birden yaşlı Raca’nın tuhaf şiirlerinden birini anımsadı.</p>

  <p class="block_11">Her şey her şeye karşı</p>

  <p class="block_11">olabildiğince kayıtsız,</p>

  <p class="block_11">elele vermiş çalışır</p>

  <p class="block_11">uyuşmazlık içinde, bir Erdem için</p>

  <p class="block_11">iyilik ötesi, bir Varlık için</p>

  <p class="block_11">geçiciliğinde daha sürekli,</p>

  <p class="block_11">solup giderken daha ölümsüz</p>

  <p class="block_11">cennetteki Tanrıdan bile.</p>

  <p class="block_12"></p>

  <p class="block_3">Kapı gıcırdadı, ve bir an sonra Will ayak sesleri ve etek hışırtıları duydu. Sonra omuzuna dokunan bir el, nasıl olduğunu soran yumuşak, uyumlu bir kadın sesi.</p>

  <p class="block_3">«Berbat,» diye yanıtladı gözlerini açmadan.</p>

  <p class="block_3">Sesinde ne kendine acıma, ne, de acındırma isteği vardı.</p>

  <p class="block_3">Yalnızca, yıllardır sürdürdüğü acı duymazlık oyunundan bıkıp çektiklerini ağzından kaçıran bir Stoacının öfkeli gerçekçiliği.</p>

  <p class="block_3">«Berbat durumdayım.»</p>

  <p class="block_3">El ona yine dokundu. «Ben Susila MacPhail’im,» dedi ses, «Mary Sarojini’nin annesi.»</p>

  <p class="block_3">Will isteksizce başını döndürerek gözlerini açtı. Yetişkin bir kadın, Mary Sarojini’nin daha esmer bir benzeri, yatağın yanına oturmuş, dostça bir ilgiyle ona gülümsüyordu. Kadına gülümseyerek karşılık verecek gücü yoktu; «Nasılsınız,» demekle yetindi, ve sonra örtüleri burnuna kadar çekerek gözlerini yeniden yumdu.</p>

  <p class="block_3">Susila sessizce onu seyrediyordu -kemikli omuzlarını, Palalı gözüyle bakılınca kolayca incinebilir, korumasız görünen Kuzeyli solukluğunu, derisinin altında sayılan kaburgalarını, güneş yanığı yüzünün adeta uzaktan seyredilmek için yaratılmış güçlü çizgilerini- kırbaçlanıp acı çekmeye bırakılmış bir adamın güçlü ama duyarlı, acıyla kasılmış, korumasız yüzü, diye düşündü.</p>

  <p class="block_3">«Duyduğuma göre İngilizmişsiniz,» dedi sonunda.</p>

  <p class="block_3">«Ne nereden geldiğim, ne de nereye gideceğim beni hiç ırgalamıyor,» diye söylendi kabaca. «Cehennemden cehenneme.»</p>

  <p class="block_3">«Savaştan hemen sonra İngiltere’ye gitmiştim,» dedi kadın. «Öğrenim için.»</p>

  <p class="block_3">Will dinlememeye çalışıyordu; ama kulakların kapağı yok ki; sinirlerini bozan bu sesten kurtulamayacaktı.</p>

  <p class="block_3">«Psikoloji sınıfında bir kız vardı,» diyordu ses; «ailesi Galler bölgesinde yaşıyordu. Yaz tatilinin ilk ayında beni evine çağırmıştı. Galler’e hiç gitmiş miydiniz?»</p>

  <p class="block_3">Elbette gitmişti. Saçma sapan anılarıyla başını şişirmese olmaz mıydı sanki?</p>

  <p class="block_3">«Orada, suyun kıyısında yürümeye bayılırdım,» diye anlatıyordu Susila. «Hendeğin ötesindeki katedrali seyretmeye de,» -ve katedrale baktıkça kumsalda, palmiyelerin altında yatan Dugald’ı, ona ilk dağcılık dersini verirken Dugald’ı düşlerdi. «İpe bağlısın. Güvencedesin. Düşmen olanaksız...» Düşmek olanaksız, diye acıyla yineledi - sonra burayı ve bu anı düşündü, bir görevi olduğunu, ve gergin, keskin hatlı yüze bakarak, karşısında acı çeken bir insan olduğunu anımsadı. «Herşey ne kadar da güzeldi,» diye sürdürdü anılarını, «ve ne kadar huzur verici.»</p>

  <p class="block_3">Will sesin daha uyumlu ve tuhaf bir biçimde uzaklaşmış olduğunu duydu. Belki de bu nedenle artık rahatsız olmuyordu.</p>

  <p class="block_3">«Olağanüstü bir iç huzur... Şanti, şanti, şanti. Usa sığmaz iç barış.»</p>

  <p class="block_3">Ses şimdi uyumla akıyor, başka bir dünyadan ezgiler taşıyordu.</p>

  <p class="block_3">«Gözlerimi kapayıp,» diyordu ezgi, «gözlerimi kapayıp herşeyi olanca berraklığıyla görebiliyorum. Katedrali görüyorum - öyle görkemli ki, piskopos sarayını çevreleyen ulu ağaçlardan bile daha ulu. Yemyeşil çimleri, suyu, taşlara vuran altın güneş ışıklarını, dallar arasında eğimli gölgeleri görüyorum. Ve, dinle! Çan sesleri duyuyorum. Çan sesleri ve kargalar. Kulede kargalar - onları duyabiliyor musun?»</p>

  <p class="block_3">Evet, kargaları duyabiliyordu, hem de bahçede ötüşen papağanlar kadar yakın ve açık. Burada, ve aynı anda başka bir zamandaydı - burada, ekvatora yakın bu karanlık, boğucu odada, ve orada, Mendiplerin kıyısında, serin bir açıklıkta, katedral kulelerinde ötüşen kargaların, yeşil sessizlikte eriyip giden çan seslerinin yanındaydı.</p>

  <p class="block_3">«Ve bembeyaz bulutlar var,» diyordu ses, «ve onları çevreleyen mavi gök öyle soluk, öyle uçucu ve taze ki...»</p>

  <p class="block_3">Taze, dedi içinden Will, evliliği yıkılmazdan önce Molly ile geçirdiği o hafta sonunun taptaze, masmavi nisan göğü. Papatya ve hindihaya durmuştu çayırlar, ve suyun ötesinde yükselen görkemli katedral yalın geometrik çizgileriyle yumuşak nisan bulutlarının doğallığına meydan okuyordu. Doğaya meydan okuyor, ama aynı zamanda onu bütünlüyor, onunla uzlaşıyor, barışıyordu. Molly’yle ilişkileri de böyle olmalıydı - o nisan günü olduğu gibi, barışık, bütünleşmiş.</p>

  <p class="block_3">«Ve kuğular,» diye hülyalı ezgisini sürdürüyordu ses, «Kuğular.»</p>

  <p class="block_3">Evet, kuğular. Yeşim, kara kehribar bir aynada süzülen kuğular - canlı, soluyan bir ayna, ve kabarıp çalkanan bu aynada gümüş yansımaları durmadan kırılıp birleşen, dağılıp bütünleşen kuğular.</p>

  <p class="block_3">«Soyluluk armalarının figürleri gibiler. Akıl almaz, düşsel güzellikte. Ama yine de gerçek - gerçek bir konumda gerçek kuşlar. Şimdi öyle yakınımdalar ki, uzansam onlara erişebilirim - yine de öyle uzaklar ki bana, binlerce mil uzakta. Çok uzaklarda, o durgun suda, uyumlu, görkemli, büyülü, süzülüyorlar.»</p>

  <p class="block_3">Görkemle, görkemle süzülmedeler, beyaz yuvarlak göğüsleriyle karanlık suları yarıp dalgalandırarak - sular çalkalanıp yarılıyor, arkalarında gittikçe genişleyen parıltılı ok ucundan bir iz bırakarak halkalanıyor. Onların karanlık aynada süzülüşünü görebiliyordu Will, kuledeki kargaları duyuyor, bahçeden gelen dezenfektan ve gardenya kokuları arasında uzakta yeşil ovadaki Gotik hendeğin soğuk, ıslak yosun kokusunu seçiyordu.</p>

  <p class="block_3">«Kendiliğinden süzülüp gidiyor,» dedi Will içinden. «Kendiliğinden süzülüp gidiyor.» Bu sözcükler ona derin bir mutluluk verdi.</p>

  <p class="block_3">«Orada oturur,» diyordu ses, «orada oturur, bakar da bakardım, ve ben de süzülmeye başlardım. Kuğularla birlikte dipsiz karanlıkla soluk göğün arasında, durgun su yüzünde süzülürdüm. Ve aynı anda, burasıyla orası, şimdiyle geçmiş arasında süzülürdüm.» Ve anıları dolduran mutlulukla, diye düşünüyordu Susila, bu dinmek bilmeyen, yürek parçalayan yitik acısı arasında. «Ve gerçekle düş, bize dıştan gelenle içten, varlığımızın derinliklerinden gelen arasında.»</p>

  <p class="block_3">Elini adamın alnına koydu, ve birden sözcükler betimlediklerin varlıklarla olaylara dönüştüler; düş gerçek oldu. Will artık gerçekten süzülüyordu.</p>

  <p class="block_3">«Süzülüyorsun,» diye ısrarla yineledi yumuşak ses. «Suyun üstünde bir ak kuş gibi süzülüyorsun. Büyük bir yaşam ırmağında süzülüyorsun - büyük, duru, suskun ırmak, ve öyle durgun, öyle suskun ki, onun uyuduğunu sanırsın. Uyuyan bir ırmak. Ama karşı durulmaz bir akışı vardır. Sessizce, karşı durulmaz biçimde dopdolu bir yaşama doğru, tüm acıları, mutsuzlukları bilerek, benimseyerek, kendisiyle özdeşleştiren, ve böylece daha engin, daha güçlü ve bütünlenmiş bir gönül erincine doğru akan yaşam ırmağı. Ve şimdi sen bu gönül erincine doğru süzülmektesin, bu duru, suskun, durgun, ama dizgin tanımaz, durgunluğunca dizginlenmez kılınmış ırmağın üzerinde. Ve ben de onun akışına kaptırmışım kendimi.» Yabancı için konuşuyordu. Ama, bir başka düzlemde kendisi içindi anlattıkları. «Kendiliğinden süzülüvermek. Hiç çaba göstermeden. Yalnızca kendimi bırakarak, akıntının beni taşımasına izin vererek, bu karşı durulmaz, durgun yaşam ırmağından beni de götürmesini dileyerekve onun varacağı yerin benim varmak istediğim, varmam gereken yer olduğunu aklımdan çıkarmadan: daha üştün bir yaşama, gönül erincine doğru. Durgun ırmağın üstünde, karşı durulmaz biçimde barışıklığın, uzlaşmanın bütünlüğüne.»</p>

  <p class="block_3">Elinde olmadan, farkına bile varmadan Will Farnaby derin derin göğüs geçirdi. Ne büyük bir sessizlik sarmıştı her yanı! Panjurların dışında konuşan papağanlara, yanıbaşında ezgisini sürdüren sese karşın derin, billurlaşmış bir sessizlik sarmıştı Will’i. Sessizlik ve boşluk, ve sessizlikle boşluğun arasında ırmak olanca durgunluğu ve karşı durulmazlığıyla akmaktaydı.</p>

  <p class="block_3">Susila yastıktaki yüze baktı. Kusursuz dinginliğiyle öyle genç ve çocuksu görünüyordu ki. Alnının çatık çizgileri silinmişti. Acıyla sıktığı dudakları gevşeyip aralanmış, usulca, belli belirsiz soluyordu adam. Birden, mehtaplı bir gecede, yanında uyuyan Dugald’ın arınmış yüzünü gördüğünde aklına gelen dizeyi anımsadı: «Sevdiğine uyku sundu.»</p>

  <p class="block_3">«Uyu,» dedi, «uyu.»</p>

  <p class="block_3">Sessizlik her yanı sardı, boşluk büyüdü.</p>

  <p class="block_3">«Durgun ırmağın yüzeyinde uyuyorsun,» diyordu ses. «Ve ırmağın üstünde, soluk gökyüzünde, büyük, beyaz bulutlar var. Bulutlara baktıkça yükseklere, onlara doğru onlara doğru yükseliyorsun, ve seni ileri, yukarı, daha yukarı taşıyor.»</p>

  <p class="block_3">Sessiz boşlukta yükseğe, daha yükseklere. Düşler gerçeğin ta kendisiydi, sözcükleri yaşıyordu.</p>

  <p class="block_9">«Sıcak düzlüklerden,» diyordu ses, «dağların serinliğine.»</p>

  <p class="block_3">Evet, işte mavi göğün önünde göz kamaştıran beyazlığıyla Jungfrau. İşte Monte Rosa...</p>

  <p class="block_3">«Soluduğun hava ne kadar da serin. Serin, arı, yaşam gücüyle yüklü!»</p>

  <p class="block_3">Derin derin soluk aldı ve yaşama gücüyle doldu içi. Derken, karlı düzlüklerden hafif bir esinti tenini serin serin okşadı, içini açtı. Ve düşüncelerini yansıtan, deneylerini paylaşan ses konuştu, «Serinlik, ferahlık ve uyku. Serinlikle yaşam gücüne, uykuyla barışıklığa, bütünleşmeye, gönül erincine.»</p>

  <p class="block_3">Yarım saat sonra Susila oturma odasına dönmüştü.</p>

  <p class="block_3">«Ne haber?» diye sordu kayınbabası. «Ona yardım edebildin mi?»</p>

  <p class="block_3">Susila başını salladı.</p>

  <p class="block_3">«Ona İngiltere’de bir yeri anlattım,» dedi. «Umduğumdan daha çabuk uyudu. Ondan sonra da ateşi konusunda bazı telkinlerde bulundum...»</p>

  <p class="block_3">«Dizini unutmadın ya?»</p>

  <p class="block_3">«Hiç unutur muyum.»</p>

  <p class="block_3">«Dolaysız telkin?»</p>

  <p class="block_3">«Hayır, dolaylı. Daha etkili. Beden imgesinin bilincine varmasını sağladım. Sonra bedenini olduğundan çok daha büyük, dizini ise çok daha küçük görmesine yardım ettim. Güçlü, görkemli bir şeye kârşıkoyan minicik, zavallı bir şey. Kimin kazanacağı besbelli!» Duvar saatine baktı. «Aman Tanrım. Acele etmeliyim. Yoksa okula geç kalacağım.»</p>

  <p class="block_3"></p>

  <p class="block_10" id="calibre_pb_7"></p>
</body>
</html>
