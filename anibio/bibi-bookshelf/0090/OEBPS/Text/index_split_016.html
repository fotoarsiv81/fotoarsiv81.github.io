<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">13</h1>

  <p class="block_3">İkizler yıkanıp paklanmış, mama iskemlelerine oturtulmuşlardı. Mary Sarojini, kıvançlı ancak kaygılı bir ana gibi üzerlerine titriyordu. Ocakbaşında Vijaya, elde kepçe, büyük bir toprak tencereden pilav ve sebze boşaltıyordu. Tom Krishna, yüzünde yoğun bir dikkat, dolan kâseleri özenle masaya taşıyordu.</p>

  <p class="block_3">«İşte tamam!» dedi Vijaya, ağzına dek dolu son kâse de masaya konunca. Ellerini sildi, masaya gelerek yerini aldı. «Konuğumuza Şükran Duamızı açıklasan iyi edersin,» dedi Shanta’ya.</p>

  <p class="block_3">Kadın Will’e döndü. «Pala’da dua yemeklerden önce okunmaz. Yemek yerken okunur. Daha doğrusu, okunmaz da, çiğnenir.»</p>

  <p class="block_3">«Çiğnenir mi?»</p>

  <p class="block_3">«Her öğünün ilk lokması Şükran Duası yerine geçer, o ilk lokmayı tümüyle bitinceye dek çiğner, çiğner, çiğneriz. Çiğnerken bir yandan da yemeğin tadına, kıvamına, ısısına, dişlerimiz üzerindeki basınca, çene kaslarımızın işleyişine dikkat ederiz.»</p>

  <p class="block_9">«Herhalde, bir yandan da Aydınlanmış Olana, Şiva’ya, ya da her kimse ona şükranlarınızı sunarsınız.»</p>

  <p class="block_3">Shanta başını hızla salladı. «Bu dikkati dağıtır. Oysa duanın amacı zihnin yoğunlaştırmasıdır. Kendi uydurmanız olmayan bir şey, somut bir veri üzerinde yoğunlaştırılması. Yoksa, düşünüzde yarattığınız bir kişiye yöneltilen belirli sözcüklerin bellekteki izleri üzerinde değil. Çevresine bakındı. «Başlayalım mı?»</p>

  <p class="block_3">«Yaşasın!» diye bir ağızdan bağırdı ikizler ve kaşıklarına sarıldılar.</p>

  <p class="block_3">Yalnızca daha ağızlarını şapırdatmadan yemeyi öğrenememiş ikizlerin gürültüsüyle bozulan uzun bir suskunluk oldu.</p>

  <p class="block_3">«Artık yutabilir miyiz?» diye sordu küçük oğlanlardan biri, sonunda.</p>

  <p class="block_3">Shanta izin verdi. Herkes yutkundu. Kaşık sesleri ve dolu ağızlardan dökülen sözcükler birbirine karıştı.</p>

  <p class="block_3">«Ee,» diye sordu Shanta, «Şükran Duamızın tadını nasıl buldunuz?»</p>

  <p class="block_3">«Bir dizi değişik tat aldım. Pirinç, zerdeçal, kırmızı biber, kabak ve tanımadığım bir yeşillikten oluşan ana tema üzerine çeşitlemeler de diyebilirim. Yemeğin böylesine değişken bir tadı olması çok ilginç. Daha önce hiç dikkatimi çekmemişti.»</p>

  <p class="block_3">«Zihninizi yemek üzerinde yoğunlaştırdığınızda bir an için düşlerinizden, anılarınızdan, beklentilerinizden, aptalca düşüncelerden - yani, kişiliğinizin tüm belirleyici niteliklerinden kurtulmuş oldunuz.»</p>

  <p class="block_3">«Peki, tat alan «ben» değil miyim?»</p>

  <p class="block_3">Shanta masanın öbür ucunda oturan kocasına baktı. «Ne dersin Vijaya?»</p>

  <p class="block_3">«Bence tat alan «ben» ile «benlik dışı» arasında bir şey. Tat almak «benlik dışı»nın tüm organizma adına gerçekleştirdiği bir işlev. Ama, aynı zamanda, tat almak bilinçli bir «ben»in varlığını gösterir. Zaten çiğneme duamızın amacı da bu «ben»in, «benlik dışı»nın yaptıklarının bilincinde olmasını sağlamak.»</p>

  <p class="block_3">«Çok güzel,» dedi Will. «Ama bu amacın amacı ne?»</p>

  <p class="block_3">Bu soruyu Shanta yanıtladı. «Amacın amacı şu,» dedi. «çevredeki ‘senlik dışı’ olana (ki bu yemektir) ve kendi içindeki, ‘senlik dışı’ olana (bunlar da tat duyumlarındır) iyice dikkat etmeyi öğrendiğinde, bir de bakarsın ki bilincinin ötesindeki senlik dışı’na da dikkat etmeye başlamışsın. Belki bunu başka türlü anlatmak daha doğru olur.» diye sürdürdü Shanta. «Bilincinin ötesindeki ‘senlik dışı’, fizyolojik açıdan ‘senlik dışı’ olanın iyice ayırdına varmış bir ‘sen’e kendini daha kolay bildirebilir.» Sözleri büyük bir şangırtı ve ikizlerden birinin haykırışlarıyla kesildi. Bir yandan yerdeki pisliği temizlerken, konuşmaya başladı. «Derken sıra ‘ben’ ve ‘benlik dışı’ sorununu bir metrenin altındaki insancıklar açısından ele almaya gelir. Şaşmaz bir çözüm bulana altmış dört bin rupi ödül verilecektir.» Çocuğun gözyaşlarını sildi, burnunu temizledi, yanağına bir öpücük kondurdu ve başka bir kâse almak için ocağa gitti.</p>

  <p class="block_3">«Bugün neler yapacaksınız bakalım,» diye çocuklara sordu Vijaya, yemekten sonra.</p>

  <p class="block_3">«Korkuluklara bakmakla görevliyiz,» dedi Tom Krishna, şişinerek.</p>

  <p class="block_3">«Okulun hemen dibindeki tarlada,» diye ekledi Mary Sarojini.</p>

  <p class="block_3">«Sizi oraya kadar arabayla bırakayım,» dedi Vijaya. Sonra Will Farnaby’ye dönerek sordu, «Bizimle gelmek ister misin?»</p>

  <p class="block_3">Will istiyordu. «Eğer bir sakıncası yoksa, hazır oraya gitmişken, okulu gezmek isterdim - sınıflara girip oturmak.»</p>

  <p class="block_3">Shanta balkona çıktı ve el sallayarak onları uğurladı. Az sonra cip görünmüştü..</p>

  <p class="block_3">«Okul köyün öte yanındadır,» diye açıkladı Vijaya. «Kestirmeden gideceğiz. Yol önce iner, sonra yokuş yukarı çıkar.»</p>

  <p class="block_3">Önce set set pirinç, mısır ve tatlı patates tarlaları arasından aşağı, solunda küçük, çamurlu bir balık üretme havuzu, sağında ekmek ağacı bahçeleri olan bir düzlüğe, sonra yeşil ve altın sarısı tarlalar arasından yokuş yukarı - ve işte okula gelmişlerdi; geniş gölgeli, yüksek ağaçlar altında geniş, beyaz bir yapı.</p>

  <p class="block_3">«Korkuluklar orada, aşağıda,» dedi Mary Sarojini. Will kızın gösterdiği yöne baktı. Altlarında uzanan set set tarlalardan yola en yakın olanında sarı pirinçler hemen hemen hasada hazırdı. Yalnızca kalçalarını örten pembe kuşaklar sarınmış iki küçük oğlan ve mavi etekli küçük bir kız sırayla dar uzun tarlanın iki yanında direklere tutturulmuş adam boyu iki kuklanın iplerini çekmekteydiler. Kuklalar tahtadandı ve özenle yontulmuşlar, paçavralar değil, gözalıcı giysiler kuşanmışlardı. Will, ağzı bir karış açık, bakakaldı.</p>

  <p class="block_3">«O görkemli Hz. Süleyman bile,» dedi, «bunlar denli gösterişli değildi.»</p>

  <p class="block_3">Ama ne de olsa, diye geçirdi aklından, Süleyman yalnızca bir kraldı; bu göz kamaştıran kuklalar daha üst düzeyde yaratıklardı. Birebir Buda Adayı, diğeri ise, Sistin Kilisesinde gördüğü yeni yaratılmış Ademin üzerine kanat geren Baba Tanrı’nın canlı, sevimli Doğu Hint uyarlamasıydı. İplerin her çekilişinde Buda Adayı ellerini sallıyor, lotus oturuşunda çaprazlanmış ayaklarını çözüyor, havada kısa bir İspanyol dansı yaptıktan sonra yine bağdaş kurarak, ipin yeni bir çekilişi meditasyonlarını bölene dek, bir an boyunca put gibi oturuyordu. Bu arada Baba Tanrı yana açılmış kollarını sallayarak, işaret parmağını gelecek felâketleri bildirircesine uzatıyor, at kıllarıyla çevrelenmiş ağzını açıp kapatıyor, cam gözlerini yuvarlayarak pirinçlere yaklaşma küstahlığında bulunan kuşlara öldürücü bakışlar fırlatıyordu. Canlı bir esinti Tanrının parlak sarı üzerine kahverengi, beyaz ve siyah kaplan ve maymun desenli giysilerini uçuşturuyor, Buda Adayının kırmızı, portakal rengi, gözalıcı ipeklileri rüzgâr tanrısını anıştıran küçük gümüş çıngırak sesleri eşliğinde kabarıp çırpınıyordu.</p>

  <p class="block_3">«Bütün korkuluklarınız bunlara mı benzer?» diye sordu Will.</p>

  <p class="block_3">«Evet, bu Büyük Raca’nın buluşudur,» dedi Vijaya. «Çocuklara tüm tanrıları insanların yarattığını ve tanrıların iplerimizi çekme gücünü aslında bizden aldıklarını göstermek istemiş.»</p>

  <p class="block_3">«Haydi, onları dansettirelim,» diye bağırdı Tom Krishna, «kıvrandıralım!» Neşeyle güldü.</p>

  <p class="block_3">Vijaya kocaman eliyle çocuğun esmer, kıvırcık başını okşadı. «Aferin!» Sonra Will’e dönerek, «Tırnak aç ‘tanrılar’ tırnağı kapat,» dedi, Büyük Racayı taklit ederek. «Başlıca yararları 'kuşları ve tırnak aç ‘günahkârları’ tırnağı kapat, ürkütmek ve arada sırada acı çekenleri avutmak dışında şudur: direkler üzerinde durduklarından, onlara bakarken başımızı kaldırmamız gerekir; ve insan başını kaldırdığında, baktığı biri tanrı bile olsa, onun ardındaki göğü görmeden edemez. Peki, gök nedir? Hava ve ışıktır; ancak, aynı zamanda, canlı, cansız her şeyin, kutsal kuklaların ve onları yaratanların içinden çıktığı ve bildiğimiz, (daha doğrusu bildiğimizi sandığımız) evrende göründüğü o sınırsız ve (terimimi bağışla) gebe boşluğun simgesidir.»</p>

  <p class="block_3">Onları dikkatle dinleyen Mary Sarojini, Vijaya’nın sözlerini başıyla onayladı. «Babam gökteki kuşlara bakmanın daha da yararlı olduğunu söylerdi,» diye söze karıştı. «Kuşlar ‘söz’ değildir, derdi. Kuşlar gerçektir. Gök denli gerçek. » Vijaya arabayı durdurdu, «İyi eğlenceler,» dedi çocuklara arabadan inerlerken. «Onları dansettirip kıvrandırın.»</p>

  <p class="block_3">Tom Krishna ve Mary Sarojini bağrışarak yolun altında, küçük tarlada bekleyen arkadaşlarının yanına koştular.</p>

  <p class="block_3">«Sıra eğitimin daha ciddi yönlerine geldi.» Vijaya cipi okulun yanındaki sokağa soktu. «Arabayı burada bırakıp merkeze yürüyeceğim. İşin bitince söyle, seni eve bıraksınlar.» Kontağı kapattı ve anahtarı Will’e verdi.</p>

  <p class="block_3">Okul müdiresi Bayan Narayan müdür odasında, masasının başına oturmuş, buruş kırış bir tazı yüzünü andıran uzun, kederli yüzlü, ak saçlı bir adamla konuşmaktaydı.</p>

  <p class="block_3">«Bay Chandra Menon,» diye açıkladı Vijaya, herkesi tanıştırdıktan sonra, «Eğitim Bakan Yardımcımızdır.»</p>

  <p class="block_3">«Şu anda olağan denetimlerinden birini yapmakta,» dedi Müdire Hanım.</p>

  <p class="block_3">«Ve gördüklerini çok beğenmekte,» dedi Bakan yardımcısı, başıyla Bayan Narayan’ı selamlayarak.</p>

  <p class="block_3">Vijaya izin istedi. «İşimin başına dönmeliyim,» dedi ve kapıya yürüdü.</p>

  <p class="block_3">«Eğitim konusuna özel bir ilgi mi duyuyorsunuz?» diye sordu Bay Menon.</p>

  <p class="block_3">«Aslına bakarsanız, bu konuda özellikle bilgisizim demek daha doğru olur,» dedi Will. «Ben yalnızca büyütüldüm, hiç eğitilmedim. İşte bunun için gerçek eğitime bir göz atmak istiyorum.».</p>

  <p class="block_3">«Tam yerine geldiniz,» diye inanca verdi Bakan Yardımcısı. «Yeni Rothamstead en iyi okullarımızdandır.»</p>

  <p class="block_3">«İyi okul ölçütünüz nedir?»</p>

  <p class="block_3">«Başarı.»</p>

  <p class="block_3">«Hangi alanda başarı? Burs kazanmakta mı? Bir mesleğe hazır olmakta mı? Adanızda geçerli olan kesin buyruklara uymakta mı?»</p>

  <p class="block_3">«Bunların tümünde,» dedi Bay Menon. «Ama yanıtlanması gereken asıl soru başka. Kızlar ve oğlanlar neye yararlar?»</p>

  <p class="block_3">Will omuz silkti. «Nerede eğitildiklerine bağlı bu. Örneğin kızlar ye oğlanlar Amerika’da ne işe yararlar? Yanıt: toplu tüketime. Toplu tüketimin doğal sonuçlarıysa kitle iletişimi, kitlesel tanıtmacılık, televizyon, sinir ilaçları, bilimsel düşünce ve sigara gibi kitlesel uyuşturuculardır. Artık Avrupa da toplu üretime geçtiğine göre, kızlar ve oğlanlar ne işe yarayacaklardır? Toplu tüketime ve diğer saydıklarıma - aynı Amerikalı kızlar ve oğlanlar gibi. Oysa Rusya’da bu sorunun yanıtı farklı. Orada kızlar ve oğlanlar ulusal devleti güçlendirip ayakta tutmaya yararlar. Sürüyle mühendisin, fen hocasının ve her an savaşmaya hazır, tanklarla, Hidrojen bombalarıyla, uzun erimli roketlerle donatılmış elli bölük askerin varlık nedeni budur. Çin’de de aynı durum, daha da abartılmış olarak karşımıza çıkar. Orada kız ve oğlanlar neye yarar? Topa, tüfeğe cephane, sanayiye hammadde, tarıma gübre, yol yapımına çakıl olmaya. Şimdilik Doğu Doğudur, Batı da Batı. Ancak, bu ayırım iki ayrı nedenden ötürü ortadan kalkabilir. Batı Doğudan öyle ürkebilir ki, kızlarla, oğlanların toplu tüketime yaradığını unutup, onları silah cephanesi, devletin bekçisi olarak kullanmaya karar verebilir. Ya da, Doğu, Batılılaşma özlemiyle yanıp tutuşan, tüketim mallarına aç kitlelerin baskısını öyle büyük bir güçle hissedebilir ki, görüş değiştirip kızlarla oğlanların toplu tüketime yaradığında karar kılabilir. Neyse, bunlar geleceğe dönük varsayımlar. Bugün için sorumuzun başka geçerli yanıtı yok.»</p>

  <p class="block_3">«Bizim yanıtımız,» dedi Bay Menon, «her iki yanıta da benzemez. Pala’da kızlar ve oğlanlar neye yararlar? Ne toplu tüketime, ne de devleti güçlendirmeye. Elbet devletin varlığı korunmalı, ve elbet üretim herkese yetmeli. Bu tartışma götürmez. Ancak bu koşullarda kızlarla oğlanlar gerçekte neye yaradıklarını anlayabilirler - ve ancak bu koşullarda bizler bu konuda bir şeyler yapabiliriz.»</p>

  <p class="block_3">«Peki, gerçekte neye yararlar?»</p>

  <p class="block_3">«Olabilirlik durumundan olmuşluk durumuna geçirilmeye, tam anlamıyla insana dönüştürülmeye yararlar.»</p>

  <p class="block_3">Will başını eğdi... ‘«<i class="calibre4">Gerçek Üzerine Notlar</i>»' dedi, «Özvarlığa dönüşme konusu.»</p>

  <p class="block_3">«Büyük Raca,» dedi Bay Menon, «daha çok insanların birey ötesi düzlemdeki özvarlıklarıyla ilgilenirdi. Elbet biz de en az onun kadar bu konuyu önemsiyoruz. Ama bizim asıl görevimiz temel eğitim ve temel eğitim, yapı, boy, huy, yetenek ve kusur farklılıkları gösteren, bireylerle uğraşır. Bireyin algılar ötesi aşkın boyutta bölünmezliği yüksek öğretimin kapsamına girer. Bu tür yüksek öğretim ergenlik çağında başlar ve orta eğitimle bir arada verilir.»</p>

  <p class="block_3">«Mokşa ilacının ilk kez kullanılmasıyla başlıyor olmalı?»</p>

  <p class="block_9">«Demek mokşa ilacını duydunuz?»</p>

  <p class="block_3">«Kullanılışına bile tanık oldum.»</p>

  <p class="block_3">«Dr. Robert dün beyi bir eriştirme törenine götürmüş,» diye açıkladı Müdire.</p>

  <p class="block_3">«Çok etkileyiciydi,» dedi Will. «Hele kendi din eğitimimi düşünürsek...» Sözünü anlamlı bir biçimde yarım bıraktı.</p>

  <p class="block_3">«Neyse, dediğim gibi,» diye konuya döndü Bay Menon, «gençlere eğitim aynı zamanda verilir. Bütün duyarlı varlıklarla aşkın bütünlüklerinin yaşam deneyleriyle bilincine varmalarını sağlarız; aynı zamanda da ruhbilim ve fizyoloji derslerinde her insanın özgün bir yapısı olduğunu, kimsenin kimseye benzemediğini öğretiriz onlara.»</p>

  <p class="block_3">«Oysa benim öğrencilik yıllarımda,» dedi Will, «eğitimciler kişiler arasındaki farklılıkları silmeye, ya da en azından tek bir Geç Viktorya Devri Ülküsü -aydın, ama Anglikan futbolsever centilmen ülküsü- içinde eritmeye uğraşıyorlardı. Şimdi de bana kimsenin kimseye benzememesi gerçeği karşısında tutumunuzu anlatın.»</p>

  <p class="block_3">«İlk önce,» dedi By Menon, «ayırıcı özellikleri belirleriz. Herhangi bir çocuk beden yapısı, biyokimyasal yapısı ve ruhsal yapısı açısından tam olarak kimdir, ya da nedir? Organlarından hangisi organlar arası öncelik sıralamasında önde gelir - sindirim organları mı, kasları mı, yoksa sinir sistemi mi? Kişilik olarak üç karşıt uçtan hangisine daha yakındır? Beden ve ruh bileşimi ne ölçüde uyumlu ya da uyumsuzdur? Yapısındaki baskı kurma, toplumcu olma, ya da içe kapanma eğilimlerinden hangisi daha baskındır? Nasıl düşünür, nasıl algılar, nasıl anımsar? Düş kurma yeteneği var mıdır? Zihni imgelerle mi sözcüklerle mi, aynı anda ikisiyle birden mi, yoksa hiçbirini kullanmadan mı çalışır? Öykücülük yeteneği var mıdır? Dünyayı, Wordsworth ile Traherne’in çocukluklarında gördükleri gibi mi görür? Eğer öyleyse, bu görkemin, bu özgün görüşün silinip yokolmaması için neler yapılabilir? Ya da, genel olarak, çocuklarımıza, sözcükler ötesi düzlemde yoğun deneyler yaşama yeteneklerini yok etmeden, nasıl kuramsal bir eğitim verebiliriz? Çözümlemeyle önseziyi, imgelemi nasıl bağdaştırabiliriz. Ve buna benzer, yanıt bekleyen yüzlerce soru. Örneğin, şu çocuk besinlerden aldığı vitaminleri tam olarak sindirebiliyor mu, yoksa, zamanında tanıtlanıp iyileştirilmezse, canlılığını azaltacak, onu karamsarlığa sürükleyecek, çirkinlikleri görmesine, sıkıntı duymasına, aptal ya da kötü niyetli olmasına yol açacak süreğen bir yapısal bozukluğu mu var? Ya kan sekeri? Ya solunumu? Ya duruşu, çalışırken, oynarken, iş görürken örgenliğini kullanış biçimi? Daha özel yeteneklerle ilgili sorular da vardır. Şu çocuğun müziğe, matematiğe, söz sanatlarına, iyi gözleyip, gözlemleri üzerinde mantıklı ve yaratıcı düşünceler üretmeye yeteneği var mı? Ya da, en önemlisi, büyüdüğünde tez etkilenir bir insan mı olacaktır? Tüm çocuklar kolayca ipnotize edilebilirler - beş çocuktan dördü telkinle uyutulabilir. Yetişkinlerde bu oran tersinedir. Onların beşte dördü telkinle uyutulamaz. Yüz çocuktan hangi yirmi çocuk büyüdüğünde uyutulmaya yatkın olacaktır?»</p>

  <p class="block_3">«Bunu önceden belirleyebiliyor musunuz?» diye sordu Will. «Ve önceden belirleme ne gibi bir yarar sağlar?»</p>

  <p class="block_3">«Evet belirleyebiliyoruz,» dedi Bay Menon. «Ve bu çocukların belirlenmesi çok büyük bir önem taşır. Özellikle sizin dünyanızda Politik açıdan bakıldığında, kolaylıkla etki altına alınabilir yüzde yirmilik bir nüfus sizin toplumlarınız için çok büyük sakıncalar yaratır.»</p>

  <p class="block_3">«Ne sakıncası?»</p>

  <p class="block_3">«Bu tür insanlar beyin yıkayıcılarının yazgısal kurbanlarıdır. Geleneksel bir demokraside sırtını sağlam bir örgüte dayayan herhangi bir büyüleyici kişi bu yüzde yirmilik uyurgezer; gizilgücünü, kendilerini ipnotizmacılarının yüceltilip güçlendirilmesine adamış bir bağnazlar ordusuna dönüştürebilir. Dahası, bir dikta yönetiminde aynı uyurgezer gizilgücü, körü körüne bağlılığa kandırılarak tüm yetkileri elinde toplayan bir ana partinin çekirdeğini oluşturmak için seferber edilebilir. Görüyorsunuz ya, özgürlüğe değer veren her toplum için geleceğin uyurgezerlerini önceden belirlemek çok yaşamsal bir önem taşır. Bir kez belirlendiler mi, ipnotizma aracılığıyla sistemli bir biçimde onları eğiterek, özgürlük düşmanlarının etkisine girmemelerini sağlayabiliriz. Elbet, bir yandan da sosyal yapıda özgürlük düşmanlarının ortaya çıkmasını, ya da etkin olmasını önleyecek yeni düzenlemelere gitmek gerekir.»</p>

  <p class="block_3">«Anlaşılan Pala’da bu anlattıklarınızı uyguluyorsunuz?»</p>

  <p class="block_9">«Çok doğru,» dedi Bay Menon. «İşte bu nedenle, bizde uyurgezer gizilgüçü ilerisi için sakınca yaratmaz.»</p>

  <p class="block_3">«Öyleyse neden onları önceden tanıtlama zahmetine katlanıyorsunuz?»</p>

  <p class="block_9">«Çünkü, yerinde kullanıldığında bu yetenekleri çok değerlidir.</p>

  <p class="block_9">«Yazgı Denetiminde mi kullanılır?» diye sordu Will, Susila’nın düğmelere basma konusunda anlattıklarını ve o sağaltıcı ak kuğuları düşünerek.</p>

  <p class="block_3">Bakan Yardımcısı başını salladı. «Yazgı denetimi için hafif bir uyku durumu yeterlidir. Hemen hemen herkes bunu becerebilir. Yüzde yirmilik uyurgezer gizilgücüyse çok derin ipnoza girebilenlerdir. Ve zamanı çarpıtma becerisiyse derin ipnotik uykuda -ancak ve ancak en derin uyku durumunda- öğretilebilir.»</p>

  <p class="block_3">«Yani siz zamanı çarpıtabiliyor musunuz?»</p>

  <p class="block_3">Bay Menon başını salladı. «Ne yazık ki ben hiç o denli derin bir uykuya dalamadım. Bildiğim her şeyi uzun ve zor yoldan öğrenmek zorunda kaldım. Bayan Narayan daha şanslıydı. Ayrıcalıklı yüzde yirminin içinde olduğundan bizlere kapalı olan her türlü eğitsel kestirmeden yararlandı.»</p>

  <p class="block_3">«Ne gibi kestirmeler?» diye sordu Will, Müdireye.</p>

  <p class="block_3">«Bellemenin, hesap yapmanın, düşünmenin, problem çözmenin kestirme yolları,» diye yanıtladı kadın, «önce yirmi saniyeyi on dakika, bir dakikayı yarım saat olarak algılamayı öğreniriz. Derin ipnotik uykuda bu çok kolaydır. Öğretmenin telkinlerini dinler ve uzun bir süre hiç kımıldamadan oturursunuz. Bu oturuş tam iki saaf sürer - buna yemin etmeye hazırsınızdır. Derken öğretmen sizi uyandırır ve saate bakarsınız, iki saat olarak algıladığınız, gerçekte, saate bakılırsa, dört dakikadır.»</p>

  <p class="block_3">«Nasıl olur?»</p>

  <p class="block_3">«Nasıl olduğunu kimse bilmiyor.» dedi Bav Menon. «Boğulan kişilerin tüm yaşamlarının birkaç saniyelik bir süre içinde gözlerinin önünde canlandığına dair öykülerde gerçek payı olmalı. Zihin ve sinir sistemi -daha doğrusu bazı zihinler ve bazı sinir sistemleri- bu olağanüstü işi beceriyorlar; tek bildiğimiz bu. Biz bu olguyu altmış yıl kadar önce farkettik ve o gün bu gündür de ondan yararlanıyoruz. Pek çok şeyin yanısıra, eğitsel amaçlarla kullanıyoruz.»</p>

  <p class="block_3">«Bir örnek vereyim,» diye söz aldı Bayan Narayan. «Bir matematik problemiyle karşı karşıyasınız. Normal olarak bu problem sizi en aşağı yarım saat uğraştırır. Ama siz zamanı bir dakikanın öznel olarak otuz dakikaya eşitlendiği bir ölçüte göre çarpıtırsınız. Sonra probleminizi çözmeye girişirsiniz. Size göre otuz dakika sonra problem çözülür. Oysa otuz öznel dakika, bir saat dakikasına eşittir. Eliniz ayağınız dolanmadan, hiç zorlanmadan, o pek ender görülen hesap makinesi beyinli çocuklar gibi büyük bir hızla çalıştırmışsınızdır kafanızı. Ampere ve Gauss gibi geleceğin dahileri, ya da Dase gibi geleceğin geri zekâlıları - bunların tümü yapısal bir zaman çarpıtma becerisi sayesinde bir saatlik sıkı çalışmayı birkaç dakikaya -hatta birkaç saniyeye- sığdırabilirler. Ben orta karar bir öğrenciydim; ama derin uykuya dalabiliyordum, yani zamanı gerçek boyutlarının otuz katına genişletmeyi öğrenebilirdim. Sonuç: olağan yollardan asla öğrenemeyeceğim birçok şeyi öğrenebildim. Bir de üstün zekâlı bir kişinin zaman çarpıtmayı uyguladığını düşünün. Sonuç olağanüstüdür.»</p>

  <p class="block_3">«Ne yazık ki,» dedi Bay Menon, «böyleleri pek ender çıkar. Son iki kuşakta ancak iki tane zaman çarpıtabilen dahi, beş altı tane de onlara yakın zekâ düzeyinde kişi çıktı. Ama Pala’nın bu birkaç kişiye olan borcu ölçülemez. Onun için uyurgezer gizilgücüne gözlerimizi dört açmamıza şaşmamalı!»</p>

  <p class="block_3">«Küçük öğrencileriniz üzerine bir sürü ayrıntılı soru soruyorsunuz,» dedi Will, kısa bir suskunluktan sonra. «Bu soruların yanıtlarını bulduğunuzda ne yapıyorsunuz?»</p>

  <p class="block_3">«Bulgularımıza göre bir eğitim uyguluyoruz,» dedi Bay Menon. «Her çocuğun bedensel ve ruhsal yapısını ayrıntılı olarak araştırırız demiştim. Araştırma sonuçlarına göre en çekingen, en gergin, en kolay etkilenebilir ve en içine kapalı çocukları ayırarak tek bir grupta toplarız. Sonra yavaş yavaş bu grup genişletilir. Önce arkadaş canlısı birkaç çocuk katılır aralarına. Daha sonra da bir iki İri Kıyım erkek, ya da kız - yani saldırganlık ve güç tutkunluğu eğilimi olan çocuklar. Üç karşıt uçtan küçük kız ve oğlanların birbirlerini tanımalarını ve birbirlerine hoşgörü göstermelerini sağlamanın en iyi yolu budur. Birkaç ay süreyle özenli bir denetim altında kaynaştırılan karşıt uçlar, bambaşka kalıtsal yaradılıştaki insanların da kendileri denli yaşama hakkına sahip olduğunu kabul ederler.»</p>

  <p class="block_3">«Bu ilke hem öğretilir, hem de adım adım uygulanır,» dedi Bayan Narayan. «İlk sınıflarda öğretim yakından bildikleri hayvanlardan karşılaştırmalı örnekler göstererek yürütülür. Kediler yalnızlıktan hoşlanırlar. Koyunlar toplu yaşamı yeğler. Sansarlar çok vahşidirler ve evcilleştirilemezler. Kobaylar yumuşak başlı, dost canlısı hayvanlardır. Sen bir kedi adam mısın, koyun adam mısın, kobay adam mısın, yoksa sansar adam mısın? Konuyu hayvan öyküleriyle anlattığımızda, küçücük çocuklar bile insanların yaradılış farklılıkları gösterdiklerini ve karşılıklı sabır ve karşılıklı bağışlamanın gereğini anlarlar.»</p>

  <p class="block_3">«Daha sonra,» dedi Bay Menon, «<i class="calibre4">Gita</i>’yı okuyacak yaşa geldiklerinde, insan yapısıyla din arasındaki bağıntıyı anlatırız onlara. Koyun adamlar ve kobay adamlar dinsel törenlere, toplu gösterilere ve dinde duygusallığa bayılırlar; onların bu yapısal eğilimleri Din Yoluna yönlendirilebilir. Kedi adamlar yalnızlığı severler ve onların oturup kara kara düşünme alışkanlıkları Öz Varlığı Tanıma yöntemine dönüştürülebilir. Sansar adamlar eylemcidirler ve burada sorun, onların itici gücü olan saldırganlığı Çıkar Gözetmeyen Eyleme dönüştürmektir.»</p>

  <p class="block_3">«Çıkar Gözetmeyen Eylem Yolu’nun yolunu dün görmüştüm,» dedi Will. «Odun kesmekten ve dağcılıktan geçen bir yol, değil mi?»</p>

  <p class="block_3">«Odun kesmek ve dağcılık,» dedi Bay Menon, «özel durumlardır. Bir genelleme yapacak olursak, tüm Yolların yolu güce yeni bir yön vermekten geçer.».</p>

  <p class="block_3">«O da ne demek?»</p>

  <p class="block_3">«İlke olarak çok basit. Korku, kıskançlık, aşırı adrenalinden, ya da o anda uygunsuz düşen yapısal bir dürtüden kaynaklanan gücü alırız - alır ve bu gücü kullanarak birine kötülük yapacağımıza, ya da bastırarak kendimize kötülük edeceğimize, bilinçli olarak onu yararlı işlere, en azından zararsız işlere yöneltiriz.»</p>

  <p class="block_3">«Basit bir örnek vereyim,» dedi Müdire. «Kızgın ya da gergin bir çocukta bir güç birikimi oluşmuş; çocuk ya ağlama krizine tutulacak, ya ağzını bozacak, ya da kavga edecek. Bunlardan birini yapacak gücü olduğuna göre, koşacak, dansedecek, beş kez derin derin soluk alacak gücü de var demektir. Daha sonra size bazı danslar göstereceğim. Şimdilik soluk almayı ele alalım. Sinirli bir insan beş kez derin derin solursa gerginliği azalır ve aklı başına gelir. Onun için çocuklarımıza, kızıp üzüldüklerinde oynayabilecekleri bir sürü soluk alma oyunu öğretiriz. Bunların bir bölümü iki kişi arasında yarışma biçimindedir. Örneğin, yarışmacılardan hangisi daha derin soluk alıp, soluk verirken daha uzun süre «OM» diyebilir? Bu tür bir yarışma hemen her zaman iki arkadaşın barışmasıyla sonuçlanır. Ama elbet, yarışmalı solunumun uygunsuz kaçtığı pek çok durum vardır. İşte size çileden çıkmış bir çocuğun kendi kendine oynayabileceği, yöresel folklordan esinlenen bir oyun. Tüm Pala’lı çocuklar Budist söylenceleriyle büyütülürler ve bu dinsel peri masallarının çoğunda göksel varlıkları gören bir kişi bulunur. Diyelim ki, bir ışık cümbüşü, mücevherler ve gökkuşakları içinde Bodhissattva görünür. Bu görkemli görüntüye her zaman aynı güzellikte bir koku eşlik eder, yani şenlik fişekleriyle birlikte anlatılmaz güzellikte bir koku duyulur. İşte biz bu geleneksel düşleri -ki bunların tümü oruç, çile ya da mantarlarla ortaya çıkan sanrılardan kaynaklanır- alır ve kullanırız. Çocuklara deriz ki, yıkıcı, aşırı duygular depremlere benzer.Bizi öylesine sarsarlar ki, kişisel varlığımızı ortak, evrensel Buda Zihninden ayıran duvarda çatlaklar oluşur. Çok kızınca içimizde bir şey kırılıverir ve bu çatlaktan aydınlanmanın olağanüstü kokusu sızar. Champak gibi, ylang-ylang gibi, gardenya gibi, ama çok daha güzel bir koku,. Onun için, kaza sonucu ortaya çıkan bu güzelliği kaçırmamalıyız. Her kızdığımızda bu koku çıkacaktır. Onu içimize çekmeli, ciğerlerimizi onunla doldurmalıyız. Derin derin soluk almalıyız, bir daha, bir daha...»</p>

  <p class="block_3">«Dediklerinize inanıp gerçekten soluk alırlar mı?»</p>

  <p class="block_3">«Birkaç haftalık eğitim sonunda bu çocukların çoğunda bir alışkanlık haline gelir. Üstelik, birçoğu gerçekten koku duyar. O alışılmış baskı sözcüğü «Yapmayacaksın» anlamlı ve ödüllendirici yepyeni bir sözcüğe, «Yapacaksın» a dönüşmüştür, Zararlı olabilecek bir güç birikimi yalnızca zararsız olmakla kalmayıp, yarar bile sağlayabilecek birtakım kanallara yönlendirilmiştir. Elbet, bir yandan da çocuklara belirli bir sistem içinde özenle aşamalandırılmış algılama ve dili doğru kullanma dersleri verilir. Görüp duyduklarına dikkat etmeyi öğrenirler ye bunu yaparken duygu ve tutkularının dış dünyayı algılayışlarını nasıl etkilediğinin ayırdında olmaları, dil alışkanlıklarının yalnızca duygularını ve tutkularını değil, duyumlarını da etkilediğinin bilincinde olmaları istenir çocuklardan. Gözlerimin ve kulaklarımın algıladığı şeyler başkadır; kullandığım dil, içinde bulunduğum ruh durumu ve peşinde koştuğum amaçların algılamama, değerlendirmeme ve bunlara bağlı olarak eyleme geçmeme izin verdikleri şeyler bambaşkadır. Bunun için bütün bu öğeler tek bir eğitim sürecinde birlikte ele alınırlar. Algılama ve imgeleme eğitimi, uygulamalı fizyoloji ve ruhbilim eğitimi, yaşam deneyine dayanan törebilim ve din eğitimi, dil eğitimi ve özvarlığı tanıma eğitimi çocuklara aynı zamanda verilir. Kısaca, her yönüyle zihin-beden eğitimi yaparız.»</p>

  <p class="block_3">«Bu ayrıntılı zihin-beden eğitimiyle temel öğretimin ilintisi var mı? İşlem çözmeyi, dilbilgisi kurallarına uygun yazmayı, fiziğin temellerini öğrenmeyi kolaylaştırır mı?»</p>

  <p class="block_3">«Elbette,» dedi Bay Menon. «Eğitilmiş bir zihin-beden, eğitilmemiş bir zihin-bedenden daha çabuk ve daha iyi öğrenir. Üstelik gerçeklerle düşünceler arasında ve bunların her ikisiyle kendi yaşantısı arasında bağlantı kurma becerisi artar.» Beklenmedik, şaşırtıcı bir biçimde -çünkü bu uzun, kederli yüz bıkkın bir gülümsemeden daha güçlü bir neşe anlatımına bürünemez; kanısını uyandırıyordu- Bay Menon kahkahalarla gülmeye başladı.</p>

  <p class="block_3">«Neye gülüyorsunuz?»</p>

  <p class="block_3">«İngiltere’ye son gidişimde karşılaştığım iki kişiyi anımsadım da... Cambridge’de. Biri atom fizikçisi, diğeriyse düşünürdü. Çok saygın kişilerdi. Oysa birinin laboratuvar dışında akıl yaşı ancak on birdi, diğeriyse bir türlü kabullenemediği kilo sorunu olan bir oburdu. Akıllı bir çocuğu alarak on beş yıl boyunca en yoğun temel eğitimden geçirip öğrenmeyi ve yaşamayı gerçekleştiren zihin-bedeni tümüyle boşlamanın iki çarpıcı örneği.»</p>

  <p class="block_3">«Anlaşılan sizin eğitim sisteminiz bu tür canavarlar üretmiyor.»</p>

  <p class="block_3">Bakan Yardımcısı başını salladı. «Avrupa’ya gidene dek bu tür bir şeyle karşılaşmamıştım. Çok gülünçtüler,» diye ekledi. «Çok da dokunaklı! Hem de, zavallıcıklar, çok da tiksindirici!»</p>

  <p class="block_3">«Dokunaklı ve tuhaf biçimde tiksindirici olmak - uzmanlaşmanın bedelini böyle ödüyoruz.»</p>

  <p class="block_3">«Uzmanlaşmanın bedeli,» diye Will’e katıldı Bay Menon, «ama sizin kullandığınız anlamda uzmanlaşmanın değil. O anlamda uzmanlaşmak gerekli ve kaçınılmazdır. Uzmanlaşma olmazsa, uygarlık da olmaz. Ve eğer, simge kullanan zekânın yanısıra tüm zihin-beden de eğitilirse bu türden zorunlu uzmanlaşma pek sakınca yaratmaz. Ama sizler zihin-beden bütününü eğitmiyorsunuz. Bilimde aşırı uzmanlaşmanın sakıncalarını İnsancı bilim derslerinin sayısını arttırarak gidermeye çalışıyorsunuz. Oh ne alâ! Her tür öğrenim bu dersleri içermelidir. Ancak adlar bizi yanıltmamak. Tek başına bu dersler kimseyi inanlaştırmaz. Simgesel boyutta bir uzmanlaşma getirirler, o kadar. Platon’u okumak, ya da T.S. Eliot üzerine bir konuşma dinlemekle tüm insan eğitilmez; ancak fizik ve kimya derslerindeki gibi yalnızca simge kullanan zihin eğitilir ve yaşayan zihin-beden bütünü başlangıçtaki denli cahil ve yetersiz kalır. Sonuç: dış dünyaya ilk gidişimde beni şaşkına çeviren o dokunaklı, tiksindirici yaratıklar.»</p>

  <p class="block_3">«Ya geleneksel temel eğitim?» diye sordu Will. «Ya vazgeçilmez bilgiler, zorunlu zihinsel beceriler? Bunların eğitiminde bizim yöntemlerimizi mi kullanırsınız?»</p>

  <p class="block_3">«Sizin on on beş yıl sonra kullanabileceğiniz yöntemleri kullanıyoruz. Matematiği ele alalım. Matematiğin tarihsel gelişimi birtakım kestirme yolların bulunarak geliştirilmesiyle başlar, fizikötesi boyuta yücelir, sonunda yapı ve mantıksal dönüşümlere dayanarak açıklanabilir bir bilim dalı olur. Biz okullarımızda bu tarihsel süreci ters yüz ederiz. Önce yapı ve mantıktan başlarız, sonra fizikötesi boyutu esgeçerek genel ilkelerden özel uygulamalara varırız.»</p>

  <p class="block_3">«Çocuklar bu yöntemle öğrenebiliyorlar mı?»</p>

  <p class="block_3">«Önce kullanışlı kestirme yolları öğreten yöntemlere oranla çok daha iyi öğreniyorlar. Beş yaşını aşan hemen her akıllı çocuk, doğru yöntemi kullanmanız koşuluyla, hemen her şeyi öğrenebilir. Oyunlar ve bilmeceler aracılığıyla mantık ve yapı öğretiriz. Çocuklar oyun oynarlar ve inanılmaz bir çabuklukla konunun özünü kavrayıverirler. Bundan sonra uygulamaya geçebilirsiniz. Bu yöntemle çoğu çocuk yarı sürede en azından üç kat daha çok ve dört kat daha iyi öğrenir. Temel ilkelerin çocuğa açıklanıp öğretilmesinde oyunlardan yararlanabileceğimiz bir başka alanı ele alalım. Tüm bilimsel düşünce olasılıklara dayanır. O eski değişmez, sürekli gerçekler aslında, yüksek bir olasılığı belirlerler; değişmez doğa yasaları aslında istatistik ortalamalardır. Bu son derece belirsiz kavramları çocukların kafalarına nasıl sokabiliriz? Onlarla rulet oynayarak, yazı-tura atarak, kura çekerek. Onlara oyun kâğıtlarıyla, oyun tahtalarıyla ve zarlarla türlü oyunlar öğreterek.»</p>

  <p class="block_3">«Evrimsel Yılanlar ve Basamaklar - küçüklerin en sevdiği oyun budur,» dedi Bayan Narayan. «Çok tutulan diğer bir oyunumuz da Mendel’in Mutlu Aileleridir.»</p>

  <p class="block_3">«Daha ileri yaşlardaki çocuklara,» diye ekledi Bay Menon, «özel olarak hazırlanmış, üç takıma ayrılmış altmış oyun kâğıdıyla oynanan dört kişilik oldukça karmaşık bir oyun öğretiriz. Bu oyuna Psikolojik Briç deriz. Eliniz şansa bağlıdır, ama elinizi nasıl değerlendireceğinizi beceriniz, blöf yeteneğiniz ve ortağınızla kurduğunuz uyum belirler.»</p>

  <p class="block_3">«Psikoloji, Mendel kuramı, Evrim - anlaşılan eğitiminiz biyoloji ağırlıklı,» dedi Will.</p>

  <p class="block_3">«Öyledir,» diye doğruladı Bay Menon. «En çok üzerinde durduğumuz konular fizik ve kimya değil, yaşam bilimleridir.»</p>

  <p class="block_3">«Bu bir ilke sorunu mu?»</p>

  <p class="block_3">«Tam olarak öyle sayılmaz. Aynı zamanda elverişlilik ve ekonomik zorunluluk sorunu. Fizik ve kimya alanında büyük çaplı araştırmalar için yeterli parasal kaynaklarımız yok, ayrıca bu tür araştırmalara gereksinmemiz de yok - ne yarışma gücünü arttırmaya çabalayacağımız bir ağır sanayimiz, ne daha öldürücü yapmamız gereken silahlarımız, ne de ayın arka yüzüne inmek için en ufak bir tutkumuz var. Bizim alçakgönüllü dileğimiz bu gezegen üzerinde, bu enlemde, bu adada tüm yaşam biçimleriyle birarada, uyum içinde insanca yaşayabilmek. Dilersek, ya da bütçemiz kaldırırsa, sizin kimya ve fizik araştırmalarından elde ettiğiniz bulguları alır, kendi amaçlarımız için kullanırız. Bu arada da, bize en yararlı araştırmalar için seferber edebiliriz tüm olanaklarımızı - yaşam ve zihin bilimleri için. Bağımsızlıklarını yeni kazanan ulusların politikacıları biraz akıllı olsalardı, bizim gibi yaparlardı,» diye ekledi. «Oysa onlar güçlerini kanıtlama hevesindeler; büyük ordulara sahip olmak, Amerikalı ve Avrupalı arabalı televizyon tutkunlarına yetişmek istiyorlar. Sizlerin başka bir seçeneğiniz yok,» diye sürdürdü. «Sizler geriye dönülmez biçimde uygulamalı fiziğe ve kimyaya ve bunların askerî politik ve toplumsal sonuçlarına tutsak olmuşsunuz. Oysa azgelişmiş ülkeler açısından böyle bir tutsaklık söz konusu değil. Sizi örnek almak zorunda değiller. Bizim yolumuzu seçme özgürlükleri var - uygulamalı biyoloji yolunu, doğum kontrolü yolunu, doğum kontrolünün olası kıldığı kısıtlı üretim ve planlı sanayi yolunu, sağlık, bilinç ve dünya görüşünde değişiklikten geçerek içten dışa uzanan mutluluk yolunu; yoksa oyuncaklardan, uyuşturucu haplardan ve bitmez tükenmez oyalayıcılardan geçerek dıştan içe ulaşan düzmece mutluluk yolunu değil. Bizim yolumuzu seçmekte geç kalmış değiller; ama bunu istemiyorlar; Tanrı yardımcıları olsun, size benzemek istiyorlar. Ve sizin yaptıklarınızı yapmaları olanaksız olduğundan -hiç değilse kendilerine tanıdıkları süre içinde- düşkırıklıklarına, doyumsuzluğa mahkûm ediyorlar kendilerini; toplumsal yıkım ve anarşi ve zorbaların tutsağı olmanın acısı kendi belirledikleri yazgıları oluyor. Bu tümüyle sonu önceden belli bir ağlatı ve göz göre göre bu tuzağa düşüyorlar.»</p>

  <p class="block_3">«Ve biz buna engel olamıyoruz,»’ diye ekledi Bayan Narayan.</p>

  <p class="block_3">«Bugünkü çizgimizde gitmekten, insana yaraşır mutluluğun yolunu bulmuş bir ulusun başkalarınca örnek alınacağını ummaktan başka bir şey gelmiyor elimizden. Aslında çok boş bir umut; ama kimbilir, bakarsınız gerçekleşir.»</p>

  <p class="block_3">«Elbet, önce Büyük Rendang gerçekleşmezse,» dedi Will.</p>

  <p class="block_3">«Evet, önce Büyük Rendang gerçekleşmezse,» diye ciddiyetle yineledi Bay Menon. Bu arada biz kendi işimize, yani eğitime bakmalıyız. Öğrenmek istediğiniz başka bir şey var mı Bay Farnaby?»</p>

  <p class="block_3">«Daha birçok şey var,» dedi Will. «Fen dersleri ne zaman başlar?»</p>

  <p class="block_3">«Çarpma ve bölmeyle aynı zamanda. Önce çevrebilimden başlarız.»</p>

  <p class="block_3">«Çevrebilim mi? Fazla karmaşık değil mi?»</p>

  <p class="block_3">«Bu nedenle ondan başlarız yakın çocuklara herhangi bir şeyin tek başına, bağımsız, olarak varolabileceğini düşünme fırsatı vermeyin. En baştan tüm yaşamın karşılıklı ilişkilere dayandığını açıkça belirtin. Onlara ormanlarda, tarlalarda, göletlerde, ırmaklarda, köy ve çevresinde karşılıklı ilişkileri örnekleyerek gösterin. Bu bilgiyi iyice sindirmelerini sağlayın.»</p>

  <p class="block_3">«Şunu eklemeliyim,» dedi Müdire, «ilişki bilimini her zaman ilişki törebilimiyle birlikte öğretiriz. Penge, karşılıklı alıp verme, aşırılıklardan kaçınma - doğanın kuralı budur ve törebilim açısından insanlar arasında kural da bu olmalıdır. Daha önce de belirttiğim gibi, çocuklar hayvan öyküleri aracılığıyla anlatılanları kolayca kavrarlar. Onlara günün koşullarına göre değiştirilmiş Esop öyküleri anlatırız. İnsanbiçimli hayvanların masalları yerine evrensel ahlâk kuralları içeren gerçek çevrebilimsel öyküler. Çocukların bayıldığı bir diğer kıyaslamalı öykü de toprak aşınması öyküsüdür. Adamızda toprak aşınmasına pek rastlanmadığından, Rendang’da, Hindistan’da, Çin’de, Yunanistan’da, Doğu Akdeniz’de, Afrika’da, Amerika’da -açgözlü, aptal insanların karşılığını vermeden almaya, doğayı sevgisizlik ve anlayışsızlıkla sömürmeye kalkıştıkları her yerde- olanların fotoğraflarını gösteririz. Doğaya iyi davranırsanız, doğa da size iyi davranır. Doğayı yaralayıp yok ederseniz, o da sizi yok edecektir. Çorak toz çukurlarında «Size davranılmasını istediğiniz gibi davranın» ilkesi apaçık ortadadır - bir çocuğa bu ilkeyi aşınmış aile ya da aşınmış toplum örneğinden çok daha çarpıcı biçimde tanıtıp anlatır. Ruhsal yaralar gözükmez; hem zaten çocuklar yetişkinlerin dünyasına yabancıdırlar. Karşılaştırma ölçütleri olmadığı için en kötü durumları bile olağan sanırlar. Oysa on dönüm çayırla on dönüm aşınmış toprak, uçuşan kum arasındaki ayırım hemen göze batar. Kum ve çorak aşınma çukurları mesellerdir. Bunlarla yüzyüze gelen çocuğun doğayı koruma bilincinin gelişmesi ve doğayı koruma bilincinden törel düzlemde bilinçlenmeye geçişi kolaylaşır - bitkiler, hayvanlar ve onları besleyen dünya konusunda Altın Kural’dan insan ilişkilerinde Altın Kural’a geçişi kolaylaşır. Bir çocuğun çevresel gerçek ve aşınma meseleleri yoluyla vardığı töre anlayışı evrenseldir. Doğada, Tanrının Sevgili Kulları Kutsal Topraklar, Eşsiz Tarihsel Tanrı Bildirgeleri yoktur. Doğayı Koruma töresi kimseye kendini üstün görme, ya da ayrıcalıklar isteme hakkını tanımaz. Altın Kural, ya da «Ne ekersen onu biçersin» ilkesi dünyanın her köşesinde, her türlü canlıyla olan ilişkilerimizde geçerlidir. Bu gezegen üzerinde yaşamımızı sürdürmemiz tüm doğaya sevecenlikle, akılla yaklaşmamıza bağlıdır. Çevrebilim temel eğitiminden doğrudan doğruya Budizm temellerine varılır.»</p>

  <p class="block_3">«Birkaç hafta önce,» dedi Will, bir anlık sessizlikten sonra, «Thorwald’ın Ocak-Mayıs 1945 Doğu Almanyasını anlatan bir kitabını okudum. Bu kitabı bilen var mı?»</p>

  <p class="block_3">Bilmiyorlardı.</p>

  <p class="block_3">«Sakın okumayın,» diye öğütledi Will. «Şubat bombardımanından beş ay kadar sonra Dresden’e gitmiştim. Bir gecede elli, ya da altmış bin sivil -ki çoğu Ruslardan kaçan mültecilermiş- diri diri yanmış. Hem de sırf küçük Adolf çevrebilim okumadığı için,» O ürkütücü, gergin sırıtışıyla güldü, «doğayı koruma ilkelerini öğrenmemiş olduğu için.» İşi şakaya vuruyordu, çünkü yaşanan gerçekler ciddiyetle anlatılamayacak denli tüyler ürperticiydi.</p>

  <p class="block_3">Bay Menon kalkarak çantasını aldı.</p>

  <p class="block_3">«Gitmem gerek.» Will’le el sıkıştılar. Bay Menon tanıştıklarına çok memnun olmuştu ve Bay Farnaby’nin Pala’da hoşça vakit geçireceğini umuyordu. Bu arada, Pala eğitimi konusunda öğrenmek istediği bir şey olursa, hiç çekinmeden Bayan Narayan’a sormalıydı. Ondan daha iyi bir rehber ve eğitmen bulamazdı.</p>

  <p class="block_3">«Sınıflara girmek ister misiniz?» diye sordu Bayan Narayan, Bakan Yardımcısı ayrıldıktan sonra.</p>

  <p class="block_3">Will yerinden kalktı ve kadının ardısıra odadan koridora çıktı.</p>

  <p class="block_3">«Matematik dersi,» dedi Müdire, bir kapıyı açarak. «Orta okul beş. Öğretmenleri Bayan Anand.»</p>

  <p class="block_3">Will tanıtıldığında hafifçe başını eğdi. Beyaz saçlı öğretmen onu güleryüzle karşılayarak kulağına fısıldadı, «Gördüğünüz gibi, bir problem çözmeğe uğraşıyoruz.»</p>

  <p class="block_3">Will çevresine bakındı. Yirmi kadar kız ve oğlan sıralarında oturmuş, sessiz, dikkatli, kalem kemirerek, defterlerine eğilmişlerdi. Eğik başlar pırıl pırıl, simsiyahtı. Haki şortların, rengarenk uzun eteklerin üstünde çıplak altınsı gövdeler sıcakta parlıyordu - deri altında seçilen kaburgalarıyla erkek gövdeleri ve kızların daha dolgun, daha pürüzsüz, bir rokoko peri yontucusunun elinden çıkmışçasına diri, dik, biçimli, küçük göğüslü gövdeleri. Kimse bu göğüslere dönüp bakmıyordu bile. İnsanoğlunun Cennetten Kovulması doktrininin çürütüldüğü bir yerde bulunmak ne büyük rahatlık! diye içinden geçirdi Will.</p>

  <p class="block_3">Bu arada, Bayan Anand -çocukların dikkatini dağıtmamak için alçak sesle- öğrencilerini hep iki gruba ayırdığını anlatıyordu. Görselleştirme yetisi olanlar, ki bunlar Eski Yunanlılar gibi geometrik düşünce yapışına sahiptiler ve görselleştirme yetisi olmayanlar, yani cebiri ve imgesiz soyutlamaları yeğleyenler. Will isteksizce gözlerini o güzelim, Cennet Bahçesinden kovulmamış genç bedenler dünyasından ayırarak insanlar arasındaki ayırımlar ve matematik öğrenimi konularına akıllıca bir ilgi göstermeye zorladı kendini.</p>

  <p class="block_3">Sonunda izin isteyerek ayrıldılar. Hemen yanda, tropik hayvan resimleri, Bodhisattva ve iri göğüslü dişil Tanrı, ŞaktilerIe süslenmiş açık mavi badanalı sınıflarında İlkokul beşler haftalık Uygulamalı Temel Felsefe derslerini yapıyorlardı. Burada göğüsler daha küçük, kollar daha ince, kaslar daha az gelişmişti. Bunlar çocukluktan çıkalı daha ancak bir yıl olmuştu.</p>

  <p class="block_3">«Simgeler geneldir,» diyordu tahtanın önündeki genç adam, Will ve Bayan Narayan sınıfa girdiklerinde. Bir dizi küçük daire çizerek onları 1, 2, 3, 4, n. diye numaraladı. «Bunlar insanlar,» diye açıkladı. Sonra her daireden tahtanın sol yanındaki bir kareye birer çizgi çekti. Karenin ortasına «S» yazdı. «S» insanların birbirleriyle konuşmak istediklerinde kullandıkları simgeler sistemini gösterir. Tüm insanlar aynı simge sistemini kullanırlar, dilse -İngilizce, Pala dili, Eskimo dili- yaşanılan ülkeye bağlıdır. Sözcükler geneldir; belirli bir dili konuşan herkes aynı sözcükleri kullanır; ve bu sözcükler sözlüklerde sıralanırlar. Şimdi de dışarda neler olduğuna bir bakalım.» Açık pencereden dışarıyı gösterdi. Beyaz bir bulutun önünde yarım düzine gözalıcı papağan göründü, derken bir ağacın ardında gözden kayboldular. Öğretmen tahtanın öbür yanına ikinci bir kare çizdi, olgular anlamında «O» diye adlandırdı, ve bu kareden de dairelere birer çizgi çekti. «Dışarda olanlar da geneldir - ya da en azından oldukça geneldirler,» diye düzeltti. «Ancak, bu küçük dairelerin içinde olanlar özeldir.» Elini göğsüne koydu, «Özel.» Alnını sıvazladı, «Özel.» Esmer parmağıyla göz kapaklarına ve burnunun ucuna dokundu. «Özel.» Şimdi basit bir deney yapalım. «Çimdik» sözcüğünü söyleyin.»</p>

  <p class="block_3">«Çimdik,» dedi sınıf bir ağızdan. «Çimdik...»</p>

  <p class="block_3">«Ç-İ-M-D-İ-K-çimdik. Bu geneldir, sözlükte anlamını bulabileceğiniz bir şeydir. Şimdi de kendinizi çimdikleyin. İyice! Daha güçlü!»</p>

  <p class="block_3">Çocuklar kıkırdayarak, ay, of, diye bağırarak söyleneni yaptılar.</p>

  <p class="block_3">«İçinizde yanında oturanın duyduklarını duyan var mı?»</p>

  <p class="block_9">«Hayır,» sesleri yankılandı.</p>

  <p class="block_3">«Bana öyle geliyor ki - sınıfta kaç kişiyiz?» Gözleriyle sıraları taradı, «Evet, bana öyle geliyor ki, birbirinden belirgiti biçimde farklı yirmi üç acı oluştu. Yalnız bu odada yirmi üç, acı oluştu. Yalnız bu odada yirmi üç ayrı acı. Bütün dünyayı düşünürsek, üç milyar acı eder. Bir de hayvanların acılarını ekleyelim. Bu acıların her biri kesinlikle özeldir. Acı duyumunu bir acı odağından diğerine iletmek olanaksızdır. Tek iletişim yolu «S» ten geçen dolaylı yoldur.» Tahtanın solundaki kareyi ve ortadaki daireleri gösterdi. «1, 2, 3, 4, ve n. de özel acılar vardır. «S»deyse bu özel acıları anlatan sözcükler vardır, çimdik gibi ve bu sözlüklerde yer alan genel bir sözcüktür. Dikkat edin: birbirlerinden ayrı, aynı benim burnumun sizinkilerden ve her birinizin burnunun diğerlerininkinden ayrı olduğu denli ayrı üç milyar özel duyumu anlatan tek bir genel sözcük vardır, «acı.» Bir sözcük yalnızca aynı türden nesneler ya da olgular arasında benzerlikleri belirler. Bu nedenle geneldir. Genel olduğu için de, aynı türden olgular arasındaki ayırımları belirleyemez.»</p>

  <p class="block_3">Bir sessizlik oldu. Derken öğretmen başını kaldırarak sınıfa bir soru yöneltti.</p>

  <p class="block_3">«İçinizde Mahakasyapa’yı bilen var mı?»</p>

  <p class="block_3">Birkaç parmak kalktı. Öğretmen önde oturan mavi etekli, deniz kabuklarından bir kolye takmış küçük bir kızı kaldırdı.</p>

  <p class="block_3">«Sen anlat, Amiya.»</p>

  <p class="block_3">Amiya, soluk soluğa ve hafifçe peltek, anlatmaya başladı.</p>

  <p class="block_3">«Mahakasyapa,» dedi, «İzdeşleri içinde Buda’nın ne demek istediğin anlayan tek kişiydi.»</p>

  <p class="block_3">«Peki, Buda ne diyordu?»</p>

  <p class="block_3">«Hiçbir şey demiyordu. Zaten bunun için kimse bir şey anlamıyordu ya.»</p>

  <p class="block_3">«Ama Mahakasyapa Buda konuşmadığı halde onun ne demek istediğini anladı - öyle mi?»</p>

  <p class="block_3">Küçük kız başıyla onayladı. Tam tamına böyleydi. «İzdeşleri onun bir vaız vereceğini sanıyorlardı.» dedi, «oysa Buda vaız vermedi. Bir çiçek kopartarak herkese gösterdi.»</p>

  <p class="block_3">«İşte vaız buydu,» diye bağırdı sarı kuşaklı küçük bir oğlan. Bir süredir bilgisini açıklamamak için kendini zor tutuyor, sırasında kıpır kıpır ediyordu.</p>

  <p class="block_3">«Ama kimse bu tür bir vaazdan bir şey anlayamamıştı.. Mahakasyapa dışında hiç kimse.»</p>

  <p class="block_3">«Peki, Buda çiçeği gösterince Mahakasyapa ne dedi?»</p>

  <p class="block_3">«Hiçbir şey,» diye kıvanarak haykırdı sarı kuşaklı.</p>

  <p class="block_3">«Yalnızca gülümsedi.» Sonra ayrıntıladı. «Böylece Buda onun kendisini anladığını görmüş oldu. O da Mahakasyapa’ya gülümsedi ve ikisi karşılıklı durup gülümsediler, gülümsediler.»</p>

  <p class="block_3">«Aferin,» dedi öğretmen. Sonra sarı kuşaklıya dönerek sordu. «Şimdi de sen söyle bakalım, Mahakasyapa neyi anlamış?»</p>

  <p class="block_3">Ses yok. Oğlan, süngüsü düşük, başını salladı. «Bilmiyorum,» diye mırıldandı.</p>

  <p class="block_3">«Bilen var mı?»</p>

  <p class="block_3">Bazı varsayımlar atıldı ortaya. Belki vaızların çok sıkıcı olduğunu farketmişti - Buda’nın vaızlarının bile. Belki o da Buda kadar çiçeklerden hoşlanıyordu. Belki çiçek beyazdı ve ona Aydınlanma Işığını anımsatmıştı, Belki de maviydi ve mavi, Şiva’nın rengiydi.</p>

  <p class="block_3">«Hepsi güzel,» dedi öğretmen. «Özellikle ilk yanıt. Vaızlar gerçekten de oldukça sıkıcıdırlar - en başta vaaz verenler için. Ama burada çözüm gerektiren bir nokta var. Buda’nın çiçeği göstermesinden Mahakasyapa’nın ne anladığı konusunda varsayımlarınız doğruysa, Mahakasyapa neden anladıklarını açıkça dile getirmedi?»</p>

  <p class="block_3">«Belki iyi bir konuşmacı değildi.»</p>

  <p class="block_3">«Çok iyi bir konuşmacıydı.»</p>

  <p class="block_3">«Belki boğazı ağrıyordu.»</p>

  <p class="block_3">«Boğazı ağrısaydı, öyle mutlu mutlu gülümseyebilir miydi?»</p>

  <p class="block_3">«Siz söyleyin,» diye seslendi arka sıralardan tiz bir ses.</p>

  <p class="block_3">«Evet, siz söyleyin,» diye ona katıldı çocuk sesleri.</p>

  <p class="block_3">Öğretmen başını salladı. «Mahakasyapa’yla Buda bile bunu sözcüklere dökemedikten sonra, ben nasıl söylerim? Şimdi tahtadaki çizimlere bir daha göz atalım. Genel sözcükler, oldukça genel olgular ve insanlar, yani tümüyle güzel acı ve zevk odakları. Tümüyle özel mi?» diye sordu. «Belki de yanılıyoruz. Belki bu daireler arasında da bir tür iletişim vardır – sizinle kurduğum türden sözcükler aracılığıyla değil de, doğrudan. Belki Buda o sözsüz çiçek vaızıyla bunu anlatmak istemişti. «Gerçek öğretiler hâzinesini tutuyorum ellerimde,» demişti izdeşlerine. «Olağanüstü Nirvana Zihnini, sözcükler ötesi biçimlendirilmemiş gerçek biçimi, kuramların dışında iletilebilir öğretiyi. Bunu şimdi Matiakasyapa’ya verdim.» Bir tebeşir alarak tahtadaki tüm çizimleri içine alan bir elips çizdi - insanları gösteren küçük daireleri, olguları gösteren kareyi ve simgeleri gösteren öbür kareyi..</p>

  <p class="block_3">«Her biri ayrı,» dedi. «Yine de hepsi bir. İnsanlar, olgular, sözcükler - hepsi Zihnin, Böylesiliğin, Boşluğun görünümleri. Buda’nın anlatmak istediği, Mahakasyapa’nın da anladığı, bu öğretiler üzerine konuşulamayacağı, bu öğretilerle ancak tek vücut olunabileceği gerçeğidir. Eriştirme yaşınız geldiğinde hepiniz bu gerçeği anlayacaksınız.»</p>

  <p class="block_3">«Artık gidelim,» diye fısıldadı Müdire. Kapı arkalarından kapandı ve kendilerini yine koridorda buldular. «Fen derslerimizde, özellikle botanikte, hep bu tür bir yaklaşım uygularız.»</p>

  <p class="block_3">«Neden özellikle botanik?»</p>

  <p class="block_3">«Çünkü demin tartışılan konuya -Mahakasyapa öyküsüne- en kolay bağlanabilen bilim dalı odur.»</p>

  <p class="block_3">«Başlama noktanız bu öykü müdür?»</p>

  <p class="block_3">«Hayır, önce ders kitaplarına bağlı bir öğretim uygularız. Çocuklara kolayca kavrayabilecekleri temel bilgiler belirli bir düzen içinde anlatılır. Su katılmamış botanik - ilk evre budur. Altı, yedi hafta sürer. Bundan sonra, yarım gün köprü kurma dediğimiz şeye ayrılır. İki buçuk saat süresince daha önce öğrendikleri botanik bilgileriyle sanatın, edebiyatın, dinin, özvarlık bilgisinin ilişkilerini araştırırlar.»</p>

  <p class="block_3">«Botanik ve özvarlık bilgisi - bu ikisi arasında nasıl köprü kurulur?»</p>

  <p class="block_3">«Aslında çok kolaydır,» diye inanca verdi Bn. Narayan. «Her çocuğa bir çiçek verilir -çin gülü, ya da, daha iyisi gardenya- çünkü Çin gülü kokulu değildir. Bilimsel açıdan gardenya nedir? Hangi bölümlerden oluşur? Taç yaprakları, ercik, boyuncuk, ovar, falan. Çocuklardan çiçeğin ayrıntılı çizimlerle birlikte çözümsel bir tanımını yapmalarını isteriz. Bu yerine getirilince, kısa bir dinlenme molası verilir. Bu da bitince; onlara Mahakasyapa öyküsünü anlatarak bu öykü üzerinde düşünmelerini söyleriz. Acaba Buda bir botanik dersi mi vermişti? Yoksa izdeşlerine başka bir şey mi öğretmek istiyordu? Öyleyse, öğretmek istediği neydi?»</p>

  <p class="block_3">«Neydi ya?»</p>

  <p class="block_3">«Elbet, öykü yanıtın sözcüklerle anlatılamayacağını açıkça belirtiyor Bu nedenle cocuklara düşünmeyi bir yana bırakıp yalnızca bakmalarını öğütleriz. «Ama, çözümleyerek değil,» deriz. «Bilim adamı, ya da bir bahçıvan gibi değil. Tüm bildiklerinizi bir yana bırakın ve önünüzde duran bu akılalmaz mucizeye arıtılmış zihninizle bakın. Daha önce bir eşini görmemişçesine, hiç adı yokmuş, hiç bir bilinen türe girmezmiş gibi bakın. Uyanık ama edilgen, algılara açık bir zihinle adlandırmadan, yargılamadan, karşılaştırmadan bakın. Ve ona bakarken gizemini içinize çekin, duyumun özünü, karşı kıyı bilgeliğinin kokusunu soluyun.»</p>

  <p class="block_3">«Bu dedikleriniz Dr. Robert’in eriştirme töreninde söylediklerini andırıyor,» dedi Will.</p>

  <p class="block_3">«Elbet andırır,» dedi Bayan Narayan. «Dünyaya Mahakasyapa’nın gözleriyle bakmayı öğrenmek mokşa ilacı deneyine en iyi hazırlıktır. Eriştirme evresindeki her çocuk uzun bir alıcılık eğitiminden geçmiştir. Önce botanikte bir bitki örneği olarak gardenya. Sonra yalnızca gardenya, bir sanatçının gözüyle gardenya, ve Buda’yla Mahakasyapa’ya görünen en olağanüstü gardenya. Elbet bu yaklaşım çiçeklere özgü değildir. Çocuklara verilen her derste belirli aralıklarla köprü kurma oturumları yapılır. Açımlanmış kurbağalardan tutun, sarmal yapılı yıldız takımlarına dek her şey kuramsal yaklaşımın yanısıra izlenimci bir yaklaşımla incelenir, bilimsel, tarihsel, ya da ekonomik gerçekliği yanında estetik ve ruhsal bir yaşam deneyi olarak gerçekliği de değerlendirilir. Alıcılık eğitimi çözümleme ve simge-kullanımı eğitiminin bütünleyicisi ve panzehiridir. Her iki tür eğitim de gereklidir. Birinden birini boşlarsanız tam anlamıyla insan olamazsınız.»</p>

  <p class="block_3">Bir sessizlik oldu. «Başka insanlara bakış açımız ne olmalı?» diye sordu Will sonunda. «Freud’un gözleriyle mi bakmalıyız, yoksa Cezanne’ın gözleriyle mi? Proust gibi mi, yoksa Buda gözleriyle mi?»</p>

  <p class="block_9">Bayan Narayan güldü. «Bana ne gözle bakıyorsunuz?» diye sordu.</p>

  <p class="block_3">«Sanırım daha çok bir toplumbilimci gözüyle bakıyorum size.» diye yanıtladı Will. «Sizi yabancı bir uygarlığın temsilcisi olarak görüyorum.» Ama, bazı özel izlenimler de edindim. Kusuruma bakmazsanız, geçen yılların sizi çok olumlu etkilediğini düşünüyorum. Estetik açıdan, kafaca ve duyguca ve her ne demekse, manevî açıdan çok iyi görünüyorsunuz ve benim izlenimlere açılmam çok özel bir durumdur. Oysa, izlemek yerine kalıp düşüncelerimi yansıtmaya kalkıştığımda iyice saçmalarım.» Sırtlansı bir kahkaha attı.</p>

  <p class="block_3">«İnsan istedikten sonra,» dedi Bayan Narayan, «beş para etmez hazır kavramları zihnini algılara açarak elde ettiği yetkin en iç gerçeklere yeğleyebilir. Sorulması gereken bu tür bir seçimde nelerin etken olduğudur. İnsanlar neden her iki tarafın görüşlerini alıp, bu görüşleri bağdaştırmaya çalışmazlar? Çözümleme geleneğine bağlı kuramcılık ve uyanık bir edilgenlikle iç gerçek alırlığı - her ikisi de tümüyle yanılgılardan arınmış değildir; oysa ikisi birleştiğinde başarılı sonuçlar alınabilir.»</p>

  <p class="block_3">«Algılara açık olma sanatını öğretmede eğitiminiz ne ölçüde başarılıdır?» diye sordu Will.</p>

  <p class="block_3">«Algılara açık olmanın dereceleri vardır. Bir fen dersinde alıcılık çok azdır. Bilim gözleme dayanır; ancak, bu gözlem seçicidir. Dünyaya bir kavramlar perdesi ardından bakılır. Mokşa ilacı kullanıldığındaysa kavramlar ortadan kalkar. Yaşantı sınıflandırılmaz, ayırımlar yapılmaz, yalnızca olduğu gibi algılanır. Wordsworth’ün şiirindeki gibi. «Gözleyip alan bir yürek getir yanında.» Anlattığım köprü kurma oturumlarında da ayırımlar, tasarımlar yapılır ama, yine de fen derslerinde yapılanlardan daha azdır. Çocuklar birdenbire küçük Buda’lara dönüşmezler; mokşa ilacıyla elde edilen katışıksız alıcılığa ulaşmazlar. Ne gezer... Ancak, adları ve kavramları fazla önemsememeyi öğrenirler. Kısa bir süre için de olsa, zihinlerinde ürettiklerinden daha fazlasını alırlar.»</p>

  <p class="block_9">«Bu aldıklarından nasıl yararlanmalarını beklersiniz?»</p>

  <p class="block_3">«Yalnızca,» dedi gülümseyerek Bayan Narayan, «olanaksızı yapmalarını isteriz onlardan. Yaşam deneylerini sözcüklere dökmelerini söyleriz. Salt, kavramsallaştırılmamış bir veri olarak şu çiçek, şu açımlanmış kurbağa, teleskobun öte yanında görülen şu gezegen nedir? Ne anlam taşır? Size ne düşündürür, sizde hangi duyguları, imgeleri, anıları uyandırır? Bunları yazıya dökmeye çalışın. Elbet başaramayacaksınız; ama yine de bir deneyin. Sözcüklerle olgular arasındaki farklılıkları, nesneler hakkında bir şeyler bilmekle onları doğrudan tanımak arasındaki ayırımı anlamanıza yardımcı olacaktır. Ve, yazınızı bitirince, deriz onlara, çiçeği bir daha inceleyin, sonra bir iki dakika gözlerinizi kapatın. Sonra da, kapalı gözlerinizin ardında gördüklerinizi çizin. Her ne görmüşseniz onu çizin - ilgisiz bir şey olsa bile. Gördüklerinizi, hatta göremediklerinizi çizin ve boyalarınızla, kalemlerinizle renklendirin. Sonra bir mola daha verin. Bundan sonra ilk çiziminizle ikincisini karşılaştırın; çiçeğin bilimsel tanımıyla gördüklerinizi çözümlemeden, çiçeği hiç bilmiyormuşçasına davranarak onun varlığının gizemine kendinizi açıverdiğinizde yazdıklarınızı karşılaştırın. Sonra kendi çizim ve yazınızı diğer öğrencilerin çizim ve yazılarıyla karşılaştırın. Bilimsel çizim ve tanıklar çok benzeşirken, öbür türde yapılan çizim ve yazılar arasında büyük farklılıklar olduğunu göreceksiniz. Bu bulguyu okulda, evde, ormanda, tapınakta öğrendiklerinize nasıl bağlayabilirsiniz? Düzinelerle soru ve hepsinin üstünde dururuz. Her yönde köprüler kurulmalıdır. Botanikten başlarız -ya da öğretim izlencesinde (müfredat programında) yer alan herhangi bir konudan- ve köprü kurma oturumunun sonunda bir de bakarız ki dilin yapısı, çeşitli yaşam deneyleri, doğaötesi konular, yaşam biçimleri, çözümsel bilgi ve Karşı Kıyı Bilgeliği konumuz olmuş.»</p>

  <p class="block_3">«Tanrı aşkına,» dedi Will, «çocuklara bu köprüleri kurmayı öğreten öğretmenleri nasıl yetiştirdiniz?»</p>

  <p class="block_3">«Öğretmenlerimizi yetiştirmeye başlayalı yüz yedi yıl oluyor,» dedi Bayan Narayan. «Geleneksel Pala eğitimi almış genç erkek ve kadınlara sınıflar açtık. Bilirsiniz - geleneksel eğitim halk hekimliğini, kocakarı fiziğiyle biyolojisini, büyü ve peri masallarına inançla karışık iyi tarım, iyi sanatkârlık ve iyi zenaatkârlık eğitimleriyle, iyi görgü ve terbiyeyi kapsar. Bilim, tarih, dış dünyada olup bitenler hakkında en ufak bir bilgi yoktur. Buna karşın, öğretmen adaylarımız inançlı Budistlerdi; çoğu meditasyon yapıyordu ve hepsi Mahayana felsefesini ya okumuş, ya da duymuştu. Bu da demektir ki, uygulamalı fizikötesi ve ruhbilim alanlarında sizin dünyanızdaki herhangi bir öğretmen adayından çok daha etkin ve gerçekçi bir eğitimden geçmişlerdi. Dr. Andrew salt ve uygulamalı Mahayana’nın değerinin bilincinde, bilimsel eğitim görmüş dogmatik olmayan bir hümanistti. Dostu Raca’ysa saltık ve uygulamalı bilimin değerini anlamış bir Tantrik Budistti. Her ikisi de, ilke olarak tam anlamıyla insan olmayı benimsemiş bir toplumda çocuklara tam anlamıyla insan olmayı öğretecek öğretmenlerin öncelikle her iki dünyadan en iyi biçimde yararlanmayı öğrenmeleri gerektiğinin açıkça ayırdındaydılar.»</p>

  <p class="block_3">«Ya o ilk öğretmen adaylarının tepkisi? Bu gelişime karşı koymadılar mı?»</p>

  <p class="block_3">Bayan Narayan başını salladı. «Karşı koymadılar, çünkü değer verdikleri şeyler tehlikede değildi. Budist inançlara saygı gösteriliyordu. Onlardan tek istenen kocakarı bilimini ve peri masallarını bir yana bırakmalarıydı. Üstelik buna karşılık çok daha ilginç bilgiler, daha yararlı kuramlarla donatılacaklardı. Batının bilim, güç ve ilerleme dünyasının bu ilginç, heyecan verici bilgileri Budist kuramı ve uygulamalı fizikötesinin ruhbilimsel gerçekleriyle birleştiriliyor, hatta bir anlamda onların emrine veriliyordu. İki dünyadan da en iyi biçimde yararlanma programında en titiz ve en çoşkulu dincileri bile tedirgin edecek öğeler yoktu.»</p>

  <p class="block_3">«Bizim öğretmen adaylarımızı düşünüyorum da,» dedi Will, kısa bir sessizlikten sonra. «Acaba, bu aşamadan sonra onları eğitmek olası mıdır? Her iki dünyadan da en iyi biçimde yararlanmayı öğrenebilirler mi?»</p>

  <p class="block_3">«Neden olmasın? Değerlerinden vazgeçmeleri gerekmez ki. Hristiyan olmayanlar insanlığı düşünmeyi, Hristiyanlarsa Tanrıya tapınmayı dilediklerince sürdürebilirler. Yapacakları tek değişiklik içkin bir Tanrı kavramıyla kendini aşabilme gizilgücüne sahip bir insan kavramı geliştirmek.»</p>

  <p class="block_3">«Patırtı kopartmadan bu değişiklikleri yapacaklarına inanıyor musunuz?» Will güldü. «Öyleyse, çok iyimsersiniz.»</p>

  <p class="block_3">«Evet iyimserim,» diye doğruladı Bayan Narayan, «çünkü sorunlar karşısında akılcılığı ve gerçekçiliği elden bırakmadıkça başarı bizimdir. Bu adada başarılanlar iyimserliği haklı çıkartıyor. Şimdi de dans sınıfına bir göz atalım.»</p>

  <p class="block_3">Ağaçlarla gölgelenmiş bir avludan geçtiler, iki yöne açılan kapıyı iterek sessizlikten bir davulun dizemli vurgularına, Will’e İskoç müziğini anımsatan kısa, beş tonlu bir ezgiyi yineleyip duran tiz boruların gürültüsüne girdiler.</p>

  <p class="block_3">«Canlı mı, banttan mı?» diye sordu Will.</p>

  <p class="block_3">«Japon teybi,» diye kısaca açıkladı Bayan Narayan. İkinci bir kapıdan büyük bir beden eğitimi salonuna girdiler. İki sakallı genç ve siyah ipek pijamalı, şaşılacak ölçüde çevik yaşlı bir kadın yirmi otuz kadar küçük kız ve oğlana devingen bir dansın adımlarını öğretmekteydiler.</p>

  <p class="block_3">«Bu ne?» diye sordu Will. «Oyun mu, eğitim mi?»</p>

  <p class="block_3">«Her ikisi de,» dedi Müdire. «Aynı zamanda da uygulamalı törebilim. Az önce anlattığım soluk alma çalışmaları gibi ama çok daha devingen ve bu nedenle çok daha etkili.»</p>

  <p class="block_3">«Ezin kafasını!» diye bir ağızdan şarkı söylüyordu çocuklar. Ve küçük, sandaletli ayaklarını olanca güçleriyle yere vuruyorlardı. «Ezin kafasını!» Son bir öldürücü vuruş ve canlı ayak oyunlarıyla dönerek, kıvrılarak dansın bir başka evresine geçtiler.</p>

  <p class="block_3">«Buna Rakşasi Dansı deriz,» diye açıkladı Bayan Narayan.</p>

  <p class="block_3">«Rakşasi mi?» diye sordu Will. «O da nesi?»</p>

  <p class="block_3">«Rakşasi bir tür şeytandır. İriyarı, çok sevimsiz bir yaratık. En kötü tutkuları simgeler. Rakşasi dansı kızgınlık ve yoksunluk sonucu oluşan sakıncalı buhar basıncını boşaltmaya yarar.»</p>

  <p class="block_3">«Ezin kafasını!» Sıra yine koronun söylediği nakarat bölümüne gelmişti. «Ezin kafasını!»</p>

  <p class="block_3">«Bir daha vurun,» diye bağırdı yaşlı kadın, ayağını hırsla yere vurarak. «Daha güçlü! Daha güçlü!»</p>

  <p class="block_3">«Acaba aktöre ve akılcılık açısından hangisi, daha yararlı oldu,» diye soruşturuyordu Will. «Baküs şenlikleri mi, yoksa Platon’un Devleti mi? Kıbrıs-Miken Töresi mi, yoksa Tan<span class="calibre7">rıça</span> Kibele’ye adanan danslar mı?»</p>

  <p class="block_3">«Yunanlılar ya-bu, ya-şu diye kesin ayırımlara kalkışmayacak denli aklıbaşında insanlardı, İlkeleri hem-bu, hem-şu idi. Yalnızca Platon ve Aristo değil, aynı zamanda Baküs Rahibeleri Gerilim azaltan bu devingen danslar olmasa, törel sistem yetersiz kalacak, törel sistem olmasa, dansçılar ne yapacaklarını şaşıracaklardı. Biz Klasik Yunan öğretisinin bir yaprağını ödünç aldık, onu uyguluyoruz.»</p>

  <p class="block_3">«İyi yapıyorsunuz,» dedi Will beğeniyle. Sonra birden olumlu yanıtlara kulak asmadığını anımsadı, (en keyifli, en coşkulu anlarında bile bunu anımsamadan edemiyordtı) ve birden bir kahkaha patlattı. «Aslında değişen bir şey yok,» dedi, «Tanrıça Kibele adına dansetmek. Yunanlıları birbirlerinin boğazına sarılmaktan alakoymadı. Albay Dipa saldırıya geçtiğinde Rakşasi dansının size ne yararı olacak? Yazgınıza boyun eğmenizi kolaylaştırmaktan başka...»</p>

  <p class="block_3">«Haklısınız,» dedi Bayan Narayan. «Ama yazgıyı kabullenebilmek, bu bile büyük bir başarı.»</p>

  <p class="block_3">«Bakıyorum da, gelecek sizi hiç ürkütmüyor.»</p>

  <p class="block_3">«Bu konuda isterik davranmanın ne yararı var? Politik durumumuzu düzeltmeyeceği gibi, kişisel durumumuzu kötüleştirir.»</p>

  <p class="block_3">«Ezin kafasını!» diye yine hep bir ağızdan bağırdı çocuklar ve tahtalar tepinen ayakların altında sarsıldı. «Ezin kafasını!»</p>

  <p class="block_3">«Yalnız bu tür danslar öğrettiğimizi sanmayın,» dedi Bayan Narayan. «Kızgınlığın, kırgınlığın ortaya çıkarttığı gücü yönlendirmek büyük önem taşır. Ama olumlu duyguları ve doğru bilgileri dışavurmak da aynı derecede önemlidir. O zaman, şimdi gördüğünüz dışavurumcu devinimlerin işlevini el, kol hareketleri üstlenir. Eğer dün, öğretmenimiz buradayken gelmiş olsaydınız, o tür dansı da gösterirdim size. Ne yazık ki bugün bu olanaksız. Öğretmen ancak gelecek Salı gelir.»</p>

  <p class="block_3">«İkinci tür dansın özelliği nedir?»</p>

  <p class="block_3">Bayan Narayan açıklamaya çalıştı. Sıçramalar, ayak vurmalar koşuşmalar yoktu bu dansta. Ayaklar sıkıca yere basardı. Yalnız kalçalar ve dizlerle salınır, dönerlerdi. Tüm anlatım kollara, bileklere ve ellere, boyuna ve başa, yüze ve en çok da gözlere yüklenmişti. Omuzlardan yukarıya ve yanlara doğru salınımlar, simgesel anlam yüklü devinimler. Kurallı ve biçemli el, kol, baş hareketleriyle dile getirilen düşünce. Hiyeroglife, hiyeroglifler dizisine, anlatımdan anlatıma geçen akıcı bir şiir ya da besteye dönüşen beden. Bilincin akışını, Böylesilikten çokluğa, çokluktan ölümsüz, içkin Tanrıya geçişi simgeleyen devim.</p>

  <p class="block_3">«Bu eylemsel meditasyondur,» diye sözünü bitirdi kadın. «Mahayananın fizikötesi kuramlarının sözcükler yerine simgesel devimler ve el, kol hareketleriyle açıklanmasıdır.»</p>

  <p class="block_3">Salona girdiklerinden ayrı bir kapıdan dışarı çıktılar, solda kısa bir koridora saptılar.</p>

  <p class="block_3">«Şimdi sırada ne var?» diye sordu Will.</p>

  <p class="block_3">«İlkokul dördüncü sınıf,» dedi Bayan Narayan. «Uygulamalı Ruhbilimin Temellerini öğreniyorlar.»</p>

  <p class="block_3">Yeşil bir kapıyı açtı. «Hiç kimsenin acı çekmek zorunda olmadığını artık biliyorsunuz,» diyordu tanıdık bir ses. «Kendi kendinize iğnenin canınızı yakmayacağını söylediniz - ve gerçekten de canınız yanmadı.»</p>

  <p class="block_3">Odaya girdiler ve karşılarında, kimi tombul kimi sıska küçük esmer bedenler arasında upuzun, Susila MacPhail’i buldular. Susila onlara gülümsedi, odanın bir köşesindeki iskemleleri gösterdikten sonra öğrencilerine döndü. «Hiç kimse acı çekmek zorunda değildir,» diye yineledi. «Şunu sakın aklınızdan çıkartmayın - acı duygusu bir şeylerin ters gittiğini gösterir. Acı duymamayı öğrendiniz, ama acılarınızı dindirirken düşüncesizlik etmeyin, önce kendinize şu soruyu sorun: Bu acı acaba neden kaynaklanıyor? Çok acı çekiyorsanız ve nedenini de bulamıyorsanız annenize, öğretmeninize, yada Karşılıklı Evlat Edinme Kulübünüzden bir yetişkine danışın. Ancak bundan sonra acıyı dindirin. Ne yapılması gerekiyorsa, yapılacağından emin olduktan sonra acınızı dindirin. Herkes anladı mı?» Tüm soruları yanıtladıktan sonra derse devam etti. «Şimdi de biraz oyun oynayalım. Gözlerinizi yumun ve her gün beslenmek için okula gelen o tek bacaklı, yaşlı papağanın karşınızda durduğunu varsayın. Onu görebiliyor musunuz?»</p>

  <p class="block_3">Elbette görüyorlardı. Tek bacaklı papağan eski bir dost olmalıydı.</p>

  <p class="block_3">«Bugün öğle saatinde gördüğünüz denli açıkça görmeye çalışın onu. Ama, kendinizi zorlamayın, ille de göreceğim diye uğraşmayın. Bırakın kendiliğinden canlanıversin gözünüzde, sonra gagasından kuyruğuna, küçük parlak gözlerinden turuncu ayaklarına şöyle bir gezdirin gözünüzü.»</p>

  <p class="block_3">«Sesini de duyuyorum,» diye atıldı küçük bir kız. «‘Karuna, Karuna!’ diyor.»</p>

  <p class="block_3">«Yanıldın işte,» diye terslendi bir başka çocuk«‘Dikkat!’ diyor.»</p>

  <p class="block_3">«Her iki sözcüğü de söylüyor,» diye onları yatıştırdı Susila. «Belki başka şeyler de anlatıyor. Ama şimdi oyunumuza dönelim - iki tane tek bacaklı papağan olduğunu varsayın. Şimdi de, üç tane tek bacaklı papağan. Dört tek bacaklı papağan. Dördünü de görüyor musunuz?»</p>

  <p class="block_3">Görüyorlardı.</p>

  <p class="block_3">«Bir karenin dört köşesinde dört tek bacaklı papağan, ortalarında da bir beşinci. Haydi, şimdi de renklerini değiştirelim. Bakın, bembeyaz oldular. Başları sarı, tek bacakları turuncu beş beyaz papağan. Şimdi de başları mavi olsun. Parlak mavi - geri kalan yerleri ise pembe. Beş tane mavi başlı pembe kuş. Durmadan değişiyorlar. Bakın, bakın, mor oldular. Beş beyaz başlı mor kuş, tek bacakları da sarı. Allah allah, neler görüyorum! Beş değil, on tane kuş varmış. Yok, yok, yirmi, elli, yüz tane. Yüzlerce. Görebiliyor musunuz?» Bir bölümü hiç zorlanmadan görebiliyordu; göremeyenler içinse, Susila daha erişilebilir hedefler belirliyordu. «Yirmi tane yeter,» diyordu. «On iki çok geldiyse, on olsun, sekiz olsun. Bu bile dünya kadar papağan eder. Şimdi de,» dedi, çocukların tümü gözlerinin önünde güçleri yettiğince mor kuş canlandırdığında, «şimdi de yok oluverdiler.» El çırptı. «Gitti! Bir tane bile kalmadı. Hepsi gitti. Artık papağanları değil, beni görmenizi istiyorum. Sarılar içinde beni. Yeşillere bürünmüş iki ben. Pembe benekli mavi, üç ben. Ömrünüzde gördüğünüz en parlak kırmızıdan dört ben.» Yine el çırptı. «Hop, gittiler. Şimdi de Bayan Narayan’ı ve yanındaki o alçılı bacaklı, tuhaf yabancıyı canlandıralım gözümüzde. Herbirinden dört tane görelim. Beden eğitimi salonunun ortasında bir çember oluştursunlar. Şimdi de Rakşasi dansını yapsınlar. «Ezin kafasını! Ezin kafasını!»</p>

  <p class="block_3">Çocuklar kıkır kıkır gülmeye başladılar. Tepinen Will’ler ve Müdireler çok gülünçtü anlaşılan.</p>

  <p class="block_3">Susila parmaklarını şaklattı.</p>

  <p class="block_3">«Haydi gidin! Toz olun! Şimdi herbiriniz üç annenizi ve üç babanızı çocuk bahçesinin çevresinde koşarken göreceksiniz. Haydi hızlı! Daha hızlı! Hop, yokoldular. Aa, yine göründüler. Birden yine yok oldular. Oradalar, yoklar, oradalar, yoklar...»</p>

  <p class="block_3">Kıkırdamalar yerini kahkahalara bıraktı, sınıf gülmekten kırılırken zil çaldı. Temel Uygulamalı Ruhbilim dersi bitmişti.</p>

  <p class="block_3">«Bu oyunun amacı ne?» diye sordu Will, çocuklar oyuna, Bayan Narayan da çalışma odasına gidince.</p>

  <p class="block_3">«Amaç,» dedi Susila, «çocuklara anılarımızın ve düşlerimizin esiri olmadığımızı göstermek. Kafamıza bizi tedirgin eden bir şey takılmışsa, buna bir çözüm bulabileceğimizi anlatmak. Bütün iş neler yapılması gerektiğini göstererek bunlara çalışmak - yazı yazmayı, ya da flüt çalmayı öğrenir gibi. Bugün çocuklara öğrettiğim aslında çok basit bir uygulamaydı - ilerde bir özgürleşme yöntemi olarak geliştirilebilecek bir uygulama. Elbet tümüyle özgürleşmeyi sağlamaz. Yine de hiç yoktan iyidir. Bu uygulamayla Buda Yaradılışına varılamaz: ama yine de kişinin özünde var olan Buda yaradılışının bilincine varmasını kolaylaştırır - kişivi acı veren anılardan, pişmanlıklardan, geleceğe değin nedensiz kuşkulardan, evet, tüm bu saplantılardan özgürleştirerek Buda yaradılışının bilincine varmasını kolaylaştırır.»</p>

  <p class="block_3">«‘Saplantı’ çok yerinde bir sözcük,» diye Susila’ya katıldı Will.</p>

  <p class="block_3">«Ama saplantılarımız olması gerekmez. Kafamıza üşüşen hayaletlerden kurtulabiliriz. Biri göründüğünde, varsaymaca oyununa başvurmamız yeter. Papağanlara, sana ve Bayan Narayan’a yaptığımızı yapmamız yeter. Giysilerini değiştirelim, ikinci bir burun takalım, çoğaltalım, kovalım, geri çağıralım, aptalca şeyler yaptıralım. Sonra da, hop, yok edelim. Bir düşün, çocukluğunda sana bu basit numaraları öğretmiş olsalardı babana neler yapmazdın! Onu korkunç bir canavar olarak görüyormuşsun. Oysa bu görüşün değiştirilebilirdi. Düşünde bu canavarı çarpıtıp gülünçleştirebilirdin. Bir araba çarpık, çurpuk canavar bozuntusu düşün. Yirmisi birden tepinip, ‘Mermer saraylarda oturduğumu gördüm düşümde’ şarkısını söylüyorlar. Temel Uygulamalı Ruhbilim konusunda biraz eğitim, yaşamının akışını değiştirebilirdi.»</p>

  <p class="block_3">Park yerindeki cipe doğru yürürlerken Will bu yöntemi Molly’nin ölümüne nasıl uygulayabileceğini düşünüyordu. Ya o en iğrenç, en çılgın tutkularının canlı simgesi olan ak tenli, misk kokulu dişi iblise karşı hangi düş gücüne dayalı şeytan kovma ayinlerini düzenleseydi?</p>

  <p class="block_3">Cipin yanına geldiler. Will anahtarları Susila’ya verdi, güç bela yerine yerleşti. Köy yönünden gelen küçük, eski-püskü bir araba, gösterişsizliğini örtmek için sinirli bir zorlama içindeymişçesine büyük bir gürültü yaparak sokağa saptı, tangırdayıp tungurdayarak cipin yanında durdu.</p>

  <p class="block_3">Dönüp baktılar. Saltanat arabasının penceresinden sarkan Murugan’ı ve onun ardında olanca görkemiyle, bir bulut yığını gibi kat kat kabarık beyaz muslinler içinde Rani’yi gördüler. Will Rani’yi selamladığında sıcak bir gülüşle karşılandı. Ancak, Rani Susila’ya döndüğünde bu gülüş yerini soğuk bir baş selamına bıraktı.</p>

  <p class="block_3">«Hava almaya mı çıkmıştınız?» diye kibarca sordu Will.</p>

  <p class="block_3">«Shivapuram’a gidiyorduk,» dedi Rani.</p>

  <p class="block_3">«Tabi, bu beş para etmez teneke kutu oraya kadar dayanırsa,» diye acı bir sesle söze karıştı Murugan. Kontak anahtarını kapattı. Motor son bir kez saygısızca hıçkırarak sustu.</p>

  <p class="block_3">«Birilerini görmemiz gerek,» dedi Rani. «Daha doğrusu, Bir Tek Kişiyi,» diye ekledi ve suç ortağına bir giz verircesine Will’e gülümsedi. Hani, neredeyse göz kırpacaktı.</p>

  <p class="block_3">Will, kadının Bahu’dan söz ettiğini anlamazdan gelerek «İyi,» demekle yetindi. Bir hafta sonra kutlanacak erişkinlik törenlerinin Rani’nin başına açtığı işlerden, dertlerden konuşmaya başladılar.</p>

  <p class="block_3">Murugan sözlerini keserek, «Burada ne işiniz var?» diye sordu.</p>

  <p class="block_3">«Öğleden sonrayı Pala eğitimini daha yakından tanımaya ayırmıştım da.»</p>

  <p class="block_3">«Pala eğitimi,» diye yankıladı Rani. Bir daha, üzüntülü bir sesle, «Pala» (durak) «Eğitimi.» Başını salladı.</p>

  <p class="block_3">«Görüp duyduğum her şey çok hoşuma gitti,» dedi Will. «Bay Menon ve Bayan Narayan’dan tutun,» Susila’yı söze karıştırmış olmak için ekledi, «Bayan MacPhail’in öğrettiği Temel Uygulamalı Ruhbilim’e dek her şey.»</p>

  <p class="block_3">Susila’yı bilerek görmezden gelen Rani aşağı tarlada duran korkulukları suçlayan bir parmakla gösterdi.</p>

  <p class="block_3">«Bunları da gördünüz mü Bay Farnaby?»</p>

  <p class="block_3">Görmez olur muydu. «Pala’dan başka nerede hem güzel, hem işe yarar, hem de fizikötesi anlam taşıyan korkuluklar, bulabilirsiniz?» diye sordu.</p>

  <p class="block_3">«Hem de,» dedi Rani, derinden gelen, öfkeyle çınlayan bir sesle, «yalnız kuşları ürkütmekle kalmayıp küçücük çocukları Tanrı inancından ve O’nun insan biçiminde görünümlerinden uzaklaştıran korkuluklar.» Kollarını kaldırdı. «Dinleyin!»</p>

  <p class="block_3">Tom Krishna, Mary Sarojini ve beş altı küçük çocuk olağanüstü kuklaların iplerini çekiştirerek eğlenmekteydiler. Tiz sesleriyle bir ezgi tutturmuşlardı. Will, ancak ikinci dinleyişinde ezginin sözlerini çıkartabildi.</p>

  <p class="block_3">«Vira, hisa, iyice asıl.</p>

  <p class="block_3">Tanrılar kıpır, kıpır, ama gök durduğu yerde kalır.»</p>

  <p class="block_3">«Çok güzel!» diyerek güldü Will.</p>

  <p class="block_3">«Korkarım, ben bunda eğlenceli bir yan göremiyorum,» dedi Rani, azarlarcasına. «Hiç de gülünç değil. Çok acı, Yürekler acısı.»</p>

  <p class="block_3">Will’in hınzırlığı tutmuştu bir kez. «Anladığım kadarıyla,» dedi tatlı tatlı gülümseyerek, «bu sevimli korkuluklar Murugan’ın büyük dedesinin buluşuymuş.»</p>

  <p class="block_3">«Murugan’ın büyük dedesi,» dedi Rani, «olağanüstü bir insandı. Olağanüstü akıllı, ancak aynı ölçüde de ahlâksız. Büyük bir yetenek - ancak, ne yazık ki yeteneğini kötüye kullanırdı. En kötü yanı da Sahte Maneviyatla dopdolu oluşuydu.»</p>

  <p class="block_3">«Sahte Maneviyatçılık mı?» Will Gerçek Maneviyatçılığın o görkemli örneğine bir göz attı ve sıcak petrol ürünlerinin kokuşmuş buharları arasında sandal ağacının tütsümsü, öbür dünyadan gelme kokusunu duydu. «Sahte Maneviyatçılık mı?» Birdenbire gizemci üniformasından yoksun bırakılmış Rani’nin olanca taşkın, etli butlu çıplaklığıyla gün ışığında öylece durduğunu düşündü: düşündü ve derken, tiksintiyle ürpererek gözünde canlandırdı. Şimdi de onun çıplak bir yağtulumu üçlemesi olduğunu varsayın, iki üçleme, on çıplak üçleme. Uygulamalı Ruhbilim - hem de ne biçim!</p>

  <p class="block_3">«Evet ya, Sahte Maneviyat,» diyordu Rani. «Bağımsızlaşma sözcüğünü dilinden düşürmezdi; ama, Doğru Yolu yadsımakta direndiği için hep daha büyük bir Bağımlılık adına çalıştı. Alçakgönüllü görünürdü. Ama yüreği öyle kibir doluydu ki, Bay Farnaby, kendi dışında hiçbir Manevî Otoritenin Büyüklüğünü tanımazdı. Ermişler, Ete Kemiğe Bürünmüş Tanrı, Yüce Din Gelenekleri - bunların hiçbirine değer vermezdi. Evet, hiç değer vermezdi. Böylece bu rezil korkuluklar yapıldı. Böylece çocuklara Tanrıya küfreden şarkılar öğretildi. O zavallı Masum Yavrucukların bile bile ahlâksızlığa itildiklerini gördükçe kendimi zor tutuyorum Bay Farnaby, zor...»</p>

  <p class="block_3">«Anne, bana bak,» dedi, sabırsızca saate bakıp duran Murugan, «eğer yemeğe yetişmek istiyorsak bir an önce yola çıkmalıyız.» Küstah bir sesle konuşuyordu. Anlaşılan bir arabanın direksiyonuna geçmek, bu araba döküntü bir Baby Austin olsa bile, kendini çok üstün görmesine yetmişti. Rani’nin yanıtını beklemeye gerek duymadan arabayı çalıştırdı, vitesi küçülttü ve elini sallayarak gazlayıp gitti.</p>

  <p class="block_3">«Aman, sonunda gittiler,» dedi Susila.</p>

  <p class="block_3">«Biricik Kraliçenizi sevmiyor musun?»</p>

  <p class="block_3">«Ne demezsin, cinlerimi tepeme çıkartıyor.»</p>

  <p class="block_3">«Ezin kafasını,» diye mırıldanarak şakalaştı Will.</p>

  <p class="block_3">«Çok haklısın,» diye güldü Susila. «Ne yazık ki şu anda Rakşasi dansı yapmam olanaksız.» Yüzünde afacan bir pırıltı belirdi ve ansızın Will’in göğsüne sert bir yumruk patlattı. «Oh!» dedi. «Şimdi rahatladım.»</p>

  <p class="block_10" id="calibre_pb_16"></p>
</body>
</html>
