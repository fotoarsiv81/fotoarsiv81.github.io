<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">2</h1>

  <p class="block_3">Kuş ansızın konuşmayı keserek çığlık atmaya başladı. İnce, tiz bir insan sesi, «Hey kuş!» dedi, ve ardından Will’in anlamadığı bir dilde bir şeyler ekledi. Kuru yapraklar üzerinde ayak sesleri duyuldu. Derken bir ürküntü çığlığı, ve sessizlik. Will gözlerini açtı, ve olağanüstü güzel iki küçük çocuğun şaşkınlıktan faltaşı gibi açılmış gözlerle, dehşetle büyülenmişçesine kendisini izlediklerini gördü. Küçük olanı, beş-altı yaşlarında ufacık bir oğlan, yalnızca kalçalarını örten yeşil bir kuşak sarınmıştı. Hemen yanında, başının üstünde bir meyve sepetiyle, ondan dört-beş yaş büyük gösteren bir kız duruyordu. Kız, neredeyse ayak bileklerine kadar inen bol, al bir etek giymişti. Belden yukarısı çıplaktı. Güneşte parlayan teni pembemsi açık bakıra çalıyordu. Will çocukları ilgiyle süzdü. Ne kadar güzel, kusursuz, olağanüstü inceydiler. İki küçük safkan gibi. Oğlan, melek yüzlü, tombul, sağlam yapılı bir safkandı. Kızsa ince hatları, siyah örgülerin çerçevelediği uzunca, ağırbaşlı yüzüyle bambaşka, türde bir safkan.</p>

  <p class="block_3">Bir çığlık daha yankılandı. Ölü ağaçtaki tüneğinde kuş tedirginlikle bir o yana, bir bu yana dönüp duruyordu. Derken son bir çığlıkla havaya fırladı. Kız, gözlerini Will’den ayırmaksızın elini uzattı. Kuş bu ele kondu, çırpınarak denge sağladı, sonra kanatlarını topladı ve hıçkırmaya başladı. Will, olanlara hiç şaşmamıştı. Artık her şey, ama her şey olasıydı. Küçük kızların ellerine tüneyen, konuşan kuşlar bile... Will gülümsemeye çalıştı, ancak, dudakları hâlâ titrediğinden, dostluk çabası ürkütücü bir yüz ekşitmeye dönüştü. Küçük oğlan ablasının arkasına sindi.</p>

  <p class="block_3">Kuş hıçkırmayı keserek Will’e yabancı bir sözcüğü yinelemeye başladı. «Runa»mı? Yok, galiba «Karuna.» Evet, kesinlikle, «Karuna.»</p>

  <p class="block_3">Will, titrek eliyle yuvarlak sepetteki meyveleri gösterdi. Hint kirazları, muzlar... Ağzı sulanmıştı.</p>

  <p class="block_3">«Açım,» dedi. Sonra, bu olağan dışı koşullarda müzikli güldürü Çinlisi ağzıyla derdini daha rahat anlatabileceğini düşünerek üsteledi, «Ben var aç olmak.»</p>

  <p class="block_3">«Yemek mi istiyorsunuz?» diye sordu kız, kusursuz bir İngilizceyle.</p>

  <p class="block_3">«Evet - yemek,» diye onayladı Will, «yemek.»</p>

  <p class="block_3">«Uç, git papağan,» diyerek elini silkti kız. Kuş yakınmalı bir viyaklamayla ağaçtaki tüneğine döndü. Kız ince kollarını dansedercesine kaldırdı, başının üstünden sepeti alarak yere koydu. Bir muz seçerek soydu, ve korkuyla acıma arasında bocalayarak yabancıya yaklaştı. Küçük oğlan anlaşılmaz bir dilde bir uyarı haykırarak kızın eteklerine yapıştı. Kız oğlanı yatıştırmaya çalışarak güvenli bir uzaklıkta durdu ve meyveyi göstererek, «Bunu ister misiniz?» diye sordu.</p>

  <p class="block_3">Will Farnaby, titreyen elini uzattı. Kız birkaç sakıngan adım attı, durup çömeldi, ilgiyle Will’i incelemeye koyuldu.</p>

  <p class="block_3">«Haydi, çabuk,» dedi adam sabırsızlıkla.</p>

  <p class="block_3">Ama, küçük kız dikkati elden bırakmaya yanaşmıyordu. Kuşkulu davranışlara karşı tetikte, öne doğru eğildi, yavaşça elini uzattı.</p>

  <p class="block_3">«Tanrı aşkına çabuk ol,» diye yalvardı Will.</p>

  <p class="block_3">Çocuk, beklenmedik bir ilgiyle, «Tanrı mı? Hangi Tanrı?» diye sordu. «O kadar çok Tanrı var ki.»</p>

  <p class="block_3">«Hangi lanet olası Tanrıyı seviyorsan,» dedi iyice sabırsızlanan Will.</p>

  <p class="block_3">«Aslında hiçbirinden pek hoşlanmıyorum. Elbet, Sevecen Tanrı dışında.»</p>

  <p class="block_3">«Öyleyse bana acı, o muzu ver,» diye yalvardı Will.</p>

  <p class="block_3">Kızın yüzü yumuşadı, özür diledi. Ayağa kalkarak çabucak Will’in yanına geldi, titrek eline muzu tutuşturdu.</p>

  <p class="block_3">«Al,» dedi, ve tuzağa düşmekten çekinen bir hayvan ürkekliğiyle geri sıçradı.</p>

  <p class="block_3">Küçük oğlan ellerini çırparak neşeli bir kahkaha attı. Kız ona dönerek kendi dillerinde bir şeyler söyledi. Oğlan, «Tamam patron,» diye kafa salladı ve mavili sarılı kelebeklerin arasından açıklığın ötesindeki gölgeli ormana dalıp uzaklaştı.</p>

  <p class="block_3">«Tom Krishna’ya, gidip birilerini çağırmasını söyledim,» diye açıkladı kız.</p>

  <p class="block_3">Will muzunu bitirdi, bir ikincisini, sonra da üçüncüsünü istedi. Açlığını bastırdıktan sonra, sıra merakını doyurmaya gelmişti.</p>

  <p class="block_3">«Nasıl böyle güzel İngilizce konuşuyorsun?»</p>

  <p class="block_3">«Çünkü burada herkes İngilizce konuşuyor.»</p>

  <p class="block_3">«Herkes mi?»</p>

  <p class="block_3">«Evet, yani Pala dilinde konuşmadıkları zaman.» Bu konudan sıkılarak döndü, küçük esmer elini sallayarak ıslık çalmaya başladı.</p>

  <p class="block_3">«Burada ve bu anda, çocuklar,» diye bir kez daha bağıran kuş, ağaçtaki tüneğinden havalanarak kızın omuzuna kondu. Kız bir muz daha soydu, üçte ikisini Will’e, kalanını da papağana sundu.</p>

  <p class="block_3">«Bu kuş senin mi?» diye sordu Will.</p>

  <p class="block_3">Kız başını salladı. «Papağanlar elektrik ışığı gibidirler. Kimseye ait değildirler,» dedi.</p>

  <p class="block_3">«Neden o sözleri yineleyip duruyor?»</p>

  <p class="block_3">«Çünkü birileri ona bu sözleri öğretmiş,» diye sabırla yanıtladı kız. Sesinden adamı iyice aptal bulduğu anlaşılıyordu.</p>

  <p class="block_3">«Ama neden özellikle o sözleri öğretmişler?» Neden «Dikkat?» Neden, «Burada ve bu anda?»</p>

  <p class="block_3">«Valla...» Apaçık olanı bu tuhaf budalaya anlatmak için uygun sözcükler arıyordu. «Bunlar hep aklımızdan çıkar, değil mi? Demek istediğim, olan bitene dikkat etmeyi hep unuturuz. Bu da, burada ve bu anda olmamak demektir.»</p>

  <p class="block_3">«Papağanlar sizi uyarmak için dolaşıp dururlar, öyle mi?»</p>

  <p class="block_3">Kız başıyla onayladı. Tam tamına öyleydi. Kısa bir sessizlik oldu.</p>

  <p class="block_3">«Adın ne?» diye sordu kız, sonunda.</p>

  <p class="block_3">Will kendini tanıttı.</p>

  <p class="block_3">«Benim adım da Mary Sarojini MacPhail.»</p>

  <p class="block_3">«MacPhail mi?» İnanılır şey değildi doğrusu.</p>

  <p class="block_3">«Evet, MacPhail,» diye doğruladı kız.</p>

  <p class="block_3">«Kardeşin de Tom Krishna galiba?» Kız onaylayınca, «Bak şu işe!»</p>

  <p class="block_3">«Pala’ya uçakla mı geldiniz?»</p>

  <p class="block_3">«Hayır, denizden geldim.»</p>

  <p class="block_3">«Denizden mi? Tekneniz var mı?»</p>

  <p class="block_3">«Vardı.» Will, düşünde karaya oturmuş teknesine çarpan dalgaları gördü, onların kırılırken çıkarttıkları sesi duydu. Kızın soruları karşısında başından geçenleri anlatmaya başladı. Fırtına, teknesinin karaya oturması, bitmek bilmez bir karabasanı andıran tırmanış, yılanlar, düşüşün dehşeti... Eskisinden daha büyük bir şiddetle titremeye başladı.</p>

  <p class="block_3">Mary Sarojini, hiç sözünü kesmeden, büyük bir dikkatle dinliyordu. Will, sesi kısılıp durakladığında, omuzunda kuş, ilerleyerek yanına çömeldi.</p>

  <p class="block_3">Elini adamın alnına koydu. «Dinle Will, seni bu durumda bırakamayız,» dedi. Sesinde, ne yaptığını bilenlere özgü yüreklendirici bir dinginlik vardı.</p>

  <p class="block_3">«Ne yapabilirim ki,» dedi Will, dişleri takırdayarak.</p>

  <p class="block_3">«Ne mi? Her zamanki yönteme başvururuz, elbet. O yılanları ve düşüşü bir kez daha anlat bakalım.»</p>

  <p class="block_3">Will başını salladı. «İstemiyorum.»</p>

  <p class="block_3">«İstemediğini biliyorum. Yine de anlatmalısın. Papağana kulak versene.»</p>

  <p class="block_3">«Burada ve bu anda,» diye uyarısını sürdürüyordu kuş. «Burada ve bu anda.»</p>

  <p class="block_3">«İstemiyorum. İstemiyorum.» Ağlamak üzereydi.</p>

  <p class="block_3">«Böyle yaparsan o yılanlardan asla kurtulamazsın. Sonsuza dek kafanın içinde dolanıp dururlar. Sana da oh olur!» diye azarladı Mary Sarojini.</p>

  <p class="block_3">Will titremesini durdurmaya çalıştı; ancak gövdesi denetiminden çıkmıştı. Sanki bir başkası, onu aşağılamaya, ona acı çektirmeye kararlı bir yabancı tarafından yönetiliyordu.</p>

  <p class="block_3">Mary Sarojini, «Çocukluğunu anımsa,» diyordu. «Canın yandığında annen ne yapardı?»</p>

  <p class="block_3">Annesi onu kucaklar, «Zavallı bebeğim, zavallı küçük bebeğim,» diye avuturdu.</p>

  <p class="block_3">«Ne diyorsun!» dedi çocuk, inanmazlıkla. «Ama bu çok yanlış! Acını pekiştirmekten başka bir işe yaramaz ki. «Zavallı bebeğim»miş, dedi alayla. «Canının acısı saatlerce sürmüş olmalı. Aklından çıkmamacasına...»</p>

  <p class="block_3">Will Farnaby bastıramadığı titreyişlerle sarsılarak, sessizce yatıyordu.</p>

  <p class="block_3">«Pekâlâ, sen yapmayacaksan, senin yerine ben yaparım. Dinle Will: Bir yılan vardı, kocaman yeşil bir yılan, ve sen az kaldı ona basacaktın. Ona basmak üzereydin, ve öylesine ürktün ki dengeni yitirip düştün. Şimdi söylediklerimi yinele bakalım - haydi!»</p>

  <p class="block_3">«Az kaldı ona basıyordum,» diye fısıldadı, kızın buyruğuna boyun eğerek. Derken...» Gerisini anlatamayacaktı. «Derken düştüm,» dedi sonunda, duyulur duyulmaz bir sesle.</p>

  <p class="block_3">O korkunç olayı bütün dehşetiyle yeniden yaşıyordu -içinde yükselen korku dalgası, irkilip dengesini yitirişi ve ölümün kaçınılmaz olduğuna inandığı o dehşet dolu düşüş anı.</p>

  <p class="block_3">«Bir daha anlat.»</p>

  <p class="block_3">«Yılana basmak üzereydim. Derken...» Ağlamaya başlamıştı.</p>

  <p class="block_3">«İşte bu iyi. Ağla, haydi ağla.»</p>

  <p class="block_3">Hıçkırıklar iniltiye dönüştü. Utançla dişlerini sıktı, iniltileri susturdu.</p>

  <p class="block_3">«Yoo, sakın böyle yapma,» diye atıldı kız. «Bırak içindekiler dışa vursun. Yılanı anımsa, Will. Nasıl düştüğünü anımsa.»</p>

  <p class="block_3">Yeniden inlemeye, eskisinden daha çok ürpermeye başladı.</p>

  <p class="block_3">«Şimdi bana olanları anlat.»</p>

  <p class="block_3">«Gözlerini gördüm, içeri dışarı oynayan dilini de.»</p>

  <p class="block_3">«Tamam, dilini gördün. Sonra ne oldu?»</p>

  <p class="block_3">«Dengemi yitirdim, düştüm.»</p>

  <p class="block_3">«Bir daha söyle.»</p>

  <p class="block_3">İçi parçalanıyordu, ama yine de söyledi, «Düştüm.»</p>

  <p class="block_3">«Haydi Will, bir daha Will.» Amansızdı.</p>

  <p class="block_3">«Düştüm, düştüm, düştüm...»</p>

  <p class="block_3">Giderek hıçkırıkları duruldu. Konuşurken daha az zorlanıyor, sözcüklerin çağrıştırdığı anılar eskisi kadar acı vermiyordu.</p>

  <p class="block_3">Belki yüzüncü kez yineledi. «Düştüm.»</p>

  <p class="block_3">«Pek te kötü bir düşüş sayılmazdı, değil mi?» dedi Mary Sarojini sonunda.</p>

  <p class="block_3">«Doğru, pek te kötü değildi.»</p>

  <p class="block_3">«Öyleyse, bunca yaygaraya ne gerek var?» diye sordu çocuk.</p>

  <p class="block_3">Sesinde ne artniyet, ne iğneleme, ne de en ufak bir suçlama vardı. Yalnızca dürüst bir yanıt bekleyen yalın, dürüst bir soru soruyordu. Öyle ya, bunca yaygara kopartmaya ne gerek vardı? Yılan onu ısırmamıştı; boynu da kırılmamıştı. Üstelik her şey dün olup bitmişti. Bugünse bu kelebekler, insanı uyanık olmaya çağıran bu kuş, babacan tavırlarıyla onu yola getiren, bilinmedik bir mitolojiden fırlamış bir periyi andıran, üstelik, ister inanın, ister inanmayın, ekvatora beş derece yakınlıkta MacPhail adını taşıyan bu görülmedik çocuk vardı. Will Farnaby gülmeye başladı.</p>

  <p class="block_3">Küçük kız da ellerini çırparak gülüyordu. Bir süre sonra omuzunda duran kuş da ormandaki açıklığı doldurarak ağaçlar arasında yankılanan kahkahalarla onlara katıldı. Sanki tüm evren, kasıklarını tuta tuta, müthiş varoluş şakasına gülmekteydi.</p>

  <p class="block_10" id="calibre_pb_5"></p>
</body>
</html>
