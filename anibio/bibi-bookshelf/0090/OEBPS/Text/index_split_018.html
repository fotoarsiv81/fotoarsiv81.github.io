<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">15</h1>

  <p class="block_3">Bir, iki, üç, dört... Mutfakta saat on ikiyi vurdu. Zaman artık varolmadığına göre, ne saçmalık! Anlamsız, tedirgin edici çan sesleri sonsuza dek varolan bir Olgunun, saniyeler ve dakikalar boyutunun dışında, güzellik, anlam, yoğunluk, derinleşen gizem boyutunda sürekli değişken bir Şimdinin orta yerinde yankılandı.</p>

  <p class="block_3">«Işıl ışıl coşku.» Zihninin sığlıklarında sözcükler su kabarcıkları gibi yükseliyor, yüzeye çıkarak kapalı gözkapaklarının ardında atan, soluyan yaşamın sınırsız boşluklarında yokoluyorlardı. «Işıl ışıl coşku.» En iyi böyle tanımlayabiliyordu onu. Çünkü «o» -bu zaman boyutunun dışında, yine de sürekli değişken Olgu- sözcüklerle iletilemez, olsa olsa değerinden yitirir, aslının bir karikatürüne dönüşürdü. «O» yalnızca coşku değildi, aynı zamanda anlayış, gerçeği kavrayıştı. Bilgi gereksinmeyen bir kavrayıştı. Bilgi bir bilen kişi ve sonsuz çeşitlilikte bilinenle bilinebiliri içerirdi. Oysa burada, kapalı gözkapaklarının ardında ne izleyen, ne de izlenen vardı. Yalnızca bölünmez bütünle özdeşleşmenin coşkun gerçeği.</p>

  <p class="block_3">Ardarda açınlamalarla parlaklaşan ışık, derinleşen bilinç, inanılmaz, dayanılmaz bir yoğunluğa ulaşan coşku. «Tanrım!» dedi içinden. «Ah, Tanrım!» Derken, ayrı bir dünyadan Susila’nın sesi duyuldu.</p>

  <p class="block_3">«Olanları bana anlatmak ister misin?»</p>

  <p class="block_3">Will uzun bir süre ses etmedi. Konuşmak zor geliyordu.</p>

  <p class="block_3">Dilerse konuşabilirdi. Ancak, sözcükler gereksizdi, anlamsızdı. «Işık,» diye fısıldadı sonunda.</p>

  <p class="block_3">«Sen de durmuş, ışığa bakıyorsun, değil mi?»</p>

  <p class="block_3">«Ona bakmıyorum,» dedi Will, uzun uzun düşündükten sonra. «Ben oyum. Ben oyum,» diye vurguladı.</p>

  <p class="block_3">«O»nun varlığı kendi yokluğuydu. William Asquith Farnaby - en sonunda ve özünde, artık öyle birisi yoktu. Sonda ve özde yalnızca ışıl ışıl bir coşku, bilgisiz kavrayış, sınırsız, yargısız bilinç içinde bütünle özdeşlik vardı. Besbelli, zihnin doğal durumu buydu. Ancak o profesyonel ölüm izleyicisinin, kendinden tiksinen Babs tutkununun da varoldukları yadsınamazdı; ya o üç milyar birbirinden soyutlanmış bilinç, her biri, yüzünde gözleri, içinde bir parça dürüstlük olan herkesin oluru yadsımadan edemeyeceği karabasansı evrenlerinin odağında soyutlanmış bilinçler. Hangi uğursuz tansık, zihnin doğal durumunu mutsuzluğun, suç eğiliminin Şeytan Adalarına dönüştürmüştü?</p>

  <p class="block_3">Mutluluk ve kavrayış gökkubbesinde anımsanan kavramlar ve geçmiş duyguların kalıntıları günbatımında yarasalar gibi döneniyorlardı. Aşağı, daha aşağı, koyulan dehşete doğru inen Plotinus<sup class="calibre6"><sup class="noteref" id="back_note_17"><a class="calibre5" href="../Text/index_split_035.html#note_17" title="17">17</a></sup></sup> ve Gnostiklerin<sup class="calibre6"><sup class="noteref" id="back_note_18"><a class="calibre5" href="../Text/index_split_036.html#note_18" title="18">18</a></sup></sup>, Bir Olanın ve onun türümlerinin yarasa düşünceleri. Derken, koyulan dehşet, bir bir özde artık varolmayan William Asquith Farnaby’nin görüp duyduklarının, çekip çektirdiklerinin anılarına dönüştükçe, öfke ve tiksinti yarasa duyguları.</p>

  <p class="block_3">Ancak, bu çırpınan anıların ardında, çevresinde, hatta içinde coşku, erinç ve kavrayış gökkubbesi vardı. Günbatımında birkaç yarasa varmış, ne çıkar, o korkunç yaradılış tansığı tersine döndükten sonra. Geveze yardılışlı, zavallı, günahkâr benliği çözülmüş, saltık zihne, doğal durumunda, sınırsız, yargısız, coşkuyla ışıl ışıl, bilgi olmadan gerçeği kavrayan zihne dönüşmüştü.</p>

  <p class="block_3">Burada ışık, bu anda ışık. Burası sınırsızdı, şimdi ise sürekliydi ve ışığın dışında ışığa bakan biri yoktu. Gerçeğe uyananla gerçek, gerçekle uyanıklık birdi.</p>

  <p class="block_3">Sağda biryerlerden, o diğer dünyadan Susila’nın sesi bir kez daha duyuldu.</p>

  <p class="block_3">«Mutlu musun?» diye soruyordu.</p>

  <p class="block_3">Parlak bir ışık dalgası tüm düşünce ve anı çırpıntılarını silip süpürdü. Artık yalnız kristal saydamlığında bir coşku vardı.</p>

  <p class="block_3">Will, suskun, gözleri kapalı, gülümsedi ve başını eğdi.</p>

  <p class="block_3">«Eckhart buna Tanrı diyordu,» dedi Susila. «‘Tarif edilmez ölçüde esritici ve yoğun bir coşku düşünün. Onun ortasında Tanrı sürekli ışıldar, alev alev yanar.’»</p>

  <p class="block_3">Tanrı ışıldar ve alev alev yanar... Öyle şaşılası, öyle gülünç biçimde gerçekti ki bu sözler, Will kahkahalarla gülmeye başladı. «Tutuşmuş bir ev gibi Tanrı,» dedi soluk soluğa... «On dört Temmuz kutlamaları gibi Tanrı.» Ve bir kez daha evren dolusu kahkahayla sarsıldı.</p>

  <p class="block_3">Yumulu gözkapaklarının ardında ışıltılı bir okyanusu, tersyüz olmuş bir çavlan gibi yukarı doğru akıyordu. Bütünlükten tam bütünlüğe, kişisel olmayandan mutlak, aşkın benlik dışına yükselerek çağlıyordu.</p>

  <p class="block_3">«On-dört-Temmuz Tanrısı,» diye yineledi ve çavlanın derinliklerinden son bir kavrayış kahkahası attı.</p>

  <p class="block_3">«Ya on beş Temmuz?» diye sordu Susila. «Ya ertesi sabah?»</p>

  <p class="block_3">«Ertesi sabah yok ki.»</p>

  <p class="block_3">Susila, olamaz dercesine başını salladı. «Bu dediğin Nirvana’ya<sup class="calibre6"><sup class="noteref" id="back_note_19"><a class="calibre5" href="../Text/index_split_037.html#note_19" title="19">19</a></sup></sup> çok benziyor.»</p>

  <p class="block_3">«Ne olmuş yani?»</p>

  <p class="block_3">«Yüzde yüz Salt Ruh - bu ancak en kaşarlanmış meditasyonkoliklere göre bir içkidir. Bodhisattva’lar<sup class="calibre6"><sup class="noteref" id="back_note_20"><a class="calibre5" href="../Text/index_split_038.html#note_20" title="20">20</a></sup></sup> Nirvana’larını eşit ölçülerde sevgi ve görev duygusuyla sulandırırlar.»</p>

  <p class="block_3">«Benim içkim daha iyi,» diye diretti Will.</p>

  <p class="block_3">«Daha lezzetli, demek istiyorsun herhalde. İşte bunun için adamı baştan çıkarır ya. Tanrı bile onun çekiciliğine kapılmadan edememişti. İyi ile kötünün ayırdında olmama meyvesi... Nasıl da Tanrılara yaraşır bir lezzet, ne de üstün bir mango! Tanrı milyarlarca yıl yemişti bu meyveyi. Derken, ansızın insan türü çıktı ortaya ve iyiyle kötü kavramları oluştu. Tanrı da çok daha tatsız bir meyveyle yetinmek zorunda kaldı. Sen az önce özgün Üstün-mangodan bir dilim tattın, onun için Tanrının derdinden anlarsın.»</p>

  <p class="block_3">Bir iskemle gıcırdadı, etek hışırtıları duyuldu, sonra da, ne olduğunu çıkartamadığı birtakım gürültüler. Susila ne yapıyordu acaba? Bu sorunun yanıtını bulmak için gözlerini açması yeterliydi. Ama, boşver, ne yaparsa yapsın canım. Bu alev alev coşku ve kavrayış çavlanının dışında hiçbir şeyin önemi yoktu.</p>

  <p class="block_3">«Üstün-mangodan bilgi meyvesine adım adım geçirmeye çalışacağım seni,» dedi kadın.</p>

  <p class="block_3">Bir vızıltı duyuldu. Sığlıklardan bir kavrayış kabarcığı bilinç yüzeyine çıktı. Susila demin gramofona bir plak koymuştu, şimdi de aygıt çalışıyordu.</p>

  <p class="block_3">«Johann Sebastian Bach,» dediğini duydu kadının. «Suskunluğa en yakın müzik; ve özenle düzenlenmiş olmasına karşın salt, yüzde yüz Ruha en yakın müzik.»</p>

  <p class="block_3">Vızıltı yerini bir ezgiye bıraktı. Bir kavrayış kabarcığı daha fırladı yukarlara; Dördüncü Brandenburg Konçertosuydu çalan.</p>

  <p class="block_3">Geçmişte pek çok kez dinlediği Dördüncü Brandenburg Konçertosuydu bu elbette - ama yine de ondan çok farklıydı. Bu Allegro - bunu ezbere bilirdi. Yani, onu daha önce hiç duymamış olduğunu bilecek denli iyi tanırdı. Bu kez, bu yapıtı dinleyen artık o, William Asquith Farnaby, değildi. Allegro yaşanan büyük Olgunun bir öğesi, ışıl ışıl coşkunun hemen hemen eş değerde bir görünümüydü. Ama, belki bunun da ötesinde bir şeydi. Bir bakıma ışıltılı coşkuyla özdeşti; özel bir bilginin yardımıyla kavranılan şeylerin bilginin acılığı olmaksızın anlaşılmasıydı; notalara ve tümcelere bölünmüş, yine de özünü korumuş, ayrışmamış bilinçti. Ve elbet, kimsenin iyeliğinde değildi. Aynı anda hem burada, hem orada, hem de hiçbir yerdeydi. William Asquith Farnaby olarak yüzlerce kez dinlediği müzik bağımsız bir bilinç olarak yeniden doğmuştu. İşte bu nedenle, onu ilk kez duyuyordu. Bağımsız Dördüncü Brandenburg Konçertosunun, kendi özel iyeliğindeyken aynı müzikte gördüğünden çok daha yoğun bir güzelliği, çok daha derin anlamlı bir içeriği vardı.</p>

  <p class="block_3">«Zavallı aptal,» diye alaycı bir kabarcık yükseldi içinden. Zavallı aptal, estetik dışında her alanda olumlu olanı yadsımıştı. Oysa, bu tutumuyla, büyük bir özlemle kabullenmek istediği güzelliği ve anlam derinliğini de yadsımış oluyordu. William Asquith Farnaby yalnızca çamurlu bir süzgeçti - süzerken insanları, doğayı, dahası sevgili sanatını silikleştiren, pisleten, küçültüp çirkinleştiren bir süzgeç. Bu gece ilk kez müzikle bilinci arasında tüm engeller kalkmıştı. Zihin ve ses, zihin ve anlam, zihin ve ses düzeni arasında müziği boğan, ya da anlamsızca akordu bozan ipe sapa gelmez kişisel tarihçe gevezelikleri yoktu. Bu geceki Dördüncü Brandenburg, her benlik gibi bu zavallı, olumlu olanı, kabullenmek istemeyen (sanat alanında ise kabullenemeyen) aptal ben’in de dolaysız, içten yaşam deneylerinin üzerine örttüğü kişisel tarihçeden, elden düşme kavramlardan, kökleşmiş aptallıklardan arınmış bir veri - hayır, Tanrısal bir armağandı. Bu gecenin Dördüncü Brandenburgu yalnızca benlik dışı, bir başına varolan bir şey değildi; aynı zamanda, olmayacak biçimde Şimdide sürekli varolan bir Olguydu. Ya da, (üç bölümden oluştuğu ve olağan devirde çalındığı dikkate alınırsa, daha da olmayacak biçimde) sürekli değildi. Metronom denetliyordu her bir tümceyi: ancak tümcelerin toplamı saniyeler ve dakikalarla belirlenebilir bir zaman dilimi değildi. Evet, bir tempo vardı, ama zaman yoktu. Zaman yoksa, ne vardı?</p>

  <p class="block_3">«Sonsuzluk,» demek zorunda kaldı Will. Aklıbaşında bir insanın, değil toplum içinde, kendi kendine bile söylemekten çekindiği pis fizikötesi sözcüklerden biri. «Sonsuzluk, din kardeşlerim,» dedi yüksek sesle. «Sonsuzluk, dır, dır, dır.» Aslında hiç te komik değil, diye düşündü. Bu gece bu üç harfli sözcük, o diğer ağza alınmaz üç harfli tabu sözcük denli somut bir anlam içeriyordu. Yine gülmeye başladı.</p>

  <p class="block_3">«Neye gülüyorsun?» diye sordu Susila.</p>

  <p class="block_3">«Sonsuzluk,» dedi Will, «ister inan, ister inanma, bal gibi gerçekmiş.»</p>

  <p class="block_3">«Harika!» dedi kadın, beğeniyle.</p>

  <p class="block_3">Will put gibi oturmuş, dikkat kesilmiş, kulakları ve içe dönük gözleriyle girişik ses dalgalarını, zamanın dışında bir düzlemde bir ardardalıktan diğerine içiçe akıp duran uyumlu ve eşdeş ışıkları izliyordu. Ve bu eskimiş, tanıdık müziğin her tümcesi, kendi denli yeni ve şaşırtıcı açımlamalara doğru çok kaynaklı bir pınar gibi fışkıran öncesiz bir güzellik açınlamasıydı. Akım içinde akım - solo kemanın akışı, iki fiavtanın akışları, harpsikordla yaylı sazlar topluluğunun türlü çeşitli akışları. Hepsi ayrı, belirgin, özgünyine de her biri tüme bağımlı, her birinin benliği, bileştiği bütüne olan ilişkisiyle belirlenmiş.</p>

  <p class="block_3">«Tanrım!» diye fısıldadı Will.</p>

  <p class="block_3">Sürekli değişkenliğin içinde flavtalar tek bir uzun nota çalıyorlardı. Tek frekanslı, yalın, seçik, yarı saydam, olağanüstü boş tek bir nota. Salt bir yoğun düşünce (bir kabarcık gibi yüzeye fırladı bu sözcük) notası. İşte bir başka ayıplı esinsel sözcük daha somut bir anlam kazanmıştı ve utanmaksızın ağza alınabilirdi. Salt yoğun düşünce, yansız, koşulsuz, değer yargılarının dışında. Yukarı doğru çağlayan ışıkların içinde, belleğinde, aşkın yoğunlaştırılmış zihin olduğunu anlatan Radha’nın aydınlık yüzü ve aynı Radha’nın Lakshmi’nin yatağının ayak, ucunda, yere bağdaş kurmuş, odaklaşmış bir yoğunlukta put gibi oturuşu belirdi. Bu yalın, uzun nota Radha’nın sözlerinin anlamıydı, onun sessizliğiyle dile gelenlerin açıkça duyulabilir dışavurumuydu. Ancak, bu düşünceli, dalgın nefesli sazın oluşturduğu tanrısal boşlukla içiçe ve yanyana kemanın zengin tınısı, girişik, tutkulu titreşimleri de duyuluyordu. Her iki sesi -dalgın kopukluk ve tutkulu bağlılık notalarını- harpsikordun tellerinde çalınan tiz, kuru bir ezgi ağı çevreliyordu. Ruh ve sezgi, eylem ve imgelem ve onları çevreleyen us. Evet, mantıklı düşünce onları sarıyor, kavrıyordu, ama yalnızca dıştan, mantığın açıklamayı savladığı yaşantıdan bütünüyle farklı bir yaşantı düzleminden kavrıyordu.</p>

  <p class="block_3">«Tıpkı bir Mantıksal Olgucu gibi.»</p>

  <p class="block_3">«Kim?»</p>

  <p class="block_3">«Şu harpsikord.»</p>

  <p class="block_3">Zihninin derinliklerinde o yüce ışık ve ses Olgusu zaman dışı bir boyutta süresizce açılır, gelişirken, sığlıklarda «tıpkı bir Mantıksal Olgucu,» diye düşünüyordu Will. Plotinus’tan, Julie de Lespinasse’dan söz eden bir Mantıksal Olgucu.</p>

  <p class="block_3">Müzik yine değişti, keman uzun, yoğun düşünce notasını büyük bir tutkuyla çalarken, flavtalar bağlılık temasını kaptılar ve kopukluk makamında çalmaya başladılar - ayrı bir cevheri aynı kalıba sokmağa çalıştılar. Bu arada, o gülünç ancak vazgeçilmez Mantıksal Olgucu notalar arasında bir içeri, bir dışarı hoplayarak dansediyor, somut gerçeklerle hiç bağdaşmayan bir dille müziği açıklamaya çalışıyordu.</p>

  <p class="block_3">Will, bal gibi gerçek Sonsuzluk içinde bu girişik ses dalgalarını dinliyor, girişik ışık sellerini izliyor ve tüm gördükleri ve duyduklarıyla (orada, burada ve boşlukta) özdeşleşiyordu. Derken, ansızın ışığın niteliği değişti. Her türlü özel, belirli bilgi dışında bir kavrayışın o ilk, belli belirsiz bilincinin girişik ışık selleri sürekliliklerini yitirdiler. Onların yerine ayrık ve belirgin bir biçimler ardışıklığı -hâlâ ayrışmamış varlığın ışıltılı coşkusuyla yüklü, ancak sınırlanmış, birbirinden kopmuş, bireyselleşmiş biçimler- beliriverdi. Güneşi ve gülpembe, sarı ve açık yeşil ve mavi mineden sonsuz bir ışıltılı küreler dizisi gizli bir biçim kaynağından kopup geldiler ve müziğin temposuna ayak uydurarak inanılmaz güzellikte ve karmaşıklıkta takım yıldızlar gibi dizildiler. Sanki, bilinçli süslemeler, yaşamla dopdolu yıldızlardan işlemeler oluşturarak fışkıran bir pınardılar. Will onları izledikçe, onları ve onların eşdeşi olan bu müziği yaşadıkça yıldız kümeleri üç boyutlu bir içuzayı dolduran nakışlar beziyorlar, zamanın dışında bir nitelik ve anlam boyutunda durmadan değişiyorlardı.</p>

  <p class="block_3">«Ne işitiyorsun?» diye sordu Susila.</p>

  <p class="block_3">«Gördüklerimi işitiyorum,» diye yanıtladı Will, «Ve işittiklerimi görüyorum.»</p>

  <p class="block_3">«Algıladıkların neye benziyor?»</p>

  <p class="block_3">Will uzun bir suskunluktan sonra yanıtladı kadını. «Gördüklerim, duyduklarım evrenin yaratılışına benziyor. Ancak bu yaratılış bir anda olup biten bir şey değil. Duraksız ve sürekli.»</p>

  <p class="block_3">«Durmaksızın hiçlikten, boşluktan bir şeyin, bir yerin yaratılması gibi - öyle mi?»</p>

  <p class="block_3">«Evet, öyle.»</p>

  <p class="block_3">«Bayağı ilerleme gösteriyorsun.»</p>

  <p class="block_3">Gerekli sözcükleri daha kolay bulabilse, söylendiklerinde sözcükler biraz daha az anlamsız olsalar, Will kadına bilgi dışı kavrayışın ve ışıl ışıl coşkunun Johann Sebastian Bach’tan bin kat daha güzel olduğunu açıklardı.</p>

  <p class="block_3">«Sen de bayağı ilerleme var,» diye yineledi Susila. «Yine de, daha on fırın ekmek yemen gerek. Gözlerini açmaya ne dersin?»</p>

  <p class="block_3">Will kesinlikle karşıydı buna.</p>

  <p class="block_3">«Gerçeklerin gerçeğini öğrenme zamanın geldi.»</p>

  <p class="block_3">«Gerçeğin gerçeği bu işte,» diye homurdandı Will.</p>

  <p class="block_3">«Değil,» diye inanca verdi Susila. «Şu ana dek gördüklerin, duydukların, özdeşleştiklerin yalnızca gerçeğin ilk bölümü. Artık ikinci bölümü de görmelisin. Görmeli ve sonra her iki gerçeği bir araya getirerek «gerçeğin gerçeğine» varmalısın. Onun için, aç gözlerini Will. İyice aç.»</p>

  <p class="block_3">«Tamam, tamam,» dedi Will sonunda, isteksizce ve her an bir felaket bekliyormuşçasına korkuyla açtı gözlerini. İç aydınlığı başka türden bir dış ışığın etkisiyle soldu. Biçimler pınarı, bilinçli dizilimleri ve amaçlı nakışlarıyla rengârenk küreler yerlerini canlı akike benzer bir maddeden yontulmuş, yaşamla titreşen sedef bir döl yatağından çıkan dikeylerin, köşegenlerin, yassı düzlemlerin, yuvarlak silindirlerin oluşturduğu durağan bir düzenlemeye bıraktılar. Will, gözleri ilk kez ışığın ve rengin gizemine açılmış kör bir adam gibi şaşkın, anlamadan bakıyordu. Derken, Dördüncü Brandenburg’un yirmi kadar zamandışı notasının ardından bir açıklama kabarcığı yükseldi bilincine. Birden, küçük dörtköşe bir masaya, masanın ardında bir salıncaklı koltuğa, onun da ardında beyaz badanalı, boş bir duvara bakmakta olduğunu anladı. Bu açıklama içini rahatlatmıştı; çünkü, gözlerini açmasından, gördüklerini tanımlamasına dek geçen sonsuzluk süresince olağanüstü güzel giz giderek içini fizikötesi bir dehşetle dolduran alev alev bir yabancılığa bürünmüştü. Neyse, bu dehşete salan esrar perdesi yalnızca iki parça eşya ile bir duvardı. Ama, böylesine sıradan, böylesine bildik şeyler nasıl bu denli olağanüstü olabilirlerdi? Elbette olamazlardı; ama olmuşlardı işte, olmuşlardı.</p>

  <p class="block_3">Dikkatini kahverengi akikten yontulmuş geometrik cisimlerden sedefimsi fona çevirdi. Buna «duvar» denirdi. Onun yaşadığı duvar canlı bir oluşumdu; ekmek ve suyun İsa’nın etine ve kanına dönüşmesi gibi, badana ve sıvanın doğaüstü bir varlığa -giderek daha görkemli, daha ışıltılı olan bir Tanrı bedenine- dönüşmesiydi. Söz kabarcıklarının «badana» diye tanımladıkları şeyden ise biçimlendirici bir ruh, gizlendikleri yerden çıkarak tanrısal bedenin kutsal aydınlıktaki tenini renklendiren uçuk ama yoğun, sonsuz ve uyumlu ton dizileri çağırıyordu. Olağanüstü! Harika! Başka tansıklar, keşfedilecek başka dünyalar da olmalıydı. Başını sola döndürdü ve üzerinde akşam yemeğini yedikleri mermer kaplı büyük masayı gördü. (Bu kez gördüklerini karşılayan sözcükler hemen yüzeye fırlamışlardı.) Derken, yoğun ve çabuk, başka kabarcıklar yükselmeye başladılar. «Masa» denen bu inanılmaz biçim ve renk cümbüşü gizemci bir Kübistin yapıtı, Traherne’in ruhunu taşıyan, bilinçli cevherler ve duygulu nilüfer çiçeklerinden tansıklar resimleme yeteneğine sahip esinlenmiş bir Juan Gris tablosu olarak düşünülebilirdi.</p>

  <p class="block_3">Başını biraz daha döndürünce göz kamaştıran mücevher ışıltılarıyla irkildi. Hem de ne mücevherler! Yeni Kudüs’ün duvarlarındaki tuğlalar gibi üstüste dizilmiş ışıl ışıl yakutlar, yassı elmalar, topazlar, safirler, lapis lazuliler. Derken -bu kez başta değil de sonradan- sözcük geldi. Önce mücevherler, renkli camdan pencereler, cennetin duvarları vardı. Ancak şimdi, sonunda «Kitaplık» sözcüğü çıkmıştı bilinç yüzeyine.</p>

  <p class="block_3">Will mücevher-kitapların üstüne doğru bakınca kendini tropik bir görünüm içinde buluverdi. Neden? Nerede? Derken, odaya ilk girdiğinde (ki, bu bir başka varoluş düzleminde olmuştu) kitaplığın üstünde büyük, zevksiz bir suluboya görmüş olduğunu anımsadı. Kum tepecikleri ve palmiyeler arasında genişleyerek denize kavuşan bir nehir ağzı ve ufuk çizgisinin üstünde uçuk mavi göğü kaplayan kocaman bulut kümeleri. «Zayıf» sözcüğü sığlıklardan kopup geldi. Besbelli oldukça yeteneksiz bir amatörün elinden çıkmıştı bu resim. Ama, artık bunun önemi kalmamıştı, çünkü görünüm bir resim olmaktan çıkmış, resmedilen nesnelere dönüşmüştü; gerçek bir nehir, gerçek deniz, güneşte kızmış gerçek kumlar, gerçek bir göğe karşı gerçek palmiyeler. Sonuna dek gerçek, mutlak gerçek. Ve gerçek denize karışan gerçek nehir Tanrıyla kucaklaşan kendi varlığıydı. «Tırnak içinde ‘Tanrı’ mı?» diye soruşturdu alaycı bir kabarcık. «Yoksa yenilikçilerin dudak büktükleri ‘Tanrı!’ mı?» Will başını salladı. Yalnızca Tanrı, diye yanıtladı bu soruları - insanın inanası gelmeyen, oysa şu anda su götürmez biçimde karşısında duran Tanrı. Ancak, nehir hâlâ bir nehirdi, denizse Hint Okyanusu. Allanıp pullanmış bir başka şey değil. Kesinlikle kendileriydiler. Yine aynı kesinlikle Tanrıydılar.</p>

  <p class="block_3">«Şimdi neredesin?» diye sordu Susila.</p>

  <p class="block_3">Başını ondan yana çevirmeden cevap verdi Will. «Cennetteyim herhalde.» Resmi gösterdi.</p>

  <p class="block_3">«Sen hâlâ mı cennettesin. Ne zaman yere ineceksin?»</p>

  <p class="block_3">Çamurlu sığlıklardan bir anı kabarcığı daha yükseldi. «Çok daha yoğun, katışık bir şey. Yuvası bilmemnenin ışığı olan bir şey,» diye alıntıladı.</p>

  <p class="block_3">«Evet, ama Wordsworth insanlığın durgun, hüzünlü ezgisinden de söz etmişti.»</p>

  <p class="block_3">«Allahtan,» dedi Will, «bu resimde hiç insan yok.»</p>

  <p class="block_3">«Hayvan bile yok,» dedi Susila, gülerek.</p>

  <p class="block_3">«Yalnızca bulutlar ve masum görünüşlü sebzeler. Onun için biraz da yere baksan iyi olur.»</p>

  <p class="block_3">Will yere baktı. Tahta döşemelerin damarları bir ırmaktı ve bu, ırmak kutsal dünya yaşamının girdaplanarak akan bir çizgesiydi. Çizgenin ortasında, sandaletinin bantları altında çıplak ve anıtsal bir yontunun fener ışığında beliriveren mermer ayağı gibi şaşırtıcı biçimde üç boyutlu, sol ayağı duruyordu. «Tahtalar,» «Damar», «Ayak» çabucak dilinin ucuna geliveren sözcüklerin ardından hem anlaşılmaz, hem de akıl almaz biçimde apaçık, anlaşılır giz, gözünün içine bakıyordu. Ve Will bu gizi, duyumsanan nesneler ve anımsanan adlara karşın hâlâ açık bulunduğu bilgi dışı kavrayışla anlıyordu.</p>

  <p class="block_3">Birden, göz ucuyla hızlı bir hareket gördü ve coşkuyla kavrayışa açılmanın aynı zamanda dehşete ve anlayışsızlığa, akıl erdiremeyişe de açılmak olduğunu farketti. Yüreği, göğüs kafesine kapatılmış, acıyla kıvranan yaban bir yaratık gibi onu sarsan bir şiddetle çırpınmaya başladı. Kaçınılmaz Yılgıyla karşılaşacağından emin, başını çevirip baktı.</p>

  <p class="block_3">«Tom Krishna’nın evcil kertenkelelerinden biri,» diye açıkladı Susila, onu yatıştırmaya çalışarak.</p>

  <p class="block_3">Işık her zamanki kadar parlaktı, ama parıltının niteliği değişmişti. Yaratığın sırtındaki her bir griyeşil puldan,camsı gözlerden, bir yürek gibi atan kırmızı boğazdan, yarık ağızdan, burnun zırhlı kanatlarından şeytansı bir kötülük ışığı yayılıyordu. Will başını çevirdi. Boşuna. Baktığı her şeyde Kaçınılmaz Yılgı kor gibi parlıyordu. Gizemci Kübistin resimleri - kötülük yapmaktan başka bir işe yaramaz karmaşık makinalara dönüşmüşlerdi. İçinde Tanrıyla bütünleştiği tropik görünüm - şimdi en bayağısından bir Viktorya devri yağlıboya taklidi, Cehennemin ta kendisiydi. Raflarında mücevher-kitaplar binlerce mumluk karanlıkla parıldıyorlardı. Ve bu cehennem taşları öyle değersiz, öyle bayağıydılar ki! Altınların, incilerin, değerli taşların yerinde Noel ağacı süslemeleri, plastiğin ve yaldızlı tenekenin sığ parıltısı vardı. Her şey yine capcanlıydı, ancak ucuzcu bir mağazanın en döküntü mallarla dolu tüyler ürpertici bodrumunun canlılığıyla. Ve bu, diye doğruladı müzik, Tüm güçlü Tanrının durmaksızın yarattığıdır - harcıalem iğrençliklerle tıka basa dolu bir evrensel Ucuzluk Merkezi. Bayağılığın iğrençliği ve acının iğrençliği, acımasızlığın, aptallığın, kötü niyetin iğrençlikleri.</p>

  <p class="block_3">«Evlerde yaşayan o zararsız, küçük kertenkelelerden değil bu,» dediğini duydu Susila’nın. «Dışardan gelme hantal bir yabancı, bir kan-emici. Elbet, aslında kan emdikleri falan yok. Yalnızca boğazları kırmızıdır ve heyecanlandıklarında yüzleri mosmor kesilir. Bu saçma adı bundan almışlar. Bak! Yürümeye başladı!»</p>

  <p class="block_3">Will bir kez daha yere baktı. Doğaüstü gerçeklikle kapkara, boş boş bakan gözleriyle, yırtıcı ağzıyla, yere ölü donukluğunda uzanmış gövdesi ve körük gibi inip kalkan kan kırmızısı boğazıyla pullu yılgı ayağının on beş santim kadar yakınındaydı.</p>

  <p class="block_15">«Avını gördü,» dedi Susila, «Soluna, halının kenarına bak.»</p>

  <p class="block_3">Will baktı.</p>

  <p class="block_3">«<i class="calibre4">Gongylus gongyloides</i>,» diye sürdürdü Susila. «Anımsadın mı?»</p>

  <p class="block_3">Evet, anımsamıştı. Yatağının ayakucuna konan peygamber devesi. Ama bu olay başka bir varoluş düzleminde olmuştu. O zamanlar yalnızca acaip bir böcekti gördüğü. Şimdiyse çiftleşmekte olan, iki buçuk santim boyunda bir çift tüyler ürpertici canavar görüyordu. Mavimtrak, solgun derilerinin altında pembe damarlar vardı; rüzgârda çiçeklerin taçyaprakları gibi çırpınıp duran kanatları uçlara doğra morarıyordu. Çiçek gibiydiler. Yine de böceksi yapıları belirgindi. Derken, çiçeksi renkleri de bir değişim geçirdi. Titreşen, çırpınan kanatları döküntü dolu bodrumda canlı renklere boyanmış iki aygıtın uzantıları oluverdi, kendileriyse canlı birer karabasan modeli, birer minyatür çiftleşme makinası... Derken karabasansı makinalardan biri, dişi olanı, uzun bir boynun ucunda sallanan patlak gözlü, koca ağızlı yassı kafasını döndürdü ve (Aman Tanrım!) erkek makinanın kafasını yemeye başladı. Önce, patlak gözlerden birini bir ısırışta oyuverdi. Sonra da mavimtrak yüzün yarısını. Kafadan arta kalanlar yere düştü. Gözlerin ve koca çenelerin yükünden kurtulan uzun boyun çılgınca sallanmaya başladı. Dişi makina kanayan boyuna atıldı, onu yakaladı ve başsız erkek hiç istifini bozmadan Afroditin kollarında Ares rolünü sürdürürken, titizlikle ve düzenle çiğnemeye başladı.</p>

  <p class="block_3">Will göz ucuyla bir başka hareket daha sezdi, hızla başını çevirdi ve ayağına doğru sürünen kerkenteleyi gördü. Yaklaşıyor, yaklaşıyordu. Dehşet içinde gözlerini kaçırdı. Bir şey değdi ayak parmaklarına, sonra ayağının üstünü gıdıkladı. Gıdıklanma durdu; ancak ayağının üstünde bir ağırlık, kuru, pullu bir doku vardı. Çığlık atmak istedi, sesi çıkmadı; yerinden fırlamak istedi, kaslarına söz geçiremedi.</p>

  <p class="block_3">Zaman dışından gelen müzik son bölüme, Prestoya gelmişti. Hızla yürüyüşe geçen yılgı, süslü püslü karnaval giysileriyle dansı açan yılgı.</p>

  <p class="block_3">Ayağının üstünde, atıp duran boğazı dışında ölü gibi yatan pullu yılgı donuk gözlerini avına dikmişti. Canlı karabasan modelleri birbirine kilitlenmiş, rüzgârda savrulan çiçekler gibi titreşiyorlar, eşzamanlı ölüm ve çiftleşme ıstıraplarıyla titreme nöbetine tutulmuşçasına sarsılıyorlardı. Süresiz bir yüzyıl geçti; canlı ölüm dansı notadan notaya akıp duruyordu. Will ansızın derisinde küçük pençelerin tırmalayışını duydu. Kan-emici yere inmişti. Uzun bir ömür boyu yerde öylece, hareketsiz yattı. Derken inanılmaz bir hızla tahtaların üzerinden halıya atıldı. Yarık gibi ağzın açılmasıyla kapanması bir oldu. Güçlü çenelerin arasından dışarı sarkan mor bir kanat ucu esintide bir orkide yaprağı gibi çırpınıyordu; bir çift bacak bir an çılgınca tepindi, derken gözden kayboldu.</p>

  <p class="block_3">Will ürpererek gözlerini yumdu; ama kaçınılmaz yılgı algılananlarla anımsananlar ve düşlenenler arasındaki sınırı aşmış, ardından geliyordu. İçindeki ışıktan saçılan renk renk ışıkların aydınlığında bitmez tükenmez yaldızlı teneke böcekler ve pırıltılı sürüngenler bir karabasan kaynağından çıkarak soldan sağa, yanlamasına sıra sıra geçiyorlardı. Milyarlarca <i class="calibre4">gongylus gongyloides</i>, sayısız kan-emiciler. Avlayarak ve avlanarak - sonsuza dek. Diğer yandan Dördüncü Brandenburgun bitiş Prestosu kemanlarla, flütlerle, harpsikordla, hoplaya zıplaya zamansızlık içinde ilerliyordu. Ne de neşeli bir rokoko ölüm marşı! Sol, sağ; sol, sağ; sol, sağ... Acaba altı bacaklıların yürüyüş komutu nasıldı? Derken, birden yürüyenler altı bacaklı olmaktan çıktılar; çift bacaklı oluverdiler. Böceklerin sonsuz safları bir anda sonsuz asker sıralarına dönüşmüştü. Savaştan bir yıl önce Berlin’de gördüğü Naziler gibi uygunadım yürüyorlardı. Binlercesi ellerinde bayraklar, cehennemsi ışıkta, üzerine projektör tutulmuş dışkılar gibi parlayan üniformalarıyla geçiyorlardı. Böcekler denli sayısızdılar ve her biri bir makina kadar şaşmaz, bir gösteri köpeği denli uysal, yürüyordu. Ya yüzleri, ya yüzleri!</p>

  <p class="block_3">Alman haber filimlerinde yakın çekimlerini gördüğü yüzler gerçek, capcanlı ve üç boyutlu olarak şimdi yine karşısındaydılar. Hitler’in koca ağızlı, çığlık çığlığa yırtınan yüzü. Ve dinleyicilerin türlü çeşitli yüzleri. Her şeyi yutmaya hazır aptalların ablak, bön suratları. Faltaşı gibi açılmış gözlerle uyurgezer suratları. Kuzeyli meleklerin sonsuz mutluluk düşleriyle kendinden geçmiş yüzleri. Barok ermişlerinin esrik yüzleri. Orgazmın eşiğinde sevgililerin yüzleri. Tek Halk, Tek Yurt, Tek Önder. Kaynaşan bir böcek oğuluyla bütünleşme. Saçmalığın ve iblisliğin bilgi dışı boyutta kavranması. Derken filim kamerası saf saf askerlere, gamalı haçlara, bandolara, kürsüde haykıran ipnotizmacıya çevrilmişti. Ve şimdi, bir kez daha iç ışığının aydınlığında kahverengi, böceksi askerler rokoko yılgı müziği eşliğinde sonsuza dek geçit yapmaktaydılar. İleri, Nazi askerleri; ileri, Hristiyan askerler; ileri Marksistler ve Müslümanlar, ileri her türlü seçilmiş insanlar; Haçlılar, Kutsal Savaşçılar. Yoksunluğa, acımasızlığa, ölüme doğru, Marş! Ve birden Will, önünden uygunadım geçip gidenlerin hedeflerine vardıklarında ne olacaklarını gördü - Kore çamurlarında binlerce ceset, Afrika çöllerine yayılmış çöp yığınları. Derken, (görüntü, beklenmedik, sersemletici bir çabuklukla durmadan değişiyordu) derken, yalnızca birkaç ay önce Cezayirde bir çiftlik evinin avlusunda gördüğü boğazları kesilmiş, kokuşmuş, üzerlerine sinek üşüşmüş, sırtüstü yatan beş ceset geldi gözünün önüne. Ve şimdi, yirmi yıllık bir geçmişten bir başka ceset, St. John ormanında, yalancı-mermer bir evin molozları arasında çırılçıplak ve ölü bir yaşlı kadın belirdi. Şimdi de, kendi gri-sarı yatakodası, dolap kapağındaki aynada iki soluk bedenin, Molly’nin cenaze töreninin anılarıyla Stuttgart radyosunda çalınan Wagner müziğinin eşliğinde delicesine çiftleşen kendisinin ve Babs’ın yansımaları.</p>

  <p class="block_3">Görüntü yine değişti ve Mary halanın yaldızlı yıldızlarla, süs fenerleriyle donanmış yüzü bir an neşeyle gülümsedi, derken, gözlerinin önünde, çöpe dönüşmesinden önceki o son korkunç haftalarda halasının yerini alan kötü huylu, sızıldanıp duran yabancının yüzüne dönüştü. Işıl ışıl sevgi ve iyilik - derken bir perde çekilir, bir pancur kapatılır, kilitte bir anahtar döner ve olanlar olur. Mary hala mezarındadır, Will’se hücre hapsine ve sabahın birinde ölüme mahkum, özel hücresinde... Döküntüler arasında ıstırap. Noel ağacı süslemeleri arasında çarmıha geriliş. Dışarda ya da içerde, bakarken ya da kapalı gözlerle, hiçbir kaçış yoktu. «Kurtuluş yok,» diye fısıldadı ve sözler inancını durmadan yayılan, giderek dibe batan, kötülüğün, bayağılığın derinliklerinden anlamsız acıların cehennemine doğru açılan korkunç bir gerçeğe dönüştürdü.</p>

  <p class="block_3">Üstelik bu ıstırap yalnızca nedensiz ve anlamsız olmakla kalmıyordu, (bu gerçek, bir açınlama gücüyle doğdu içine); üstüste birikiyor, sonsuzca sürdürüyordu varlığını. Kesin ve ürkütücü bir gerçek vardı karşısında; aynı Molly’ye, Mary halaya ve herkese geldiği gibi ona da gelecekti Ölüm. Evet o da ölecekti, ama içini bulandıran bu tiksinti, bu korku, pişmanlığın ve kendinden nefretin yaraları hiç bitmeyecekti. Acı ve ıstırap, anlamsızlığınca ölümsüz, sonsuza dek sürüp gidecekti. İnsan her bakımdan acınası, gülünesi biçimde ölümlüydü. Ancak, çektiği acılar bakımından ölümsüzdü. İnsanın «Ben», dediği şu küçücük pıhtı sonsuza dek acı çekecek, ölümden sonra bile acıları sürüp gidecekti. Yaşamın çektirdikleri, ölümün çektirdikleri, döküntüler bodrumunun olağan ıstırapları ve en sonunda, teneke ve plastik cehenneminde çarmıha geriliş. Tüm bu acılar yankılana, yansıya, durmadan büyüyerek sonsuza dek varolacaklardı. Üstelik acılarınızı kimselere iletemezdiniz, onlarla başbaşa, yapayalnızdınız. Varoluşun bilincine varmak, aynı zamanda sürekli yalnızlığın bilincinde olmak demekti. İnsan Babs’ın misk kokulu aşk döşeğinde de, kulak ağrısıyla, kırılan kolunun acısıyla, son öldürücü kanseriyle, dahası, acının bitimine ulaştığını sandığı anda, onun ölümsüzlüğüyle karşılaşmanın dehşetiyle yapayalnız olduğu denli yalnızdı.</p>

  <p class="block_3">Birden müzikte yeni bir gelişmenin ayırdına vardı. Tempo değişmişti. İyice yavaşlamıştı. Rallentando. Son. Herkes için her şeyin sonu. Kıvrak ölüm dansı yürüyenleri uçurumun eşiğine dek getirmişti. Şimdi en uçta sendeliyorlardı. Rallentando, rallentando. Ölüm düşüşü, ölüme düşüş. Derken, şaşmaz bir zamanlamayla kaçınılmaz bir biçimde, beklenen iki akortsonun habercisi beklentili dominant ve dönüşü olmayan sonun yüksek tınılı net vurgusu duyuldu. Sonra bir cızırtı, sert bir çıkırtı ve sessizlik. Açık pencereden uzaktan uzağa kurbağaları, böceklerin tiz, tekdüze, sinir törpüleyen seslerini duyuyordu. Yine de, anlaşılmaz bir biçimde, mutlak sessizlik hüküm sürüyordu odada. Sesler, bir kehribar kitlesinin içine hapsolmuş sinekler gibi, değiştiremedikleri, yokedemedikleri, tümüyle yabancı kaldıkları bir sessizliğin içine gömülmüşlerdi. Sessizlik süresiz uzadı, yoğunlaştı, koyuldu. Pusuda sessizlik, kendinden önce gelen tüyler ürpertici kıvrak ölüm dansından çok daha uğursuz, ürkütücü, sinsi, avını gözleyen sessizlik. Müziğin onu eşiğine sürüklediği uçurum buydu işte. Uçurumun eşiğine gelmiş, şimdiyse bu korkunç ve sonsuz sessizliğe yuvarlanmıştı.</p>

  <p class="block_3">«Bitmez tükenmez ıstırap,» diye fısıldadı. «Üstelik ne derdini anlatabilirsin, ne de haykırabilirsin.»</p>

  <p class="block_3">Bir iskemle gıcırdadı, ipek hışırdadı, yüzünün önünde hareketin esintisini, bir insanın varlığını duydu. Kapalı gözlerinin ardında Susila’nın önünde diz çöktüğünü sezdi. Bir an sonra, kadının ellerini hissetti yüzünde - yanaklarında avuçları, şakaklarında parmak uçlarını.</p>

  <p class="block_3">Mutfakta saat pırr etti, derken çalmaya başladı. Dışarda, bahçede serin bir esinti zaman zaman fısıldamaktaydı yapraklar arasında. Bir horoz öttü, bir an sonra uzaklardan onu yanıtlayan bir ötüş duyuldu. Hemen ardından bir ötüş, ve bir ötüş daha. Sonra bu yanıtlara yanıtlar ve onları da yanıtlayan başka ötüşler... Diklenmeye karşı diklenişin, gözüpekliğe karşı gözüpekliğin kontrapuanı. Derken değişik bir ses katıldı koroya. Konuşabilen, ancak insan olmayan bir ses. «Dikkat.» diye bağırdı, horoz ötüşleri, böcek vızıltıları arasında. «Dikkat. Dikkat. Dikkat.»</p>

  <p class="block_3">«Dikkat,» dedi Susila; ve parmakları Will’in alnına yükseldi. Yumuşak bir dokunuşla kaşlarından saçlarına, şakaklarından alnının ortasına doğru devinmeye başladılar. Yukarı, aşağı, ileri geri, zihnindeki kasılmaları yatıştırarak, şaşkınlık ve acı kırışıklarını düzelterek. «Buna dikkat.» Ve yanaklarında avuçların, kulaklarının üstünde parmakların basıncı arttı. «Buna» diye yineledi. «Bu ana. Ellerimin arasında yüzüne.» Basınç azaldı, parmaklar yeniden alnını okşamaya başladılar.</p>

  <p class="block_3">«Dikkat.» Horoz ötüşlerinin kontrapuanları arasında uyarı ısrarla yineleniyordu. «Dikkat. Dikkat. Dikkat. Dik...» İnsanlık dışı ses, sözcüğün orta yerinde susuverdi.</p>

  <p class="block_3">Susila’nın elleri arasındaki yüzüne mi dikkat? Yoksa içinde alev alev yanan cehenneme, üstüne üşüşen yaldız ve plastik seline, bayağılıkların saldırısı arasından görünen, bir zamanların Molly’si çöp yığınına, şu genelev aynasına, çamurlara, tozlara, molozlara bulanmış sayısız ölülere mi dikkat? İşte yine buradaydı milyonlarca kertenkele ve <i class="calibre4">Gongylus gongyloides</i> ve yine uygunadım geçmekteydi Kuzeyin Melekleri, esrik, dikkat kesilmiş yüzleriyle.</p>

  <p class="block_3">«Dikkat,» diye bağırmaya başladı evin karşısında bir yerlerde bir papağan. «Dikkat.»</p>

  <p class="block_3">Will başını salladı. «Peki, neye dikkat?»</p>

  <p class="block_3">«Buna.» Ve Susila tırnaklarını batırdı alnına. «Buna. Buraya ve bu ana. Hem, ‘bu’ acı ve ıstırap denli romantik bir şey değil. Yalnızca tırnakların batışı. Daha kötü bir şey olsaydı bile, hiç değilse sonsuz, sürekli olmayacaktı. Hiçbir şey sonsuz ve sınırsız sürekli değildir. Belki, yalnızca Buda Zihni.»</p>

  <p class="block_3">Eller kımıldadı, artık tırnaklar değil, yalnızca parmaklar değiyordu alnına. Parmak uçları kaşlarının üstünden aşağı inerek gözkapaklarının üstünde durdular. Will bir an için ölümcül bir korkuya kapıldı. Yoksa kadın gözlerini mi oyacaktı? İlk kuşkulu harekette başını arkaya atarak ayağa fırlamaya hazır, gerilerek bekledi. Ama hiç bir şey olmadı. Yavaş yavaş korkusu yatıştı; bu sıcak, beklenmedik, tehlikeli çağrışımlar uyandıran dokunuşa tümüyle uyanık, sessizce oturdu. Bilinci öyle keskin ve gözleri kolayca incinebileceğinden, dikkati öyle yoğundu ki, içindeki ışığı, ya da onun ortaya çıkarttığı iğrençlikleri görecek hali kalmamıştı.</p>

  <p class="block_3">«Dikkat et,» diye fısıldadı Susila.</p>

  <p class="block_3">Dikkat etmemek zaten olanaksızdı. Yumuşaklıklarına, sakınganlıklarına karşın kadının parmakları bilincinin en duyarlı noktalarına dek işlemişlerdi. Ve bu parmaklar öyle hayat doluydular! öyle garip, iç gıcıklayıcı bir ısı yayıyorlardı ki!</p>

  <p class="block_3">«Aynı elektrik akımı gibi!» dedi şaşkınlıkla Will.</p>

  <p class="block_3">«Neyse ki,» dedi Susila, «teller bir mesaj iletmiyor. İnsan birine dokunur, bu dokunuştan kendisi de etkilenir, duygulanır. Tam bir iletişim vardır, ama iletilen yoktur. Yalnızca bir insandan diğerine akan yaşam gücü, hepsi budur.» Bir an duraksadı. «Will, bilmem farkında mısın ama, burada oturduğumuz bunca saat boyunca, senin açından, bunca yüzyıl, bunca sonsuzluk boyunca - bana bir kez olsun bakmadın. Bir kerecik bile. Göreceklerinden mi korkuyorsun?»</p>

  <p class="block_3">Will soruyu kafasında şöyle bir tarttı ve sonunda başını eğdi. «Belki de neden budur,» dedi. «Belki beni bağlayacak, eylemlere, kararlara itecek bir şeyler görmekten çekinmişimdir.»</p>

  <p class="block_3">«Onun için de Bach’a, kır resimlerine, Boşluğun parlak ışığına sarıldın.»</p>

  <p class="block_3">«Evet ya, doyasıya izlememe engel olduğun Parlak Işığa,» diye yakındı Will.</p>

  <p class="block_3">«Çünkü, <i class="calibre4">Gongylus gongyloides’</i>ten ve (bazan çok daha zor olmasına karşın) insanlardan yansıdığını görmedikten sonra Boşluğun Parlak Işığı hiçbir işe yaramaz,» dedi Susila.</p>

  <p class="block_3">«İnsanlardan yansıdığını görmek daha mı zor?» Saf saf dizilmiş askerleri, aynada yansıyan çıplak bedenleri, çamura batmış ölüleri düşünerek başını salladı. «Zor değil, olanaksız!»</p>

  <p class="block_3">«Yo, hayır, olanaksız değildir,» diye diretti Susila. «Boşluk demek <i class="calibre4">Karuna</i> demektir. Evet, Boşluk aydınlıktır, ama aynı zamanda sevecenliktir. Açgözlü meditasyoncular sevecenliğe boş verip yalnızca aydınlığın peşinde koşarlar. Yalnızca iyi olan insanlarsa sevecen olmaya çalışırlar, ama aydınlanmaya boş verirler. Her zamanki gibi bütün iş her iki dünyayı en iyi biçimde birleştirmektir. Artık,» diye ekledi, «gözlerini aç ta bir insanın gerçekte neye benzediğini gör.»</p>

  <p class="block_3">Parmak uçları gözkapaklarından alnına çıktılar, oradan şakaklarına, yanaklarına, çenesinin iki yanına doğru kaydılar. Bir an sonra Will kadının parmaklarını kendi ellerinde duydu; Susila iki elini avuçlarının arasına almıştı.</p>

  <p class="block_3">Will gözlerini açtı ve mokşa ilacını aldığından beri ilk kez dosdoğru yüzüne baktı kadının.</p>

  <p class="block_3">«Aman Tanrım!» diye fısıldadı sonunda.</p>

  <p class="block_3">Susila güldü. «Çok mu berbat?» diye sordu.</p>

  <p class="block_3">Ama ortada gülünecek bir şey yoktu. Will sabırsızca başını salladı ve kadına bakmayı sürdürdü. Elmacık kemiğine vuran incecik bir ışık ayçası dışında yüzün sağ yanı ve göz çukurları gölgeli ve gizemliydi. Yüzün sol yanıysa canlı, altınsı, sıcacık ışıldıyordu - ne somut, doğaötesi parlak karanlığın bayağı, tüyler ürpertici kor kızılı, ne de uzaklarda kalan sonsuzluğun o ilk şafağında kapalı gözlerinin ardında beliren ve daha sonra gözlerini açtığında mücevhere dönüşmüş kitaplarda, gizemci Kübistin resimlerinde, gerçeğe dönüşen peyzaj resminde gördüğü coşturucu akkordu bu yüzün ışığı. Şu anda gördüğü, karşıtların ayrışmaz bütünlüğü, karanlıktan saçılan ışık, ışığın yüreğinde karanlıktı.</p>

  <p class="block_3">«Güneş değil,» dedi en sonunda. «Güzelim renkli camlarıyla Chartres Katedrali de değil. Ne de o cehennemsi döküntü bodrumu. Hepsinin karışımı. Sen yine de sensin, bense benim ve söylemesi gereksiz, ikimiz de tümüyle farklıyız aynı zamanda. Rembrand’ın elinden çıkma sen ve ben, hem de beş bin kere Rembrand.» Bir an sustu, sonra az önce söylediklerini onaylarcasına başını eğerek, «Evet, öyle,» diye sürdürdü. «Güneş, Chartres Katedraline, katedralin renkli camları da döküntü dolu bodruma dönüşür. Bu bodrum hem işkence odası, hem toplama kampı, hem de yaldızlı ağaç süslemeleriyle dolu bir tabutluktur. Derken, döküntüler bodrumu gerisin geri döner, Chartres’ı ve bir dilim güneş ışığını toplar yolda ve buna dönüşür - Rembrad’ın elinden çıkma sana ve bana. Sen bundan bir şey anladın mı?»</p>

  <p class="block_3">«Elbette, bence çok anlamlı.»</p>

  <p class="block_3">Ancak Will kadının sözlerini dinlemiyordu bile, onun yüzünü incelemeye dalmıştı. «Öylesine inanılmaz bir güzelliğin var ki,» dedi sonunda. «İnanılmaz ölçüde çirkin olsaydın bile bir şey farketmezdi aslında; çünkü yine de beş bin kere Rembrad’ın elinden çıkma olurdun. Güzelsin, olağanüstü güzel,» diye yineledi. «Ama seninle sevişmek istemiyorum. Yo, doğru değil bu. Seni istiyorum, hem de çok. Ama hiç sevişmesek bile bir şey değişmez. Yine severim seni - hem de gerçek bir Hristiyan gibi. Sevgi,» dedi, «sevgi... Bir ağza alınmaz sözcük daha. «Sevmek,» «Sevişmek»bunlar tamam. Ama yalın «sevgi»bu bir türlü kendime yediremediğim pis sözcüklerdendi. Oysa şimdi, şimdi...» Gülümsedi, yavaşça başını salladı. «İster inan, ister inanma, artık ‘Tanrı Sevgidir’ deyişinin ne anlama geldiğini biliyorum. Deli saçması! Ama yine de doğru. Bu arada, bir de senin şu olağanüstü, nefis yüzün var.» Daha yakından incelemek için öne eğildi. «Bir kristal küreye bakar gibiyim,» dedi inanmazlıkla. «Her an değişiyor. Neye benzediğini dünyada bilemezsin.»</p>

  <p class="block_3">Oysa, Susila biliyordu. «Unutma,» dedi, «ben de yaşadım bu deneyi.»</p>

  <p class="block_3">«İnsanların yüzlerine de baktın mı?»</p>

  <p class="block_3">Kadın başını eğdi. «Aynada kendi yüzüme baktım. Ve elbet, Dugald’ın yüzüne. Son kez birlikte mokşa ilacı aldığımızda bizi görmeliydin! Dugald önce olmayacak bir mitolojinin kahramanına benzediydi - İzlanda’da bir Kızılderili, ya da Tibette bir Viking kahramanına. Derken, durup dururken Maitreya Buda<sup class="calibre6"><sup class="noteref" id="back_note_21"><a class="calibre5" href="../Text/index_split_039.html#note_21" title="21">21</a></sup></sup> oluverdi. Hem de açık, seçik, su götürmez biçimde Maitreya Buda. O ne görkemdi! Hâlâ gözlerimin önünde...»</p>

  <p class="block_3">Susila birden sustu ve Will, yüreğinde yedi hançer, ete kemiğe bürünmüş Yoksunluk Acısını buldu karşısında. Kara gözlerde, dolgun dudaklı ağzın köşelerinde acının izlerini gördü ve yüreği burkularak, kadının yürek yarasının neredeyse ölümcül olduğunu ve hâlâ açık, hâlâ kanamakta olduğunu anladı. Ellerini sımsıkı tuttu. Şu anda hiçbir şey avutamazdı kadını, ne sözcükler, ne beylik felsefe - yalnız, paylaşılan dokunuşun gizemi, yalnız elden ele iletilen sonsuzluk.</p>

  <p class="block_3">«Geçmişe dönüveriyor insan,» dedi Susila sonunda. «Öyle kolay, öyle sık dalıveriyor ki geçmişine.» Derin bir soluk aldı ve omuzlarını dikleştirdi.</p>

  <p class="block_3">Will’in gözlerinin önünde kadının yüzü, tüm bedeni bir kez daha değişti. Bu ufacık tefecik insan her tür acıya kafa tutabilecek bir iç güçle doluydu; yazgının yüreğinde açabileceği tüm hançer yaralarına karşı direnecek bir iradeyle. Soğukkanlılığıyla, kararlılığıyla insanın gözünü korkutan bir kötü tanrıça, Circe almıştı yerini Gözü Yaşlı Meryem Anamızın. Karşı konulmaz bir tatlılıkla kuğulardan, Katedralden, bulutlardan ve durgun sulardan söz eden yumuşak sesin anıları üşüştü Will’in bilincine. Ve bunları anımsadıkça, önündeki yüz, yengi gururuyla parlamaya başladı sanki. Güç, içkin güç - bu gücün dışavurumunu gördü, sindirici varlığını sezdi ve korktu.</p>

  <p class="block_3">«Sen kimsin?» diye fısıldadı.</p>

  <p class="block_3">Kadın Will’e bir an sessizce baktı; sonra neşeyle gülümseyerek, «O kadar korkmana gerek yok,» dedi, «dişi peygamber devesi değilim.»</p>

  <p class="block_3">Will de ona gülümsedi - öpücüklere bayılan ve onları davet edecek denli açıkyürekli, cıvıl cıvıl bir kızdı gülümsediğinde.</p>

  <p class="block_3">«Tanrıya şükür!» dedi ve korkunun etkisiyle bir köşeye sinen sevgi, bir mutluluk seli olarak geri dönüp doldu gönlüne.</p>

  <p class="block_3">«Neden şükrediyorsun ki Tanrıya?»</p>

  <p class="block_3">«Sana cinsel duyarlık armağan ettiği için.»</p>

  <p class="block_3">Kadın gülümsedi. «Sonunda çıkardın baklayı ağzından.»</p>

  <p class="block_3">«Öyle güçlüsün ki!» dedi Will, «Öyle hayranlık uyandıran, korkunç bir iraden var ki! Şeytanın ta kendisi olabilirdin. Ama allahtan, büyük bir şans eseri...» Sağ elini kaldırarak işaret parmağının ucuyla kadının dudaklarına dokundu. «Tanrı vergisi cinsel duyarlık - ruhunu kurtaran da bu olmuş. Aslında yarı kurtaran,» diye düzeltti, pembe aşk yuvasındaki sevgisiz kucaklaşmaları anımsayarak, «ruhunu kurtaran erdemlerden yalnızca biri. Çünkü bir de şu var, özvarlığını tanıma dediğiniz şey.» Bir an sustu. «Yüreğinden vurulmuş Meryem ve Circe ve Ninon de Lenclos<sup class="calibre6"><sup class="noteref" id="back_note_22"><a class="calibre5" href="../Text/index_split_040.html#note_22" title="22">22</a></sup></sup> ve derken - kim? Norwich’li Juliana mı<sup class="calibre6"><sup class="noteref" id="back_note_23"><a class="calibre5" href="../Text/index_split_041.html#note_23" title="23">23</a></sup></sup>, yoksa Cenovalı Catherine<sup class="calibre6"><sup class="noteref" id="back_note_24"><a class="calibre5" href="../Text/index_split_042.html#note_24" title="24">24</a></sup></sup> mi? Gerçekten de bu insanların tümü müsün sen?»</p>

  <p class="block_3">«Tümü, artı bir aptalım,» dedi Susila. «Artı, oldukça kaygılı ve beceriksiz bir anne. Artı, bir nebze ukala ve hayalci çocukluğum. Artı, günün birinde dönüşeceğim, son kez kocamla mokşa ilacı aldığımızda aynadan bana bakan o yaşlı, ölmekte olan kadın. Dugald da bakmıştı aynaya ve kırk yıl sonra neye benzeyeceğini görmüştü. Bunun üzerinden bir ay bile geçmeden öldü...»</p>

  <p class="block_3">İnsan geçmişe ne kadar da kolay dönüyor, ne kadar da sık...</p>

  <p class="block_3">Yarısı gizemli karanlıkta, yarısı altın ışıltılarla gizemle parlayan yüzü bir kez daha bir ıstırap maskesine dönüşmüştü. Gölgeli çukurlarında gözleri kapalıydı. Başka bir zamana başka bir dünyaya çekilmiş, kanayan yarasıyla yapayalnızdı. Dışarda horozlar yeniden ötmeye başladılar ve ikinci bir papağan, ilkinden yarım ton daha yüksek bir perdeden sevecenliğe çağırdı herkesi.</p>

  <p class="block_3">«Karuna.»</p>

  <p class="block_3">«Dikkat. Dikkat.»</p>

  <p class="block_3">«Karuna.»</p>

  <p class="block_3">Will yine parmağını gezdirdi Susila’nın dudaklarında.</p>

  <p class="block_3">«Kuşları duyuyor musun?»</p>

  <p class="block_3">Kadın uzun süre konuşmadı. Sonra, elini kaldırarak adamın parmağını tuttu ve kuvvetlice alt dudağına bastırdı. «Sağol,» dedi ve gözlerini açtı.</p>

  <p class="block_3">«Neden teşekkür ediyorsun ki? Ne yapılacağını sen öğrettin bana.»</p>

  <p class="block_3">«Şimdi de sen öğretmenine öğretiyorsun.»</p>

  <p class="block_3">Her biri kendi özel maneviyatçılık markasının çığırtkanlığını yapan karşıt görüşlü iki din adamı (guru) gibi, «Karuna! Dikkat.» diye bağrışıyorlardı kuşlar; sonunda birbirine karışan haykırışlarla birbirlerinin bilgeliklerini bastırdılar. «Runadikkarukat.» Komşu bahçede bir horoz, tüm dişilerin her zaman tam iktidarlı sahibi ve erkekliğe soyunan tüm düzmece kahramanların amansız karşıtı olduğunu bildiren tiz bir ötüşle Tanrılığını ilan etti.</p>

  <p class="block_3">Istırap maskesinin içinden bir gülümseyiş doğdu. Susila, gönül yaraları ve anılar dünyasından şimdiye dönmüştü. «Kukurikuuu,» dedi gülerek. «Öyle bayılıyorum ki şunlara. Bana, şişinerek herkese pazularını yoklatan Tom Krishna’yı anımsatıyorlar. Ya şu anlamadıkları sözcükleri bıkıp usanmadan yineleyip duran akılalmaz papağanlar, onlar da benim horozlanma meraklısı küçük oğlum denli sevimli.»</p>

  <p class="block_3">«Ya diğer çift bacaklılar?» diye sordu Will. «Hiç te sevimli olmayanlar?»</p>

  <p class="block_3">Yanıt olarak, kadın eğildi, perçeminden çekerek Will’in başını eğdi ve burnunun ucuna bir öpücük kondurdu. «Haydi, bu kadar tembellik yeter,» dedi. Ayağa kalkarak Will’e elini uzattı. Will bu ele tutunarak doğruldu.</p>

  <p class="block_3">«Olumsuzca horozlanmak, bilgeliğin tam tersi sözcükleri papağan gibi yinelemek» dedi Susila. «Çift bacaklıların bir bölümü de bunlara meraklıdır.»</p>

  <p class="block_3">«Yeniden kusmaya başlamayacağıma dair güvence verebilir misin?» diye sordu Will, konuyu değiştirerek.</p>

  <p class="block_3">«Büyük bir olasılıkla kusacaksın,» diye neşeyle güvence verdi Susila, «Ama şu ana yeniden dönmen de olası.»</p>

  <p class="block_3">Ayaklarının dibinde hızlı bir hareket oldu.</p>

  <p class="block_3">Will güldü. «İşte benim zavallı küçük iblisim.»</p>

  <p class="block_3">Kadın Will’in koluna girdi ve birlikte açık pencereye yürüdüler. Şafağın habercisi hafif bir esinti zaman zaman palmiye dallarında hışırdıyordu. Altlarında nemli, ekşi kokulu toprakta kök salmış bir çingülü -gecenin ve üzerinde yükselen ağaçların çifte karanlığından odadaki bir lambadan sızan ışıkla sıyrılmış, parlak, cilalı sık yapraklı, boru biçiminde al çiçekli bir çingülü- görünüyordu.</p>

  <p class="block_3">«Olamaz!» dedi Will, inanmazlıkla. Yeniden On dört-Temmuz-Tanrısıyla birlikteydi.</p>

  <p class="block_3">«Doğru, olanaksız,» diye ona katıldı Susila. «Ama evrendeki her şey gibi, bu da somut bir gerçek işte. Artık benim varlığımı kabullendiğine göre, Parlak Işığa doya doya bakabilirsin.»</p>

  <p class="block_3">Will Öylece durup, gittikçe koyulan yoğunluklar ve her an daha derinleşen anlamlar ardışıklığı içinden çiçeğe baktı, baktı. Yaşlar doldu gözlerine, derken yanaklarından aşağı süzülmeye başladılar. Mendilini çıkartarak gözlerini sildi.</p>

  <p class="block_3">«Elimde değil, ne yapayım,» diye özür diledi.</p>

  <p class="block_3">Ağlamamak elinde değildi, çünkü duyduğu şükranı ifade etmenin başka yolu yoktu. Yaşadığı için, bu tansığa tanık olduğu, daha doğrusu tanıktan da öte, ona ortak, onun bir öğesi olduğu için şükran duyuyordu. Işıl ışıl coşku, bilgi dışı kavrayış armağanları için. Kutsal, bölünmez bütünle bütünleştiği için, ve aynı zamanda, ölümlüler içinde bir ölümlü olduğu için.</p>

  <p class="block_3">«Acaba inşanlar şükran duyduklarında neden ağlarlar?» dedi, mendilini cebine sokarak. «Kimbilir. Ama ağlıyoruz işte!» Geçmişte okuduklarının tortuları arasından bir anı kabarcığı fırladı yüzeye. «Şükran duygusu Cennetin ta kendisidir,» diye alıntıladı. «Deli saçması! Ama şimdi anlıyorum ki, Blake açık bir gerçeği dile getirmiş. Gerçekten de Cennetin ta kendisiymiş.»</p>

  <p class="block_3">«Üstelik, gökte değil de yerde olduğu için çok daha olağanüstü bir Cennet,» dedi Susila.</p>

  <p class="block_3">Birdenbire, horoz ötüşlerinin, kurbağa sesleriyle böcek vızıltılarının, arasından uzaktan uzağa patlamalar duyuldu.</p>

  <p class="block_3">«Bu da ne?» diye şaşkınlıkla sordu Susila.</p>

  <p class="block_3">«Çocuklar donanma fişeği atıyorlardır.» diyerek güldü Will.</p>

  <p class="block_3">Susila başını salladı. «O tür oyunları pek hoş karşılamayız. Hem zaten burada o fişeklerden bulunmaz ki.»</p>

  <p class="block_3">Deneme Merkezi yerleşim alanının duvarları dışındaki anayolda birinci viteste yokuş tırmanan ağır vasıtaların giderek yaklaşan homurtuları duyuldu. Taşıt gürültüleri arasında yüksek, ancak cızırtılı bir ses bir hoparlörden anlaşılmaz sözler haykırıyordu.</p>

  <p class="block_3">Kadife gölgeden muhafazasında çingülünün yaprakları incecik yeşim ve elmas kırpıntılarını andırıyor, yaprakların elmas pırıltılı karmaşası içinde yakutlar, akılalmaz güzellikte yontulmuş beş köşeli yıldızlar oluşturuyorlardı. Çok şükür, çok şükür, Will’in gözleri yine doldu.</p>

  <p class="block_3">Bölük pörçük tiz haykırışlar yaklaşmış, anlaşılır sözcüklere dönüşmüşlerdi. Will, elinde olmadan kulak kabarttı.</p>

  <p class="block_3">«Palalılar» diyordu ses; derken kulak tırmalayıcı cızırtılar sözleri bastırdı. Cızz, gırr, cızz ve sonunda, «Racanız konuşuyor... sakin olun... Boğazın ötesinden gelen dostlarınızı selamlayın...»</p>

  <p class="block_3">Birden durumu kavradı. «Bu Murugan.»</p>

  <p class="block_3">«Hem de, Dipa’nın ordusuyla birlikte.»</p>

  <p class="block_3">«Gelişme,» diyordu güvensiz, heyecanlı ses. «Çağdaş yaşam...» Sonra, Sears ve Roebuck’tan Rani’ye ve Koot Hoomi’ye geçerek, «Hakikat,» diye ciyakladı, «kutsal değerler... gerçek maneviyat... petrol.»</p>

  <p class="block_3">«Bak,» dedi Susila, «Şuraya bak! Yerleşim alanına giriyorlar.»</p>

  <p class="block_3">İki bambu çalısı arasından ardarda dizilmiş taşıtların farları göründü, bir an nilüfer havuzunun yanındaki ulu Buda yontusunun sol yanağını aydınlattı bir ışık ve geçti, bir kez daha özgürleşme umuduna vurdu ışıklar ve geçip gittiler.</p>

  <p class="block_3">«Babamın tahtıyla,» diye avaz avaz bağırıyordu sonuna dek açılmış hoparlörden yükselen ses, «birleşen annemin atalarının tacı... elele geleceğe doğru yürüyen iki kardeş ulus... Pala ve Rendang Birleşik Krallığı... Birleşik Krallığın ilk Başbakanı, büyük politik ve manevî önderimiz Albay Dipa...»</p>

  <p class="block_3">Işıklar dizisi evlerin ardında görünmez, tiz haykırışlar duyulmaz oldular. Derken farlar yeniden belirdi, sözcükler bir kez daha belirginleştiler.</p>

  <p class="block_3">«Karşı devrimciler,» diye öfkeyle cıyaklıyordu şimdi ses, «Sürekli devrim ilkesinin baş düşmanları...»</p>

  <p class="block_3">Susila dehşet içinde fısıldadı, «Dr. Robert’in evinde durdular.»</p>

  <p class="block_3">Ses son sözünü söylemiş, farlar söndürülmüş, homurtulu motorlar susturulmuştu. Karanlık, gebe sessizlikte kurbağalar ve böcekler us dışı monologlarını sürdürüyor, papağanlar öğütlerini bilinçsizce yineliyorlardı. «Dikkat. Karuna.» Will alev alev yanan çingülüne baktı ve evrenin ve kendi Böylesiliğinin aynı zamanda, (ve artık su götürmez biçimde) sevecenlik olan Parlak Işıkla bütünleşmiş, tutuşmuş olduğunu gördü - o Parlak Işık ki, herkes gibi o da bugüne dek görmezden gelmişti; o sevecenlik ki, döküntüler arasında çektiği, çektirdiği acıları, sefil yalnızlıklarını, en yakınlarıyla, Babs’le, ölüm döşeğinde Molly’yle, Joe Adelhyde gibi tanışlarıyla ve dış dünyayla, nesnel güçler, durmadan büyüyen, yayılan toplu paranoyalar, örgütlü iblislikler dünyasıyla kopukluklarını hep ona yeğlemişti. Her zaman ve her yerde haykırarak, ya da sessizce hüküm süren ipnotizmacılar; her zaman ve her yerde onların yanında yer alan soytarılar, çığırtkanlar, profesyonel yalancılar, saçma sapan eğlencelerle halkları uyutup avutanlar olacaktı. Ve onların, daha beşikten koşullandırılmış, sürekli akılları çelinmiş, sistemli olarak uyutulmuş, üniformalı kurbanları büyük bir uysallıka bir o yöne, bir bu yöne uygunadım sürüklenecekler, her zaman ve her yerde, eğitilmiş süs köpekleri gibi kusursuz bir söz dinlerlikle ölecek, öldüreceklerdi. Ancak, oluru yadsımayı geçerli kılan tüm nedenlere karşın, yine de her zaman ve her yerde apaçık, değiştirilmez bir gerçek varolacaktı - bir paranoyakta bile akıllı davranabilme, şeytana tapanlarda bile sevgi duyabilme yeteneğinin bulunduğu gerçeği; tüm varoluşun gizeminin tek bir çiçekte, bir insan yüzünde açıklandığı gerçeği; parlak ışığın sevecenlikle bir olduğu gerçeği.</p>

  <p class="block_3">Tek bir patlama; derken bir otomatik tüfeğin patırtısı...</p>

  <p class="block_3">Susila ellerini yüzüne kapattı. Zangır zangır titriyordu.</p>

  <p class="block_3">Will kadına sımsıkı sarıldı.</p>

  <p class="block_3">Bir gecede yok edilen yüzyıllık emek... Ama, yine de ortada dimdik duran bir gerçek vardı - acı ve ıstırap denli somut, acı ve ıstırabın bitimi gerçeği.</p>

  <p class="block_3">Taşıtların marşları gıcırdadı; motorlar homurdanarak çalıştılar. Farlar yakıldı, gürültülü manevralar yapıldı ve arabalar geldikleri yoldan dönüşe geçtiler.</p>

  <p class="block_3">Hoparlörden marşla İlâhi karışımı bir ezginin -Will, bunun Rendang ulusal marşı olduğunu farketti- ilk notaları döküldü. Derken marş sustu, Murugan’ın sesi duyuldu.</p>

  <p class="block_3">«Racanız konuşuyor,» diye kendini tanıttı heyecanlı ses. Gelişme, Değerler, Petrol ve Gerçek Maneviyat konuşması baştan sona yinelendi. Az önceki gibi yine taşıt dizisi ansızın gözden kayboldu, ses duyulmaz oldu. Bir an sonra, Birleşik Krallığın ilk Başbakanına avaz avaz övgüler düzen titrek kontrtenorla birlikte yine göründü.</p>

  <p class="block_3">Taşıtlar yavaş yavaş ilerlediler, ilk zırhlı aracın ışıkları, bu kez sağdan, Aydınlanma simgesinin dinginlik içinde gülümseyen yüzüne vurdu. Kısacık bir an boyu, sonra ışık geçip gitti. Derken bir ikinci, üçüncü, dördüncü kez Buda Yontusu ışığa boğuldu. Son araba da uzaklaştı. Karanlıklara karışsa da, görmezden gelinse de, Aydınlanma gerçeği dimdik duruyordu yerinde. Motor homurtuları azaldı, cırlak laf salatası belirsiz bir mırıltıya dönüştü, tedirgin edici gürültüler dinince kurbağalar, böceklerin bastırılmaz vızıltıları, papağanlar yeniden ortaya çıktılar.</p>

  <p class="block_3">«Karuna. Karuna.» Ve yarım ton pesten, «Dikkat.»</p>

  <p class="block_1"></p>
</body>
</html>
