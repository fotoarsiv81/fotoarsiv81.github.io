<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">9</h1>

  <p class="block_3">«Yurtseverlik yetmez. Ne de bir başına başka bir şey. Bilim yetmez, din yetmez, sanat yetmez, siyaset ve ekonomi yetmez, ne aşk, ne görev, ne çıkar gözetmeyen eylem, ne de en yüce düşünceler yeterlidir. Ancak hepsi birden gerçekten bir işe yarar.»</p>

  <p class="block_3">«Dikkat!» diye bağırdı uzaklarda bir kuş.</p>

  <p class="block_3">Will saate baktı. On ikiye beş vardı. «<i class="calibre4">Gerçek üzerine Notlar</i>»ı kapattı ve bir zamanlar Dugald MacPhail’in olan bambu bastonu alarak Vijaya ve Dr. MacPhail ile buluşmak üzere yola koyuldu. Kestirmeden gidildiğinde Dr. Robert’in evinden Deneme Merkezi çeyrek mil bile çekmiyordu. Ama bunaltıcı bir sıcak vardı ve iki kat merdiven çıkması gerekecekti. Hastalıktan yeni kalkmış, sağ bacağı alçılı biri için oldukça yorucu bir yolculuk.</p>

  <p class="block_3">Yavaşça, her yanı sızlayarak, Will dönemeçli yol boyunca ilerledi ve basamakları tırmandı. İkinci katta durup soluk aldı, terini sildi; sonra duvar dibinin gölgesine sığınarak üzerinde Laboratuvar yazan levhaya doğru yürüdü.</p>

  <p class="block_3">Levhanın altındaki kapı aralıktı; kapıyı itince uzun, yüksek tavanlı bir odayla karşılaştı. Odada alışılagelmiş musluklar, çalışma masaları, içleri şişe ve aygıt dolu camlı dolaplar ve laboratuvarlara özgü kimyasal madde ve kafeslenmiş fare kokuları vardı. İlk anda Will odanın boş olduğunu sanmıştı, ama yok - duvara dikey konulmuş bir kitaplığın ardında, gözlerden uzak bir köşede Murugan bir masanın başına geçmiş, okumaya dalmıştı. Elinden geldiğince sessiz -çünkü insanları şaşırtmaya bayılırdı- Will odaya girdi. Elektrikli pervanenin vızıltısı ayak seslerini bastırıyordu, bu nedenle ancak kitaplığa iyice yaklaştığında Murugan onu farketti. Oğlan suçlulukla irkildi, büyük bir telaşla elindeki kitabı deri çantasına tıktı, uzanıp çantanın yanında, masanın üzerinde açık duran bir başka kitabı önüne çekti. Ancak bundan sonra çağrısız konuğa döndü.</p>

  <p class="block_3">Will onun içini rahatlatmak için gülümsedi. «Gelen benim.»</p>

  <p class="block_3">Oğlanın yüzünde sinirli bir meydan okumayla gerilmiş çizgiler yumuşadı.</p>

  <p class="block_3">«Ben de sandım ki...» Sözünü yarım bırakarak sustu.</p>

  <p class="block_3">«Sen de sandın ki, yapmaman gerekeni yaptığın için seni paylayacak birileri geldi - değil mi?»</p>

  <p class="block_3">Murugan kıvırcık başını sallayarak sırıttı.</p>

  <p class="block_3">«Diğerleri nerede?» diye sordu Will.</p>

  <p class="block_3">«Dışarı, tarlaya gittiler - budama mı, tozaklama mı, işte öyle bir şeyler yapmaya.» Sesi küçümseyiciydi.</p>

  <p class="block_3">«Desene, kedilerin yokluğunda fareler cirit atıyor. Neye dalmıştın öyle?»</p>

  <p class="block_3">Murugan safça bir dürüstlük gösterisiyle okur gibi yaptığı kitabı kaldırdı. «Adı ‘<i class="calibre4">Çevrebilime Giriş.</i>’»</p>

  <p class="block_3">«Evet, gördüm,» dedi Will. «Ama ben ne okuduğunu sormuştum.»</p>

  <p class="block_3">«Ha, o mu,» Murugan omuz silkti. «İlgini çekeceğini sanmam.»</p>

  <p class="block_3">«Gizli tutulmak istenen her şey ilgimi çeker,» dedi Will. «Açık saçık bir kitap mıydı?»</p>

  <p class="block_3">Murugan rol kesmeyi bıraktı, gerçekten incinmiş gibiydi. «Şen beni ne sanıyorsun!»</p>

  <p class="block_3">Will onu sıradan bir genç sandığını söylemek üzereydi ki, kendini tuttu. Albay Dipa’nın genç, güzel dostu «Sıradan genç» tanımlamasını bir aşağılama, ya da dokundurma olarak alabilirdi. Başını alaylı bir incelikle eğdi. «Majestelerinin aflarına sığınırım,» dedi. «Ama hâlâ merak ediyorum,» diye ekledi değişik bir tonlamayla. «İzninizle,» Şişkin çantaya uzandı.</p>

  <p class="block_3">Murugan bir an duraksadı, sonra zoraki bir kahkahayla «Buyrun,» dedi.</p>

  <p class="block_3">«Amma da büyük bir cilt!» Will kocaman cildi çantadan çıkartarak masanın üzerine koydu. «<i class="calibre4">Sears, Roebuck ve Ortakları; Bahar ve Yaz Kataloğu</i>,» diye yüksek sesle okudu.</p>

  <p class="block_3">«Geçen yılınki,» dedi özür dilercesine Murugan. «Ama o günden bu güne fazla bir değişiklik olduğunu sanmam.»</p>

  <p class="block_3">«İşte burada yanılıyorsun,» dedi Will. «Her yıl biçimler tümüyle değişmeseydi, kimse eskiler yıpranmadan yeni şeyler almazdı. Anlaşılan günümüz tüketimciliğinin temel ilkelerinden haberin yok.» Rastgele bir sayfa açtı. «Yumuşak, Yüksek Topuklu Kadın Ayakkabılarında Geniş bir Kalıp Seçeneği.» Başka bir sayfada Fısıltı Pembesi, dakron pamuk karışımı bir sütyen, resimli olarak tanıtılıyordu. Sayfayı çevirdi ve karşısına, bir ölüm simgesi gibi, Fısıltı Pembesi alıcısının yirmi yıl sonra giyeceği şey çıktı - Askıları Ayarlanabilir, Sallantılı Göğüslere Destek Sağlayan bir sütyen.</p>

  <p class="block_3">«Asıl ilginç bölümler sonda,» dedi Murugan, Sonra ek bilgi verdi. «Tam bin üç yüz elli sekiz sayfa. Bir düşün! Bin üç yüz elli sekiz!»</p>

  <p class="block_3">Will ilk bin elli sayfayı atladı.</p>

  <p class="block_3">«Ah, şimdi oldu,» dedi. «Tanınmış 22 lik tabanca ve otomatiklerimiz!» Birkaç sayfa ilerde Fiberglas tekneler, Yüksek Devirli Motorlar, yalnızca 234.95 dolara 12 beygir gücünde Takma Motorlar - hem de yakıt deposuyla birlikte vardı. «Amma kelepir!»</p>

  <p class="block_3">Ancak, Murugan’ın denizcilikle ilgilenmediği çok açıktı. Kitabı alarak sabırsızca sayfaları çevirdi.</p>

  <p class="block_3">«Şu İtalyan yapısı motosiklete bir bak!» Will bakarken Murugan da tanıtımı okuyordu. «‘Bu göz alıcı Sürat Motoru bir Galon Yakıtla 110 mil yapar’ Bir düşün!» Genelde somurtuk olan yüzü hevesle aydınlanmıştı. «Şu 14 beygir gücündeki motosiklet bile galon başı altmış mil yapabiliyor. Dahası, saatte yetmiş beş mile kadar çıkabileceğine güvence veriyorlar - güvence!»</p>

  <p class="block_3">«Olağanüstü!» dedi Will. Sonra merakla, «Bu müthiş kitabı sana Amerika’dan mı gönderdiler?» diye sordu.</p>

  <p class="block_3">Murugan başını salladı. «Hayır, Albay Dipa verdi.»</p>

  <p class="block_3">«Albay Dipa mı?» Hadrian’dan Antonius’una ne de garip bir armağan! Bir kez daha motosiklet resmine, sonra da Murugan’ın ışıl ışıl yüzüne baktı. Kafasında birden bir şimşek çaktı; Albayın amacını anlamıştı. «Yılan beni ayarttı, ben de yedim.» Cennet bahçesinin ortasındaki ağacın adı Tüketim Malları Ağacı’ydı ve her azgelişmiş cennet bahçesi oturanı için onun meyvelerinden bir tadım, hatta bin üç yüz elli sekiz yaprağının yalnızca görülmesi, sanayileşme açısından çırılçıplak olduğunu utançla algılaması demekti. Bu kitap Palanın gelecekteki Racasına ilkel bir oymağın donsuz önderi olduğunu açık seçik gösteriyordu.</p>

  <p class="block_3">«Bence,» dedi Will, «bu kataloglardan bir milyon tane getirtip halka dağıtmalısın - hem de doğum kontrol araçları gibi parasız.»</p>

  <p class="block_3">«Neden?»</p>

  <p class="block_3">«Mal-mülk edinme iştahları kabarsın diye. Böylece kalkınma isteyeceklerdir - petrol kuyuları, silahlanma, Joe Adelhyde, Sovyet teknisyenler.»</p>

  <p class="block_3">Murugan alnını kırıştırarak başını salladı. «Bu dediğin bir işe yaramaz.»</p>

  <p class="block_3">«Ne yani, baştan çıkarılamayacaklarını mı sanıyorsun? Göz alıcı Sürat Motorları ve Fısıltı Pembesi sütyenlerle bile mi? Buna inanmam!»</p>

  <p class="block_3">«İnanmasan da,» dedi acı acı Murugan, «gerçek bu. Bu gibi şeylerden hiç etkilenmiyorlar.»</p>

  <p class="block_3">«Ya gençler?»</p>

  <p class="block_3">«Özellikle gençler.»</p>

  <p class="block_3">Will Farnaby kulak kesildi. Bu ilgisizlik çok ilginçti. «Nedenini kestirebiliyor musun?» diye sordu.</p>

  <p class="block_3">«Kestirmek ne kelime,» dedi Murugan. «Biliyorum.» Ve birden, annesinin gülünç bir karikatürünü sergilemeye karar yermişçesine, yaşı ve görünümüyle hiç bağdaşmayan hırslı bir yergiyle konuşmaya başladı. «Önce, onlar için varsa yoksa...» Duraksadı, derken o iğrenç sözcük, tiksinti dolu bir tıslama ile dudaklarından döküldü, «Seks.»</p>

  <p class="block_3">«Herkes seksle uğraşıyor. Ama bu onları göz alıcı sürat motorları uğruna kendilerini satmaktan alıkoymuyor.»</p>

  <p class="block_3">«Burada seksin anlamı farklı,» diye diretti Murugan.</p>

  <p class="block_3">«Sevişme yogası yüzünden mi?» diye sordu Will, genç hemşirenin hazla kendinden geçmiş yüzünü anımsayarak.</p>

  <p class="block_3">Oğlan başını eğdi. «Bunun kendilerine benzersiz bir mutluluk sağladığına öylesine inanmışlar ki, gözleri başka hiçbir şeyi görmüyor.»</p>

  <p class="block_3">«Ne mutlu onlara!»</p>

  <p class="block_3">«Buna mutluluk mu diyorsun,» diye karşı çıktı Murugan. «Olsa olsa aptallık, pislik. Kalkınma dururken seks, seks, seks. Ha, bir de topunun kullandığı o allahın belası uyuşturucu.»</p>

  <p class="block_3">«Uyuşturucu mu?» diye şaşkınlıkla yankıladı Will. Susila’nın uyuşturucu tutkunlarının bulunmadığını belirttiği yerde ne uyuşturucusu? «Ne tür bir uyuşturucu bu?»</p>

  <p class="block_3">«Zehirli mantarlardan elde ediliyor. Mantarlardan!» Rani’nin maneviyatçı duyarlığı incindiğinde kullandığı en çınılı sesin gülünç bir karikatürü gibiydi konuşması.</p>

  <p class="block_3">«Hani şu üzerinde cinlerin oturduğu söylenen o sevimli kırmızı mantarlardan mı?»</p>

  <p class="block_3">«Yok, bunlar sarı. Eskiden dağlardan toplarlardı onları. Şimdilerdeyse Tepe İstasyonunda; özel mantar yataklarında yetiştiriyorlar. Bilimsel yöntemlerle yetiştirilen uyuşturucular. Ne alâ, değil mi?»</p>

  <p class="block_3">Bir kapı çarptı, ardından insan sesleri, koridorda adımlar duyuldu. Birdenbire Rani’nin kızgın ruhu kaçtı ve Murugan çocuksu suçlarını örtbas etmeye çalışan, suçluluk duyguları altında ezilmiş öğrenci kimliğine döndü. Göz açıp kapayıncaya kadar «<i class="calibre4">Çevrebilime Giriş</i>» «<i class="calibre4">Sears Roebuck</i>»ın yerini almış, kuşku uyandıracak denli şişkin çanta masanın altına itilmişti. Bir an sonra, belden üstü çıplak, öğle güneşinde çalışmaktan teni ter ile yağlanmış bronz gibi parlayan Vijaya odaya girdi. Arkasından Dr. Robert geliyordu. Murugan okumaya dalmışken uçan dış dünyadan gelen istenmeyen konuklarca işinden alıkonmuş örnek bir öğrenci havasında başını kitabından kaldırdı. Durumu çok eğlenceli bulan Will kendine düşen rolü canla başla oynamaya başladı.</p>

  <p class="block_3">«Ben erken geldim,» dedi geç kaldıkları için özür dileyen Vijaya’ya. «Genç dostumuzun çalışmasına da engel oldum. Konuşmaya dalmışız.»</p>

  <p class="block_3">«Ne konuşuyordunuz?» diye sordu Dr. Robert.</p>

  <p class="block_3">«Şundan, bundan, havadan sudan, motosikletlerden, sarkık göğüslerden falan. Siz geldiğinizde söz zehirli mantarlardan açılmıştı. Murugan bana uyuşturucu yapımında kullanılan mantarları anlatıyordu.»</p>

  <p class="block_3">«Bir adın ne önemi olabilir?» diye güldü Dr. Robert, «Yanıt, çook! Avrupa’da yetiştirilme talihsizliğine uğradığından, Murugan bunu uyuşturucu diye adlandırıyor ve bu ada karşı koşullandırıldığı tüm olumsuz tepkileri gösteriyor. Oysa biz, tam tersine, bu nesneye güzel adlar takmışız – mokşa, bağımsızlaşma ilacı, gerçeklerin açıklayıcısı, hakikat ve güzellik ilacı. Ve bu adların uygunluğunu kişisel deneylerimiz bize kanıtlamıştır. Genç dostumuza gelince, bu nesne konusunda ilk elden bilgisi yok, dahası, bir kez olsun denemeye bile yanaşmıyor. Ona göre bu bir uyuşturucudur, tanım olarak uyuşturucu aklı başında kişilerin uzak durması gereken bir şeydir.»</p>

  <p class="block_3">«Majesteleri buna ne buyururlar?»</p>

  <p class="block_3">Murugan başını salladı. «Verdiği yalnızca bir araba yanılsama,» diye söylendi. «Kendimi neden aptal yerine koydurayım?»</p>

  <p class="block_3">«Sahi, neden?» dedi Vijaya keyifli bir alayla. «Hele tüm insanlar arasında bir tek senin asla aptal yerine konmadığını ve hiçbir konuda yanılsamaların olmadığını düşünürsek...»</p>

  <p class="block_3">«Onu demek istememiştim,» diye karşı çıktı Murugan. Yalnızca sizin düzmece <i class="calibre4">Samadhi</i>’nize karşı olduğumu belirttim.»</p>

  <p class="block_3">«Düzmece olduğunu ne biliyorsun?» diye sordu Dr. Robert.</p>

  <p class="block_3">«Çünkü gerçek <i class="calibre4">Samadhi’ye</i> (uyanma, aydınlanma) ancak yıllarca süren meditasyon, çileler ve... işte, kadınlardan uzak durmakla ulaşılır.»</p>

  <p class="block_3">«Murugan katı ilkecilerdendir,» diye Vijaya Will’e açıkladı. «En deneyimsiz kişilerin -ve dahası sevişen genç çiftlerin- kanlarında dört yüz miligram mokşa ilacıyla dünyayı bir an için olsun Ben’den bağımsızlaşmış birine göründüğü biçimiyle algılamalarına müthiş bozuluyor.»</p>

  <p class="block_3">«Ama algıladıkları gerçek değil,» diye diretti Murugan.</p>

  <p class="block_3">«Gerçek değil ha!» dedi Dr. Robert. «Bu, esenlik duygusu gerçek değil demek gibi bir şey.»</p>

  <p class="block_3">«Konuyu saptırıyorsunuz,» diye karşı çıktı Will. «Bir duyumun kafamızın içinde gerçekliği olabilir, ama dış gerçeklerle hiçbir ilintisi olmayabilir.»</p>

  <p class="block_3">«Elbette,» diye onayladı Dr. Robert.</p>

  <p class="block_3">«Bu mantarların kafanızın içinde nasıl bir etkileşim yarattığını biliyor musunuz?»</p>

  <p class="block_3">«Eh, az çok.»</p>

  <p class="block_3">«Ve durmadan bilgimizi arttırmaya çabalıyoruz,» diye ekledi Vijaya.</p>

  <p class="block_3">«Örneğin,» dedi Dr. Robert, «dinlenme durumunda beyin elektro’larında alfa-dalgası görünmeyen kişilerin bağımsızlaşma ilacından pek etkilenmediklerini bulduk. Yani nüfusun yüzde on beşi için başka bağımsızlaşma yöntemlerine gerek var.»</p>

  <p class="block_3">«Yeni yeni kavramaya başladığımız bir diğer konu da,» diye ekledi Vijaya, «bu ilaca gösterilen tepki ile sinirbilim (nevroloji), arasındaki bağlantı. Sanrılar beyinde nasıl oluşur? Gizem öncesi ruhsal durumdan gerçek gizemci duruma nasıl geçilir?»</p>

  <p class="block_3">«Siz biliyor musunuz?» diye sordu Will.</p>

  <p class="block_9">«Bilmek; çok iddialı bir sözcük. Birtakım inandırıcı varsayımlar öne sürecek aşamadayız diyelim. Melekler, Yeni Kudüsler, Meryem Analar, Geleceğin Budaları, bunların ana izdüşümü bölgelerinin bir tür olağandışı uyarılmasıyla bağıntılı - görme zarı (visual cortex) gibi. Mokşa ilacının bu olağandışı uyarmayı nasıl yaptığını daha bulamadık. Ama önemli olan şu ya da bu biçimde bu uyarmayı yapması. Ve şu ya da bu biçimde beynin işlevsiz bölgelerini, algılama, devinme, duyma ile ilintili olmayan bölgeleri de olağandışı uyarması.»</p>

  <p class="block_3">«Bu işlevsiz bölgeler uyarılara nasıl bir tepki gösteriyorlar?» diye sordu Will.</p>

  <p class="block_3">«Önce göstermedikleri tepkileri sıralayalım. Görsel ve işitsel sanrılar, uzaduyum, uzagörüm ya da herhangi bir parapsikolojik tepki göstermezler. Bu tür gizem öncesi gülünçlüklerin hiçbiri yoktur. Tepkileri tam anlamıyla gizemci yaşam deneyidir. Bilirsiniz - Çoklukta Birlik, Birlikte Çokluk. Başlıca gizemci yaşantısı ve bunun doğal sonuçları - sınırsız sevecenlik, sonsuz gizem ve derin anlam.»</p>

  <p class="block_3">«Ve haz,» dedi Dr. Robert, «anlatılmaz bir haz.»</p>

  <p class="block_3">«Ama hepsi kafanın içinde,» dedi Will. «Kesinlikle özel. İlişkin oldukları tek dış gerçek bir zehirli mantar.»</p>

  <p class="block_3">«Gerçeklikten yoksun,» diye atıldı Murugan. «Ben de bunu anlatmaya çalışıyordum.»</p>

  <p class="block_3">«Sen beynin bilinci yarattığını varsayıyorsun,» dedi Dr. Robert. «Bense beynin bilinci ilettiğini düşünüyorum. Benim varsayımım da en az seninki kadar mantıklı. Belirli türden bir dizi olay nasıl olur da bambaşka, tümüyle ayrı bir türde bir dizi olay olarak duyumsanır? Bunu kimse açıklayamıyor. Ancak gerçekleri olduğu gibi kabul edip bazı varsayımlar ileri sürebiliriz. Ama düşünsel açıdan çeşitli varsayımlar arasında bir ayrım gözetilemez. Senin varsayımına göre bağımsızlaşma ilacı beynin işlevsiz bölümlerini etkileyerek «gizemci yaşam deneyi» diye adlandırılan bir dizi öznel olgu yaratılmasına neden oluyor. Bense bağımsızlaşma ilacının beynin işlevsiz bölümlerine etki yaparak bir tür sinirsel savaş açtığını ve böylece büyük «Z» ile Zihnin küçük «z» ile zihne aktığını savlıyorum. Ne sen kendi varsayımını tanıtlayabilirsin, ne de ben benimkini. Dahası, benim yanıldığımı kanıtlasan bile ne farkeder?»</p>

  <p class="block_3">«Amma da yaptınız, çok şey farkeder,» dedi Will.</p>

  <p class="block_3">«Müzik sever misin?» diye sordu Dr. Robert.</p>

  <p class="block_3">«Oldukça.»</p>

  <p class="block_3">«De bakalım, Mozart’ın G Minör Beş Çalgı için yapıtı hangi gerçeği iletir? Allah mı? Tao mu? Yoksa Kutsal Üçlemenin ikinci kişisi mi? Ya da, Atman-Brahman mı?»</p>

  <p class="block_3">Will güldü. «Umarım hiçbirini.»</p>

  <p class="block_3">«Ama bu Mozart’ın yapıtından duyduğumuz hazzı azaltmaz, değil mi? İşte, bağımsızlaşma ilacıyla, ya da duayla, oruçla, ruh yüceltici çalışmalarla elde edilen deneyimler için de aynı şey söz konusu. Kendi dışında hiçbir gerçekle bağlantısı olmasa bile yaşamımızdaki en önemli deney olabilir. Müzik gibi, ama ondan çok daha önemli, anlamlı. Ve bu deneyi yaşamayı göze aldığımızda elde edeceklerimiz de müzikten elde edeceklerimizden kat kat yararlı, biçimlendirici olacaktır. Belki her şey gerçekten kafamızın içinde olup bitiyor. Belki bu deney gerçekten özel, ve özgün fizyolojimiz dışında kapsamlı bilgi edinmemiz olanaksız. Ne gam! Nasılsa bu yaşam deneyinin gözlerimizi açtığı, bizi mutlandırıp tüm yaşantımızı değiştirdiği bir gerçek.» Uzun bir sessizlik oldu. «Bak sana ne anlatacağım,» dedi doktor, Murugan’a dönerek. «Bundan kimselere söz etmeyecektim. Ama artık bunu anlatmak boynumun borcu. Krallığa Pala’ya ve halkıma karşı görevim beni bu çok özel deneyimi sana açıklamaya zorluyor. Belki böylece yurdunu ve halkını daha iyi anlarsın.» Bir an sustu; sonra yavaş, duygusuz bir sesle konuşmaya başladı. «Sanırım karımı tanıyorsun.»</p>

  <p class="block_3">Murugan bakışlarını kaçırarak başını eğdi. «Hasta olmasına üzüldüm,» diye mırıldandı.</p>

  <p class="block_3">«Ölümün eşiğinde,» dedi Dr. Robert. «En çok dört beş günü kaldı. Ama hâlâ kendinde, olan bitenin bilincinde. Dün birlikte bağımsızlaşma ilacı almamızı istedi. Geçtiğimiz otuz yedi yıl boyunca -yani evlenmeye karar verdiğimiz günden beri- yılda bir iki kez bu ilacı kullanırdık,» diye ekledi. Ve dün bir kez daha - son kez, en, ama en son kez. Önce çekindim, karaciğeri çok yıpranmıştı. Ama sonra tehlikeyi göze almaya değer, diye düşündük. Yanılmamışız. Bağımsızlaşma ilacı - ya da, senin deyişinle «uyuşturucu» ona hiç dokunmadı. Yalnızca ruhsal bir değişim geçirdi.»</p>

  <p class="block_3">Doktor sustu ve Will birden kafeslerde farelerin cıklamalarını, tıkırtılarını, açık pencerelerden odaya dolan tropikal canlıların patırtısını, uzaklarda bir papağanın seslenişini duydu. «Burada ve bu anda, çocuklar. Burada ve bu anda...»</p>

  <p class="block_3">«Sen de tıpkı bu papağan gibisin,» dedi Dr. Robert sonunda. «Nedenini ve anlamını bilmeden sana öğretilen sözcükleri yineleyip duruyorsun. «Gerçek değil. Gerçek değil.» Oysa dün Lakshmi ile yaşadıklarımızı sen de yaşasaydın böyle söylemezdin. Senin gerçek diye tanımladıklarından çok daha gerçek olduğunu görürdün. Bu anda düşündüklerinden ve duyduklarından çok daha gerçek. Gözlerinin önünde uzanan dünyadan bile daha gerçek. Ama bir kez «Gerçek değil» demeye koşulladırılmışsın. «Gerçek değil. Gerçek değil.» Dr. Robert sevecenlikle elini oğlanın omuzuna koydu. «Sana bizi yanılsamalar ve düzmece uyanışlar içinde yüzen bir sürü keyfine düşkün uyuşturucu tutkunu olarak tanıtmışlar. Dinle, Murugan - kafana sokuşturulan bu yalanları unut. Hiç olmazsa tek bir denemeyi göze alacak kadar unut. Dört yüz miligram bağımsızlaşma ilacı al etkilerini kendi gözlerinle gör. Kendi kişiliğin hakkında, içinde yaşadığın, öğrendiğin, acı çektiğin ve sonunda da öleceğin bu anlaşılmaz dünya hakkında sana neler öğretebileceğini gör. Öyle ya, sen de bir gün öleceksin - belki elli yıl sonra, belki yarın. Kim bilir? Ama ölüm bir gerçek, hazırlıklı olmamak ise aptallık.» Will’e döndü. «Duş alıp giyineceğiz. Bizimle gelmek ister misin?»</p>

  <p class="block_3">Yanıtı beklemeden uzun yapının ana koridoruna açılan kapıdan çıktı. Will bambu bastonunu aldı ve Vijaya ile birlikte onun ardısıra yürüdü. «Acaba Murugan’ı etkileyebildi mi?» diye sordu Vijaya’ya, kapı arkalarından kapanır kapanmaz.</p>

  <p class="block_3">Vijaya omuz silkti. «Sanmam.»</p>

  <p class="block_3">«Onda o anne ve o motor tutkusu oldukça, sizler ne kadar dil dökseniz boş. Onu motosikletlerden söz ederken görmeliydiniz!»</p>

  <p class="block_3">«Gördük,» dedi, mavi bir kapının önünde onları bekleyen Dr. Robert. «Hem de kaç kez. Ergin olduğunda motosikletler büyük siyasal sorun oluşturacak.»</p>

  <p class="block_3">Vijaya güldü. «Motosiklet kullanmak, ya da kullanmamak, işte sorun bu.»</p>

  <p class="block_3">«Üstelik yalnızca Pala’nın sorunu değil. Her az gelişmiş ülkenin şu ya da bu biçimde çözümlemesi gereken başlıca sorun budur.»</p>

  <p class="block_3">«Ve çözüm,» dedi Will, «hep aynıdır. Bugüne dek nerede bulunmuşsam -ki hemen hemen her yerde bulundum- hepsi yürekten motosikletçiliği seçmişlerdi. Hepsi.»</p>

  <p class="block_3">«İstisnasız hepsi,» diye ona katıldı Vijaya. «Yaşasın motosiklet, kahrolsun doyumlar, iç varlık bilgisi, özgürleşme çabası.. Ve elbet, toplumsal, ya da kişisel esenlik ve mutluluk.»</p>

  <p class="block_3">«Oysa biz,» dedi Dr. Robert, «ekonomimizin ve teknolojimizin insanlarımıza ayak uydurmasına çabaladık - insanlarımızın başkalarının ekonomi ve teknolojilerine değil. Üretemediklerimizi dış alımla sağlarız; ama, ancak bize uygun olan şeyleri üretir, ya da dışardan alırız. Bize uygun olmanın ölçütüyse yalnızca parasal gücümüzle değil, aynı zamanda ve en başta - evet en başta,» diye vurguladı, «mutlu olma ereğimizle, sapına kadar insan olma amacımızla belirlenmiştir. Enine boyuna inceledikten sonra karar verdik ki motosikletler bize uymayan şeylerden -bir sürü şeyden- biri. Zavallı Murugancık bunu zor yoldan öğrenecek - bugüne dek kolay yoldan öğrenemediğine ve öğrenmek de istemediğine göre.»</p>

  <p class="block_3">«Kolay yol hangisi?» diye sordu Will.</p>

  <p class="block_3">«Eğitim ve gerçek-göstericiler. Murugan her ikisinden de yoksun. Daha doğrusu her ikisinin de tam karşıtı verildi ona. Avrupa’da yanlış bir eğitim gördü -İsviçreli dadılar, İngiliz eğitmenler, Amerikan filimleri, bol bol reklam- gerçekler ise annesine özgü maneviyatçılığın etkisiyle karanlığa gömüldü. Motosiklet özlemine şaşmamalı.»</p>

  <p class="block_3">«Ama halkı onun özlemlerini paylaşmıyor galiba?»</p>

  <p class="block_3">«Neden paylaşsın?» Onlar daha bebekliklerinde evrenin tümüyle bilincinde olmayı ve bu bilincin zevkine varmayı öğrenmişlerdir. Dahası, evreni, kendilerini ve başkalarını gerçek-göstericilerce aydınlatılmış, dönüştürülmüş biçimiyle algılamışlardır. Ve bu onlara öyle yoğun bir bilinç; öyle anlamlı bir haz verir ki en sıradan nesneleri, en önemsiz olguları bile mücevherler ve mucizeler gibi görürler, Mücevherler ve mucizeler,» diye üstüne basa basa yineledi. «Hal böyle iken neden motosikletlere, viskiye, televizyona, Billy Graham’a (bağnaz dinciliğe) ya da sizleri oyalayan, gözünüzü boyayan diğer şeylere başvuralım.»</p>

  <p class="block_3">«Ancak hepsi birden bir işe yarar.» diye alıntıladı Will. «Büyük Raca’nın ne demek istediğini şimdi anlıyorum. İyi bir ruhbilimci olmazsan iyi bir ekonomist de olamazsın. Ya da, doğru doğa-ötesi kuramları benimsememişşen, iyi bir mühendis.»</p>

  <p class="block_9">«Diğer bilim dallarını unutma,» dedi Dr. Robert. «Eczabilim, toplumbilim, ruhbilim ve diğerleri, salt ve uygulamalı autoloji, sinirseltanrıbilim, değişimkimyası, mantargizemciliği ve bilimlerin anası,» diye ekledi, ölüm döşeğinde yatan Lakshmi’yi düşler gibi uzaklara dalarak, «er geç hepimizi sınayacak bilim dalı – ölüm bilimi.» Bir an sustu, farklı bir tonlamayla, «Haydi, gidip yıkanalım,» dedi, mavi kapıyı açarak bir yanında duşlar ve muslukların, öbür duvarında boydan boya dolapların ve büyük bir yüklüğün sıralandığı dar uzun soyunma odasına girdi.</p>

  <p class="block_3">Dostları musluğun başında temizlenirken Will bir kenara ilişti ve söyleşiyi sürdürdü.</p>

  <p class="block_3">«Kötü eğitilmiş bir yabancının gerçek-ve-güzellik haplarını denemesine izin verir miydiniz?» diye sordu.</p>

  <p class="block_3">Dr. Robert sorusuna soruyla karşılık verdi. «Karaciğerin sağlam mı?»</p>

  <p class="block_3">«Sapasağlam.»</p>

  <p class="block_3">«Hem yalnızca hafif şizofrenik belirtiler gösteriyorsun. Anlayacağın ilacın sakıncalı olacağını sanmıyorum.»</p>

  <p class="block_3">«Yani bir deneme yapabilir miyim?»</p>

  <p class="block_3">«Ne zaman istersen.»</p>

  <p class="block_3">En yakın duşa girerek suyu açtı. Vijaya da onu izledi.</p>

  <p class="block_3">«Siz ikiniz aydın takımından sayılırsınız değil mi?» diye sordu Will, adamlar duştan çıkıp kurulanırken.</p>

  <p class="block_3">«Fikir emekçisiyiz,» dedi Vijaya.</p>

  <p class="block_3">«Öyleyse, bunca yorucu bedensel çalışmaya ne gerek var?»</p>

  <p class="block_3">«Çok basit: bu sabah biraz boş zamanım vardı.»</p>

  <p class="block_3">«Benim de,» dedi Dr. Robert.</p>

  <p class="block_3">«Ve siz de tarlalara gidip Tolstoy’culuk oynadınız.»</p>

  <p class="block_3">Vijaya güldü. «Bunu törel nedenlerle yaptığımızı sanıyorsun galiba.»</p>

  <p class="block_3">«Yanılıyor muyum?»</p>

  <p class="block_3">«Elbet. Kaslarımı çalıştırıyorum, çünkü kaslarım var; hem kaslarımı çalıştırmazsam huysuz miskinin biri olurum.»</p>

  <p class="block_3">«Kafasının tepesi ile kalçaları arası bomboş biri. Ya da, tümüyle bilinçsiz, zehirleyici durgunlukta dolgu maddeleriyle doldurulmuş biri. Batılı aydın miskindir. Çoğunun o iğrenç sağlıksızlıkları bundan kaynaklanır. Geçmişte bir dükün bile bol bol yürümesi gerekirdi, tefecinin, doğaötecinin bile. Bacaklarını kullanmadıkları zaman at sırtında koştururlardı. Oysa bugün parababasından sekreterine, mantıksal olgucudan, deneyci düşünüre, tümünüz zamanınızın onda dokuzunu minder üstünde geçiriyorsunuz. Süngerleşmiş kıçlara sünger koltuklar- evde, dairede, arabada, meyhanede, uçakta, trende, otobüste. Bacaklar kıpırtısız, uzaklığa ve yerçekimine karşı savaşan yok - hep asansörler, uçaklar, arabalar, hep sünger koltuklar ve sürekli oturmak. Geçmişte gerili kaslarda boşaltılan yaşam gücü, bugün iç organlarınıza ve sinir sisteminize yönelmiş, onları yavaş yavaş yok etmekte.»</p>

  <p class="block_3">«Toprağı kazıp bellemeyi bir tür sağaltma yöntemi olarak mı görüyorsunuz?»</p>

  <p class="block_3">«Hayır, korunma yöntemi - sağaltmaya gerek kalmasın diye. Pala’da profesörler, dahası devlet memurları bile günde bir iki saatlerini kazıp bellemeye ayırırlar.»</p>

  <p class="block_3">«Zorunlu olarak mı?»</p>

  <p class="block_3">«Ve bundan zevk aldıkları için.»</p>

  <p class="block_3">Will yüzünü ekşitti. «Doğrusu benim zevk anlayışım farklı.»</p>

  <p class="block_3">«Sana zihin-beden uyumu öğretmemişler de ondan,» diye açıkladı Vijaya. «Çeşitli işleri en az zorlama ve en yüksek bilinç uyanıklığı ile yapmayı öğrenseydin en yorucu bedensel çalışmadan bile hoşlanırdın.»</p>

  <p class="block_3">«Anladığım kadarıyla çocuklarınıza bu yönde bir eğitim veriyorsunuz.»</p>

  <p class="block_3">«Evet, kendi işlerini kendileri görmeye başlar başlamaz. Bir örnek vereyim: düğme iliklemenin en doğru yolu nedir?» Söylediklerini uygulayarak Vijaya gömleğini iliklemeye başladı. «Başlarını ve gövdelerini fizyolojik açıdan en uygun duruşa getirerek yanıtlarız bu soruyu. Bir yandan da, en uygun fizyolojik duruşun onlarda ne gibi duygular uyandırdığına dikkat etmelerini, düğme ilikleme olgusunun ne tür dokunuş, basınç ve kas; duyumlarından oluştuğunun ayırdına varmalarını sağlarız. Oh dört yaşına geldiklerinde giriştikleri herhangi bir bedensel uğraşı en iyi biçimde değerlendirmeyi -öznel ve nesnel olarak- öğrenmişlerdir. İşte bu aşamada onları işe koşarız. Günde doksan dakika ağır işçilik.»</p>

  <p class="block_3">«Bu çocuk emeği sömürüsüne dönüş!»</p>

  <p class="block_3">«Aslında,» dedi Dr. Robert, «günümüzün kötü alışkanlığı çocuk tembelliğinden bir kurtuluş. Sizler gençlerinizin çalışmasına izin vermiyorsunuz; onlar da ya suça saparak buluyorlar boşalımı, ya da evcil miskinler olana dek bastırıyorlar enerjilerini. Haydi gidelim,» dedi sonra, «Ben önden çıkayım.»</p>

  <p class="block_3">Laboratuvara girdiklerinde Murugan meraklı gözlere karşı çantasını kilitlemekteydi. «Hazırım,» diyerek En Yeni Kutsal Kitabın bin üç yüz elli sekiz sayfasını koltuğunun altına sıkıştırdı, ve onların ardısıra güneşe çıktı. Birkaç dakika sonra dördü, eski bir cipin içinde sıkış tıkış, ak boğanın ağılını, nilüfer havuzunu, ulu Buda yontusunu geçmiş, Deneme istasyonunun kapısından çıkmış, şose ile birleşen yolda ilerlemekteydiler. «Daha rahat bir ulaşım sağlayamadığımız için kusura bakmayın,» dedi Vijaya, sarsıla zıplaya giderlerken.</p>

  <p class="block_3">Will Murugan’ın dizini okşadı. «Asıl ondan özür dilemelisiniz,» dedi. «Onun yüreği Jaguarlar’ın, Thunderbird’lerin özlemiyle tutuşuyor.»</p>

  <p class="block_3">«Korkarım bu bir özlem olarak, kalmaya mahkum,» dedi arka koltukta oturan Dr. Robert.</p>

  <p class="block_3">Murugan sesini çıkartmadı, ama çok bilmişlerin o gizli, yukardan bakan gülüşüyle gülümsedi.</p>

  <p class="block_3">«Oyuncaklara yatıracak paramız yok. Yalnızca en yaşamsal şeylerin dışalımını yapabiliyoruz.»</p>

  <p class="block_3">«Ne gibi şeyler?»</p>

  <p class="block_3">«Az sonra göreceksiniz.» Bir dönemeci döndüler ve büyük bir kasabanın saz damlı evleriyle ağaç gölgeli bahçeleri çıktı karşılarına. Vijaya cipi yolun kenarına çekerek motoru kapattı. «Bu görünen Yeni Rothamsted,» dedi. «Diğer adıyla Madaliya. Pirinç, sebze, meyve, ayrıca iki çömlek yapımevi ve bir mobilya fabrikası. Şu gördüğünüz teller bunları besliyor.» Eliyle köyün arkasmdaki setli yamacı tırmanan, bayır aşağı gözden yitip yeniden beliren ve uzakta, bir sonraki vadinin tabanı boyunca uzanarak ormanlık dağlara, bulutlu doruklara doğru sıralanan elektrik direkleri dizisini gösterdi. «İşte yaşamsal dışalım kalemlerimizden biri - elektrik gereçleri. Çavlanları dizginleyip iletken telleri döşedikten sonra öncelik tanıdığımız bir diğer şey de şu.» Köyün üst girişinde, tahta evler arasında aykırılığı ile göze çarpan penceresiz beton bir yapıyı gösterdi.</p>

  <p class="block_3">«O da ne?» diye sordu Will. «Bir tür elektrikli tuğla ocağı mı?»</p>

  <p class="block_3">«Ocaklar kasabanın öte yanında kalır. Bu kamuya açık bir dondurucu.»</p>

  <p class="block_3">«Eskiden,» diye açıkladı Dr. Robert, «ürettiğimiz dayanıksız malların yarısı çürür giderdi. Şimdiyse hemen hiç fire vermiyoruz. Yetiştirdiklerimizden kendimiz yararlanıyoruz, çevremizdeki bakteriler değil.»</p>

  <p class="block_3">«Demek artık üretiminiz size yetiyor?»</p>

  <p class="block_3">«Yetip de artıyor. Asya ülkeleri içinde en iyi beslenen biziz. Yine de üretimimizin bir bölümünü dışsatıma ayırabiliyoruz. Lenin, elektrik artı sosyalizm komünizme eşittir, derdi. Bizim denklemimiz oldukça farklı. Elektrik eksi ağır sanayi artı doğum kontrolü eşittir demokrasi ve refah. Elektrik artı ağır sanayi eksi doğum kontrolü ise yoksulluk, totaliter yönetim ve savaşa eşittir.»</p>

  <p class="block_3">«Söz aramızda,» diye sordu Will, «tüm bu gördüklerimiz kimin? Kapitalist misiniz, yoksa devletçi sosyalist mi?»</p>

  <p class="block_3">«Her ikisi de değil. Genel anlamda kooperatifçiyiz. Pala tarımı öteden beri setlendirme ve sulamaya dayanır. Ancak setlendirme ve sulama emek birliği ve dostça anlaşma gerektirir. Pirinç yetiştiren dağlık bir ülkede boğaz boğaza rekabete yer yoktur. İnsanlarımızın köy toplumunun karşılıklı yardımlaşma geleneğinden alımda, satımda, kâr bölüşümünde ve finansmanda gelişmiş kooperatifçiliğe geçişi kolay oldu.»</p>

  <p class="block_3">«Kooperatif finansmanına bile mi?»</p>

  <p class="block_3">Dr. Robert başıyla onayladı. «Bizde, tüm Hint taşrasında örgütlenmiş o tefecileri bulamazsınız. Batı geleneğinde ticari bankalarımız da yoktur. Bizim borç alıp yeme sistemimiz Wilhelm Raiffeisen’in geçen yüzyılda Almanya’da kurduğu kredi birliklerini örnek alır. Dr. Andrew, Racayı Raiffeisen’in gene ardıllarından birini burada bir kooperatif bankası örgütlemeye çağırması için ikna etti. Bu sistem o günden beri başarıyla yürütülmekte.»</p>

  <p class="block_3">«Para olarak ne kullanıyorsunuz?» diye sordu Will.</p>

  <p class="block_3">Dr. Robert pantolon cebinden bir avuç altın, gümüş ve bakır para çıkarttı.</p>

  <p class="block_3">«Pala ufak çapta bir altın üreticisidir. Kâğıt, para basımımızı karşılayacak kadar altın çıkartırız. Bu altın ayrıca, dışalımımızı da destekler. Elektrik gereçleri, jeneratör gibi, pahalı kalemleri peşin parayla alabiliyoruz.»</p>

  <p class="block_3">«Ekonomik sorunlarınızı başarıyla çözümlemişe benziyorsunuz.»</p>

  <p class="block_3">«Bu sorunların üstesinden gelmemiz pek zor olmadı. Öncelikle, hiçbir zaman besleyip, giydirip, barındırıp, insanca bakabileceğimizden fazla çocuk yapmaya kalkışmadık. Nüfusumuz çok olmadığı için bolluk içinde yaşıyoruz. Ancak, bolluk içinde olmamıza karşın, bugün Batıya boyun eğdiren kışkırtıya -aşırı tüketime- karşı durabildik. Gereksindiğimizden altı kat fazla yağlı besin tıkınarak damar sertliğine uğramadık. İki televizyonun bizi bir televizyonun, iki katı mutlu edeceğine inandırmadık kendimizi. Dahası, ulusal gelirimizin (gayrisafi milli hasıla-GNP) dörtte birini Üçüncü Dünya Savaşına, ya da Dünya Savaşının küçük kardeşi binbilmemkaçıncı bölgesel savaşa hazırlamak için harcamıyoruz. Silahlanma, uluslararası borçlanma, planlı olarak yeni modeller teknolojik yeniliklerle malların eskitilmesi – Batının refahını ayakta tutan üç temel direk bunlar. Savaş; savurganlık ve tefeciler ortadan kalksaydı uygarlığınız çökerdi. Bu arada, sizler aşırı tüketim yaparken, dünyanın geri kalanı giderek batağa saplanıyor. Bilgisizlik, militarizm ve aşırı üreme batağına ki bunların içinde en korkuncu aşırı üremektir. Aşın üreme denetim altına alınmadıkça ekonomik sorunların çözümlenmesi için en ufak bir umut, en küçük olasılık yoktur. Nüfus artışı tırmandıkça refah azalır. İnen grafik eğrisini parmağıyla havada çizdi. «Bolluk azaldıkça huzursuzluk ve başkaldırı,» (parmak yükselen bir eğri çizdi) «politikada acımasızlık ve tek parti yönetimi, milliyetçilik ve dövüşkenlik tırmanışa geçer?) Daha on on beş yıl alabildiğine üreyecek olursanız, Afrika ve Orta Doğu da içinde olmak üzere, Çin’den Peru’ya bütün dünya, özgürlükleri baskı altına almaya kendini adamış, boğazına kadar Rusya veya Amerika, ya da her ikisince silahlandırılmış, elleri bayraklı, tarihsel egemenlik alanı çığlıkları atan Yüce Başbuğlarla dolacak.»</p>

  <p class="block_3">«Ya, Pala?» diye irdeledi Will. «Bundan on yıl sonra sizin de bir Yüce Başbuğunuz olacak mı?»</p>

  <p class="block_3">«Olmaması için elimizden geleni yapıyoruz.» dedi Dr. Robert. «Öteden beri Yüce Başbuğların işini zorlaştıracak önlemler alırız.»</p>

  <p class="block_3">Will göz ucuyla baktı ve Murugan’ın yüzünde kızgın, aşağılayıcı, tiksinti dolu bir ifade gördü. Anlaşılan Antonius kendini Thomas Carlyle’in kahramanlarından biri olarak düşlüyordu. Wiİl Dr. Robert’e döndü.</p>

  <p class="block_3">«Bunu nasıl başardığınızı açıklar mısınız?»</p>

  <p class="block_3">«Öncelikle, ne savaşır, ne de savaş hazırlığı yaparız. Bunun sonucunda zorunlu askerlik, askerî hiyerarşi, tek elden kumanda yoktur bizde. Sıra geldi ekonomik düzenimize: bu düzen kimseye ortalamanın dört, beş katı zengin olma olanağı tanımaz. Yani, bizde büyük sanayiciler, sınırsız yetkili maliyeciler yoktur. Dahası, sınırsız yetkili politikacılar ve bürokratlar da yoktur. Pala kendi kendini yöneten özerk yönetim birimlerinden, coğrafî birimlerden, meslek birimlerinden, ekonomik birimlerden oluşan bir federasyondur. Bu düzenlemeyle küçük girişimcilere ve demokratik önderlere yaşam hakkı tanınır. Ama, merkezileşmiş yönetime ve onun başında bir diktatöre yer yoktur. Bir diğer nokta: kurumlaşmış bir kilisemiz yoktur; dinimiz, doğrulanamayan dogmalar ile bu dogmalara körükörüne inancın esinlediği duygulardansa doğrudan yaşam deneyimine ağırlık verir. Böylece, bir yanda Papalık belasından, diğer yanda köktenci din akımlarından korunuruz. Aşkın yaşam deneyiminin yanısıra sistemli biçimde kuşkuculuğu geliştiririz. Çocuklarımıza sözcükleri çok önemsememeyi, duyup okuduklarını inceleyip eleştirmeyi aşılarız; eleştiricilik eğitim programımızın en önemli öğelerindendir. Sonuç: Hitler, ya da boğazın ötesindeki komşumuz Albay Dipa benzeri laf ebesi halk kışkırtıcılarının Pala’da tutunma şansları yoktur.»</p>

  <p class="block_3">Murugan daha fazla dayanamadı. Kendini tutamayarak, «Ama Albay Dipa’nın halkı nasıl canlandırdığına baksanıza,» diye patladı. «O inanmışlığa, o özveriye bakın! Bizim burada öyle şeyler ne gezer!»</p>

  <p class="block_3">«Tanrıya şükür,» dedi Dr. Robert büyük bir içtenlikle. «Tanrıya şükür,» diye yankıladı Vijaya.</p>

  <p class="block_3">«Bunların neresi kötü?» diye diretti oğlan. «Ben Albayın yaptıklarına hayranım.»</p>

  <p class="block_3">«Ben de hayranım,» dedi Dr. Robert. «Ama bir tayfuna duyulan hayranlıkla. Ne yazık ki bu tür bir canlılık, inanmışlık ve özveri özgürlükle, akılcılıkla, insanlıkla bağdaşmaz. Oysa insanlık, akılcılık ve özgürlük, senin adaşın Düzeltimci Murugan devrinden bu yana Pala’nın uğrunda çabaladığı başlıca ülkülerdir.»</p>

  <p class="block_3">Vijaya arka koltuğun altından bir teneke kutu çıkarttı, kapağını açarak herkese peynir ve avokado sandviçleri dağıttı. «Yemeği yolda yiyeceğiz.» Motoru çalıştırdı ve bir eliyle sandviçini tuttuğundan, arabayı tek eliyle yola çıkarttı. «Yarın,» dedi Will’e, «size köyü göstereceğim; daha da ilginci, sofrabaşında ailemi. Bugün dağlarda birine sözümüz var.»</p>

  <p class="block_3">Köyün girişine yakın bir yerde cipi bir arayola soktu. Yol setlendirilmiş pirinç tarlaları, sebze ve meyve bahçeleri, yer yer Shivapuram’daki kâğıt işletmelerine hammadde sağlayan fidanlıklar arasında döne döne tırmanıyordu.</p>

  <p class="block_3">«Pala’da kaç gazete çıkıyor?» diye sordu Will ve yalnızca tek bir gazete olduğunu duyunca çok şaşırdı. «Peki, kimin tekelinde? Yönetimin? İktidar partisinin? Yerli Joe Adelhyde’ın?»</p>

  <p class="block_9">«Kimsenin tekelinde değil,» diye açıkladı Dr. Robert. «Değişik parti ve çıkarları temsil eden bir yazarlar kurulumuz var. Herbirine yorum ve eleştirileri için belirli bir yer ayrılmıştır. Böylece okuyucu değişik görüşleri karşılaştırarak kendi görüşünü oluşturur. Sizin yüksek tirajlı büyük gazetelerinizden birini ilk okuduğumda öyle şaşırmıştım ki! Neydi o çarpıtılmış başlıklar, haberlerde ve yorumlarda sistemli tek yanlılık, mantıklı tartışma yerine göz boyama ve slogancılık... Sağduyuya, usa yönelik hiç bir şey yoktu. Yalnızca seçmenleri belirli tepkilere koşullandırmak için sistemli bir çaba - geri kalanı ise cinayetler, boşanmalar, fıkralar, dedikodular, kısaca, okuyucunun aklını çelmek, düşünmesini önlemek için ne gerekirse.»</p>

  <p class="block_3">Araba durmadan tırmanıyordu, derken iki dimdik yamaç arasında bir bayır sırtına vardılar. Sollarında, bir vadi tabanında ağaçlarla çevrili bir göl, sağdaysa üzerinde ağaçların gölgelediği iki köyle bunların arasında yalın geometrisiyle göze çarpan bir fabrikanın yer aldığı daha geniş bir vadi uzanıyordu.</p>

  <p class="block_3">«Çimento mu?» diye sordu Will, fabrikayı göstererek.</p>

  <p class="block_3">Dr. Robert başıyla onayladı. «En yaşamsal sanayilerden biri. Tüm gereksinimimizi karşıladığımız: gibi, dışsatım da yapıyoruz.»</p>

  <p class="block_3">«Bu köyler de işgücünü sağlıyor olmalı.»</p>

  <p class="block_3">«Evet, tarım, ormancılık ve kerestecilikten arta kalan zamanlarında.»</p>

  <p class="block_3">«Bu çalışma düzeni iyi sonuç veriyor mu?»</p>

  <p class="block_3">«‘İyi’yle ne kastettiğinize bağlı. En yüksek verimi alamıyoruz. Ancak, Pala’da en yüksek verimi elde etmek sizdeki denli kesin bir zorunluluk değil. Sizin toplamlarınızda öncelik en kısa sürede en yüksek verime ulaşmakta. Bizde ise insanlar ve onların mutluluğu önde gelir. Değişik alanlarda dönüşümlü çalışmakla en kısa sürede en yüksek verim elde edilmez. Ancak, çoğumuz yaşam boyu aynı işi yapmaktansa, bu tür çalışmayı yeğliyoruz. Makine verimliliğiyle insan mutluluğu arasında bir seçim yapmak gerektiğinde biz mutluluğu seçeriz.»</p>

  <p class="block_3">«Ben yirmi yaşındayken,» diye söze karıştı Vijaya, «dört ay bir çimento fabrikasında çalıştım - sonra, on hafta gübre yapımında, derken, altı ay ormanda, ağaç kesiminde.»</p>

  <p class="block_3">«Sizin bu alınteri dökme sevdanız yok mu!»</p>

  <p class="block_3">«Yirmi yıl önce,» dedi Dr. Robert, «bir süre bakır arıtımında çalışmıştım. Sonra, bir balıkçı teknesinde denizi tanıdım. Her tür işi denemek - bu eğitimimizin bir bölümüdür. Bu yolla bilgimiz genişliyor - çeşitli nesneleri, becerileri, örgütleri, her türde insanları ve onların düşüncelerini tanıyabiliyoruz.»</p>

  <p class="block_3">Will başını salladı. «Ben yine de bunları kitaplardan öğrenmeyi yeğlerdim.»</p>

  <p class="block_3">«Ama kitaplardan edinilen bilgi hiçbir zaman kişisel deneyin yerini tutmaz. Temelde sizler hâlâ Platoncusunuz,» diye ekledi Dr. Robert. «Söze tapıyor, maddeyi hor görüyorsunuz.»</p>

  <p class="block_3">«Siz bunu din adamlarına söyleyin,» dedi Will. «Onlar sürekli olarak bizi kafasız maddeciler olmakla suçluyorlar.».</p>

  <p class="block_3">«Doğru, kafasızsınız,» diye onayladı Dr. Robert, «Ama maddeciliğiniz çok yetersiz de, ondan kafasızsınız. Soyut maddeciliksiz bunu savlıyorsunuz. Bizse somut maddeciler olmaya özen gösteriyoruz, dilin kalıpları dışında, görme, dokunma, koklama, gerilen kaslar ve kirli eller düzleminde maddeci olmaya... Soyut maddecilik idealizm denli kötüdür, çünkü doğrudan ruhsal deneyleri olanaksız kılar. Somut maddeciler olarak çeşitli işleri denemek somut ruhsal eğitimimizin ilk ve vazgeçilmez koşuludur.»</p>

  <p class="block_3">«Ancak, en somut maddecilik bile yaptıklarınızın ve yaşadıklarmızın bilincinde olmadığınız sürece pek işe yaranmaz,» diye doktoru düzeltti Vijaya. «Elle tutulan maddelerin, kullanılan becerilerin, birlikte çalıştığınız insanların tümüyle ayırdında olmak gerek.»</p>

  <p class="block_3">«Çok doğru,» dedi Dr. Robert. «Somut maddeciliğin, insanca yaşamın yalnızca hammaddesi olduğunu belirtmeliydim. Ancak uyanıklık, hem de sürekli ve tam uyanıklıkla bu hammaddeyi somut ruhsal yaşama dönüştürürüz. Yaptıklarımızın tümüyle bilincinde olduğumuz zaman iş bir yogaya dönüşür, oyun, oyun yogası olur, günlük yaşam ise günlük yaşam yogası.»</p>

  <p class="block_3">Ranga ile genç hemşireyi düşündü Will. «Ya aşk?»</p>

  <p class="block_3">Dr. Robert başıyla doğruladı. «O da. Uyanık olmak onu da değiştirir, sevişmeyi bir yogaya dönüştürür.»</p>

  <p class="block_3">Murugan’ın yüzünde, annesinin şaşırıp sarsıldığı zamanlar takındığı ifadenin bir eşi belirdi.</p>

  <p class="block_3">«Doğaötesi aşkın sonuçlara ulaşmak için ruhsal-bedensel yöntemler...» dedi Vijaya, cipin küçük viteste çıkarttığı tiz gıcırtıda sesini duyurmak için bağırarak. «Bu yogaların tümü böyle nitelendirilebilir. Ancak başka bir nitelikleri daha var: yetki ve erk sorunlarıyla başetmeye yararlar.» Daha gürültüsüz bir vitese geçerek sesini alçalttı. «Erk sorunları.» diye yineledi. «Toplumsal örgütlenmenin her aşamasında karşımıza dikiliverirler: ulusal hükümetlerden çocuk yuvalarına ve balayı çiftlerine dek her aşamada. Yüce Başbuğların işini zorlaştırmak yetmez. Daha milyonlarca çapsız zorbalar, baskıcılar, suskun, gösterişsiz Hitlerler, köy Napolyonları, aile Kalvenleri, Torguemadaları var. Cani damgası yemek aptallığında bulunan haydutları ve kabadayıları da unutmamalı. Bu insanlardan yayılan o korkunç güç nasıl dizginlenip olumlu işlere yöneltilebilir? Ya da en azından, zararsız hale getirilebilir?»</p>

  <p class="block_3">«Benim de öğrenmek istediğim bu,» dedi Will. «İşe nereden başlarsınız.»</p>

  <p class="block_3">«Her yerden birden,» diye yanıtladı Vijaya. «Ama, bir anda birden fazla söz söyleyemeyeceğimize göre, ilk olarak erkin anatomisini ve fizyolojisini ele alalım. Dr. Robert, biyokimyasal yaklaşımınızı anlatsanıza.»</p>

  <p class="block_3">«Her şey kırk yıl kadar önce, ben Londra’da okurken başladı,» diye söze girdi Dr. Robert. «Hafta sonu hapishane ziyaretleriyle ve boş akşamlar tarih okumakla. Tarih ye cezaevleri,» diye yineledi. «Bu ikisi arasında yakın bir ilişki olduğunu farkettim. İnsanoğlunun suçlarının, çılgınlıklarının ve acılarının kayda geçirilişi, (Gibbon tarihi böyle tanımlamıştı, değil mi?), Cezaevleriyse başarısız suçlarla çılgınlıkların bir tür özgün ıstırapla cezalandırıldığı yerler. Kitaplarımı okur, hapishane kuşlarımla söyleşirken zihnimde bazı sorular belirdi. Ne tür insanlar işlerdi canavarca suçları, tarih kitaplarının görkemli kıyımlarını, Pentonville ve Wormwood Scrubs’ın sıradan cinayetlerini? Ne tür insanlar güçlü olma hırsına, başkalarını yönetme, ezme isteğine kapılırlardı? Ya acımasızlar, ne istediğini bilen ve onu elde etmek için gözünü kırpmadan başkalarını incitip öldüren kadınlar, erkekler; bir çıkar uğruna değil, zevk için öldüren, inciten canavarlar - bunlar kimdi? Bu soruları uzmanlara danıştım - doktorlara, ruhbilimcilere, toplumbilimcilere, öğretmenlere. Mantegazza ve Galton’un modası geçmişti. Uzmanların çoğu bu sorulara ancak uygarlık, ekonomi ve aile çerçevelerinde geçerli yanıtlar bulunabileceğini savlıyorlardı. Onlarca tüm sorun annelerden ve tuvalet eğitiminden, erken koşullandırmalardan ve sarsıcı çevre koşullarından kaynaklanıyordu. Doğrusu bu açıklama beni pek doyurmadı. Analar, tuvalet eğitimi ve çevresel koşul zırvaları - kuşkusuz bunlar da etkiliydi. Ama tek başına yeterli miydiler? Hapishane ziyaretlerim sırasında bir tür yerleşik iç yapı belirtisi ayırdetmiştim. Daha doğrusu, iki tür yerleşik iç yapı; çünkü tehlikeli kıyıcılar ve güç düşkünü başbelalarını tek bir türe koyamazsınız. O zamanlar bile anlamaya başladığım üzere, çoğu özgün ve farklı iki türden birine girer - İri Kıyımlar ve Peter Pan’lar. Benim uzmanlık dalım Peter Pan’lardır.»</p>

  <p class="block_3">«Hiç büyüyemeyen oğlanlar mı?»</p>

  <p class="block_3">«‘Hiç’ demek yanlış. Gerçek yaşamda Peter Pan her zaman erişkinliğe ulaşır. Ancak, çok yavaş gelişir - ruhsal gelişmesi yaşının gerisinde kalır.»</p>

  <p class="block_9">«Ya dişi Peter Pan’lar?»</p>

  <p class="block_3">«Onlara pek ender olarak rastlanır. Ama, erkekler arasında bu kişilik yapısı çok yaygındır. Her beş, ya da altı erkek çocuktan biri Peter Pan’dır. Sorunlu çocuklar arasında, okuyamayan, öğrenme yeteneği olmayan, kimseyle geçinemeyen ve sonunda saldırganlaşan çocuklar arasında bu oran, bilek kemiği röntgenleriyle kolayca belirlediğimiz gibi, onda yediyi bulur. Geriye kalan onda üçse genellikle İri Kıyımlar sınıfına girer.»</p>

  <p class="block_3">«Tarihe geçmiş bir Peter Pan türü cani bulmaya çalışıyorum,» dedi Will.</p>

  <p class="block_3">«Çok zorlanman gerekmez. En son, üstelik en iyi örnek Adolf Hitler’dir.»</p>

  <p class="block_3">«Hitler mi?» Murugan’ın sesi incinme ve şaşkınlık doluydu. Hitler taptığı kahramanlardan biri olmalıydı.</p>

  <p class="block_3">«Führer’in yaşam öyküsünü bir düşünün,» dedi Dr. Robert. «En âlâsından bir Peter Pan. Okulda durumu umutsuz. Yaşıtlar arası yarışmada da, yardımlaşmada da başarısız. Arkadaşlarının sıradan başarılarını bile kıskanır - kıskandığı için de onlardan nefret eder ve onları küçümseyerek avutur kendini. Derken ergenlik çağı gelip çatar. Adolf cinsel bakımdan gelişmemiştir. Başka oğlanlar kızlara yanaştıklarında ilgi görürler. Adolf’sa çekingendir, erkekliğine güvenemez. Üstelik bir baltaya sap olamaz ve eve kapanarak düşsel bir başka Dünyaya sığınır. O dünyada en azından Mikelanj’dır. Gerçekteyse, ne yazık ki, doğru dürüst bir çizgi çizmekten bile acizdir. Başlıca yetenekleri nefret, kurnazlık, yorulmak bilmez ses telleri ve Peter Pan paranoyasının derinliklerinden gelen sıtma görmemiş bir sesle durmadan konuşma becerisidir. Otuz, kırk milyon can ve bilmem kaç milyar dolar - küçük Adolf’un geç olgunlaşmasının bedeli bu oldu. Allahtan geç gelişen çocukların çoğu önemsiz suçlular olarak kalırlar. Ancak, önemsiz suçlular bile, sayıları çoksa, oldukça yüksek bir bedel ödetebilirler. İşte, bu nedenle onları daha işin başında durdurmaya çalışıyoruz, daha doğrusu, konumuz Peter Pan’lar olduğuna göre, durdurmaya değil, gelişmemiş yeteneklerini geliştirmeye, onları büyütmeye çabalıyoruz.»</p>

  <p class="block_3">«Bari, bunu başarıyor musunuz?»</p>

  <p class="block_3">Dr. Robert başını eğdi. «İşimiz pek zor değil. Hele zamanında davranırsak. Dört buçuk, beş yaşlarında tüm çocuklarımızı sıkı bir denetimden geçiririz. Kan testleri, ruhbilimsel testler, fizyolojik incelemeler; sonra bilek röntgenlerini çekip beyin elektrolarını alırız. Tüm minik Peter Pan’lar eksiksiz belirlenir ve zaman yitirmeden uygun sağaltım yöntemleri uygulanır. Bir yıla kalmadan hemen hemen tümü iyileşir. Böylece geleceğin başarısız insanları, suçlu adayları, zorba ve sadistleri, geleceğin insanlık düşmanları ve devrim adına devrimcileri <i class="calibre4">adandena asatthena</i> -yani ceza ve silah zoru olmaksızın- yönetilebilir yararlı yurttaşlara dönüştürülür. Sizdeyse suç konusu halen din adamlarının, yardım kuruluşlarının ve polisin yetki alanındadır. Bitmek bilmez vaazlar, bunları destekleyen psikoterapi, bol keseden hapis cezası. Peki, ya sonuç? Suçluluk oranlarında tırmanma. Buna şaşmamalı. Kardeşler arası kıskançlık, cehennem, İsa’nın kişiliği filan üzerine boş laflar biyo-kimyanın yerini tutamaz ki. Hapiste geçen bir yıl Peter Pan’ın hormon dengesizliğini gideremez, ya da bu kişilik yapısının getirdiği ruhsal sorunları çözemez. Peter Pan tipi suç eğilimini altetmek için gereken erken tanım, yemeklerden önce, günde üç pembe haptır. Olağan çevre koşullarında on sekiz aya kalmadan tatlı bir uyumluluk, belli başlı erdemlerden bir bölümü belirir. Dahası, önceden en ufak bir umut olmadığı halde, zamanla <i class="calibre4">prajna paramita</i> ve <i class="calibre4">karuna</i>, yani bilgelik ve sevecenlik bile belirebilir. Şimdi de Vijaya sana İri Kıyımları anlatsın. Kendi de onlardandır.» Dr. Robert öne eğilerek dev adamın geniş sırtına vurdu. «Taş gibi maşallah!» Sonra ekledi, «Biz zavallı ilezeler için bu yaratığın vahşi olmaması büyük şans!»</p>

  <p class="block_3">Vijaya tek elini direksiyondan çekti ve göğsünü döverek korkunç bir sesle kükredi. «Gorili kızdırmayın ha,» diyerek tatlı tatlı gülümsedi. Sonra, «Diğer büyük diktatörü düşün,» dedi Will’e. «Josef Vissarionovich Stalin’i. Hitler Peter Pan türü canilere mükemmel bir örnekse, Stalin de İri Kıyım canilerin en birincisi. O cüsseyle dışa dönük olması kaçınılmazdı. Ama O, yumuşacık, yuvarlacık, ağzında bakla ıslanmayan, önüne gelenle dost olan dışa-dönüklerden değildi. Yo, ezip geçen, tuttuğunu koparan, her an bir şeyler yapma dürtüsünü duyan, kuşkularla, pişmanlıklarla, sevecenlik ve duygusallıkla zaman yitirmeyen türdendi. Lenin kendinden sonra gelenlere Stalin’den kurtulmalarını vasiyet etmişti: adam yetkili, sınırsız güçlü olmaya fazlaca hevesliydi ve gücünü kötüye kullanma eğilimindeydi. Ancak Lenin geç kalmıştı. Stalin yerini öylesine sağlama bağlamıştı ki, onu oradan söküp çıkartmak olanaksızdı. On yıl kadar sonra sınırsız güç sahibiydi. Troçki’nin işini bitirmişti, tüm eski dostlarını öbür dünyaya yollamıştı. Artık, melekler korosu içinde Tanrı örneği, yalnızca dalkavuklardan ve sallabaşlardan oluşan güvenli cennetinde tek adamdı. Bir yandan da dur durak bilmez, engel tanımaz bir enerjiyle zengin çiftçileri ortadan kaldırmak, devlet çiftlikleri örgütlemek, silah sanayii kurmak, isteksiz milyonları tarladan sürüp fabrikalara tıkmak gibi işlerle uğraşıyordu. Hem de, Alman Peter Pan’ın kıyamet düşleri ve tutarsız ruhsal yapısıyla üstesinden gelemeyeceği denli büyük bir titizlik ve bilinçli bir beceriyle. Savaşın son döneminde Stalin’in stratejisiyle Hitler’inkini bir karşılaştırın. Oyalayıcı düşler yerine serinkanlı hesaplar, Hitler’in sonunda kendini bile inandırdığı saçmalıklar yerine sağlam bir gerçekçilik görürsünüz. Suçlarında eş, ancak yaradılışlarında, bilinçaltı dürtülerinde, becerilerinde karşıt iki canavar. Savaş ve devrim başlatmakta Peter Pan’ların üzerine yoktur; ama bu savaş ve devrimleri başarıya ulaştıranlar İri Kıyımlardır. İşte ormana geldik,» dedi, farklı bir sesle Vijaya, iniş yollarını kesen ağaçtan duvarı göstererek. Az sonra yamacın göz kamaştıran aydınlığından tropik bitki örtüsü duvarı arasında dolanarak giden dar, loş, yeşil bir tünele dalmışlardı. Üzerlerindeki daldan kemerden sarmaşıklar sarkıyor, ulu ağaç gövdeleri arasında eğreltiler, koyu renk yapraklarıyla açalyalar, sık çalılar, fundalar göze çarpıyordu. Havada boğucu bir nem, zengin bitki örtüsünün ve ölümün, çürümenin yakıcı, keskin kokusu vardı. Will, uzaktan uzağa kalın bitki örtüsünün boğduğu balta seslerini, bir testerenin tartımlı gıcırtısını duydu. Bir dönemeç daha döndüler ve birden tünelin yeşil karanlığından gün ışığına çıktılar. Ormanda bir açıklığa gelmişlerdi. Boylu poslu, geniş omuzlu yarım düzine oduncu az önce kestikleri bir ağacın dallarını budamaktaydı. Güneşte yüzlerce mavi, mor kelebek kovalamaca oynuyor, sonsuz, kuralsız bir dansla titreşip uçuşuyordu. Açıklığın öte yanında yaşlı bir adam bir ateşin üzerine oturtulmuş kazanı ağır ağır karıştırıyordu. Az ötede süslü benekleriyle narin bir evcil ceylan sessizce otluyordu.</p>

  <p class="block_3">«Eski dostlarım,» dedi Vijaya, ve Pala dilinde seslendi. Oduncular da ona seslenerek el salladılar. Derken yol sola saptı ve yine ağaçlar arasındaki yeşil tünele girdiler.</p>

  <p class="block_3">«İri kıyımlardan söz ediyorduk ya,» dedi Will, açıklığı geride bırakırlarken, «Bu oduncular gerçekten olağanüstü örneklerdi.»</p>

  <p class="block_3">«Böyle bir cüsse,» dedi Vijaya, «sürekli bir tehlike oluşturur. Oysa tüm bu adamlar içindeki büyük bir bölümüyle birlikte çalışmışlığım vardır - tek bir zorbaya, içinde tehlikeli bir güçlülük hevesi kalmış tek bir adama rastlamadım.</p>

  <p class="block_3">«Anlayacağınız,» dedi Murugan, dudak bükerek, «buralarda herkes uyuntu.»</p>

  <p class="block_3">«Bu olguyu nasıl açıklıyorsunuz?» diye sordu Will.</p>

  <p class="block_3">«Peter Pan’lar söz konusu olduğunda, açıklaması kolay. Güçlü olma heveslerini baştan kırarız. Suça sapma eğilimleri gelişmeden onları sağaltırız. Ama, İri Kıyımlara gelince, iş değişir. Bizimkiler de sizinkiler de önüne geleni ezip geçecek dışa dönüklükte, güçlü yapıdadırlar. Öyleyse, nasıl oluyor da Stalin’lere, Dipa’lara, ya da en azından aile içi zorbalara dönüşmüyorlar? Öncelikle, sosyal yapımız aileleri üzerinde baskı kurmalarına fırsat tanımaz. Siyasal örgütlenmemizse daha büyük çapta baskıyı olanaksız kılar. İkinci olarak, İri Kıyımlara bilinçli ve duyarlı olmayı, günlük yaşamdan zevk almayı öğretiriz. Böylelikle, baş olmanın doyumu karşısına her an yeni bir seçenek -daha doğrusu, sayısız seçenekler- çıkartırız. Son olarak da, bu tür bir beden yapısının koşutu olan güç hırsı ve baskın çıkma hevesiyle doğrudan savaşırız. Bu hevesi denetler, yönlendiririz: insanlardan uzaklaştırıp nesnelere yöneltiriz. Onlara bir sürü zorlu görev yükleriz - kaslarını çalıştıran, baskı kurma, üstün gelme özlemlerini doyuran, hem de zararsız, hatta olumlu biçimde, kimsenin kılına dokunmadan doyuran, yorucu, ağır görevler.»</p>

  <p class="block_9">«Yani bu görkemli yaratıklar insanları biçeceklerine, ağaçları biçerler - öyle mi?»</p>

  <p class="block_3">«Tam tamına öyle. Ormandan bıktıklarında ya denize açılırlar, ya madenciliği denerler, ya da işin kolayına kaçıp pirinç tarlalarında çalışırlar.»</p>

  <p class="block_3">Willy Farnaby birden bir kahkaha attı.</p>

  <p class="block_3">«Ne gülüyorsun?»</p>

  <p class="block_3">«Babam aklıma geldi de. Birazcık odun kurmakla adam olabilirdi, zavallı ailesini de büyük acılardan kurtarırdı. Ama, ne yazık ki bir İngiliz centilmeniydi. Ve elbet, centilmenlerin odun kuması söz konusu değildir.»</p>

  <p class="block_3">«Birikimlerini boşaltabilecek herhangi bir bedensel uğraşı yok muydu?»</p>

  <p class="block_3">Will başını salladı. «Centilmenliğinin yanısıra,» diye açıkladı, «babam bir aydın olduğuna inanıyordu. Ve bir aydın avlanmaz, atıcılıkla, golfla uğraşmaz; yalnızca düşünür ve içer. İçki dışında babamın başlıca eğlenceleri sağa sola kafa tutmak, briç ve politikaydı. Kendimi yirminci yüzyılın Lord Acton’u olarak görüyordu - Liberalizmin son ve yalnız kalmış kurtarıcısı. Sınırsız yetkili Modern Devlet’in adaletsizliği, yozluğu üzerine söylevlerini duymalıydınız! «Yetki insanı kokuşturur. Mutlak yetki mutlak kokuşmuşluk demektir. Mutlak!» Sonra bir kadeh daha yuvarlar ve büyük bir zevkle en gözde eğlencesine sarılırdı - karısının ve çocuklarının pestilini çıkartmaya.»</p>

  <p class="block_3">«Acton’u baban gibi davranmaktan alakoyan tek neden erdemli ve akıllı oluşudur,» dedi Dr. Robert. «Yoksa, onun politik kuramlarında suça eğilimli İri Kıyımlarla, sağaltılmamış Peter Pan’ları ayaklarının eriştiği herkesin pestilini çıkartmaktan alakoyacak tek bir önlem bile yoktur. Acton’un çıkmazı da budur. Siyaset ruhbilimcisi olarak bir hiçti. Güç sorununun sağlam bir aktöre ve esinsel dinle desteklenen iyi bir toplumsal örgütlenmeyle çözülebileceği yanılgısına düşmüştü. Oysa güç sorununun kökeni fizyolojiye, biyokimyaya ve kişilik yapısına dayanır. Güç tutkusu yasal ve siyasal düzlemlerde engellenmelidir. Ama, bireysel düzlemde de önlemler alınmalıdır. İçgüdü ve duygu düzleminde, salgı bezleri ve iç organlar düzleminde, kaslar ve kan düzleminde... Günün birinde, zaman bulabilirsem, insan fizyolojisi ile törebilim, din, politika ve hukuk arasındaki bağlantıyı konu alan bir kitapçık yazmak istiyorum.»</p>

  <p class="block_3">«Hukuk,» diye yineledi Will. «Ben de size yasal örgütlenmenizi soracaktım. Sizinki tümüyle baskısız, cezasız bir devlet mi? Yoksa, hâlâ yargıçlara ve polise gereksinim duyuyor musunuz?»</p>

  <p class="block_3">«Hâlâ duyuyoruz,» diye yanıtladı Dr. Robert. «Ancak sizin kadar değil. Bir kere, koruyucu hekimlik ve koruyucu eğitim sayesinde bizde suç oranı çok düşük. Sonra, işlenen az sayıda suçun büyük bir bölümüyle suçlunun KEEK’i ilgilenir. Böylece suçlunun sorumluluğunu üstlenen bir sosyal birim içinde gurup terapisi uygulayabiliriz. Daha karmaşık durumlarda gurup terapisi ilaç tedavisiyle ve bilge kişilerin denetiminde bağımsızlaşma ilacı kullanımıyla pekiştirilir.»</p>

  <p class="block_3">«Peki, yargıçlar ne işe yarar?»</p>

  <p class="block_3">«Yargıç kanıtları inceler, suçlanan kişinin suçluluğuna, ya da suçsuzluğuna karar verir ve eğer suçluysa onu KEEK’ine, ya da, gerekli gördüğünde, tıp ve mantargizem uzmanlarından oluşan bir kurula havale eder. Uzmanlar ve KEEK yetkilileri belirli aralıklarla yargıca bilgi verirler. Raporlar olumlu olunca dosya kapatılır.»</p>

  <p class="block_3">«Ya olumlu rapor hiç gelmezse?»</p>

  <p class="block_3">«Uzun vadede mutlaka gelir,» dedi Dr. Robert.</p>

  <p class="block_3">Bir suskunluk.</p>

  <p class="block_3">«Hiç dağcılık yaptınız mı?» diye ansızın sordu Vijaya.</p>

  <p class="block_3">Will güldü. «Ayağımı nasıl sakatladım sanıyorsunuz!»</p>

  <p class="block_3">«O zorunlu bir tırmanıştı. Hiç eğlence olsun diye tırmandınız mı?»</p>

  <p class="block_3">«Eh, bu konuda yeteneksizliğimi kanıtlayacak kadar.»</p>

  <p class="block_3">Vijaya bu kez Murugan’a sordu. «Ya sen, İsviçre’de tırmanmadın mı?»</p>

  <p class="block_3">Oğlan kıpkırmızı kesilerek başını salladı. «Vereme yatkınlığı olanlar böyle şeyler yapamaz,» diye bir şeyler geveledi.</p>

  <p class="block_3">«Vah vah!» dedi Vijaya. «Oysa senin için çok yararlı olurdu.»</p>

  <p class="block_3">Will, «Burada dağcılık yaygın mıdır?» diye sordu.</p>

  <p class="block_3">«Öğretim programının içinde yer alır.»</p>

  <p class="block_3">«Herkes yapar mı?»</p>

  <p class="block_3">«Herkes biraz yapar. Tam anlamıyla İri Kıyım olanlar -ki oğlanların on ikide biri, kızlarınsa yirmide birini oluştururlar- ileri dağcılık dersleri alırlar. Birazdan, ilk tırmanışlarına hazırlanan gençleri göreceğiz.»</p>

  <p class="block_3">Yeşil tünel genişledi, aydınlandı ve birden ormandan çıkıp üç yanı 700 metreyi aşkın yüksekliklere tırmanarak yalçın sıradağlar ve sarp doruklarla birleşen kızıl kayalıklarla çevrili geniş ve düz bir kaya yüzeyine geldiler. Havada bir serinlik vardı ve güneş bir bulut kümesinin ardına girdiğinde neredeyse üşüdüler. Dr. Robert öne eğilerek önlerinde, düzlüğün ortasında küçük bir tepeye oturtulmuş beyaz yapıları gösterdi.</p>

  <p class="block_3">«Orası Tepe İstasyonumuz,» dedi. «İki bin üç yüz metre yükseklikte, Güney Avrupa’da yetişen hemen her şeyi yetiştirebildiğimiz beş bin dönüm verimli düzlük üzerinde kurulmuştur. Buğday ve arpa; bezelye ve lahana; marul ve domates; bektaşi üzümü, çilek, ceviz, frenkeriği, armut, kayısı. Ayrıca, bu yükseklikte dağların doğal bitki örtüsünü oluşturan birçok değerli bitki - dostumuzun şiddetle karşı çıktığı o mantarlar gibi...»</p>

  <p class="block_3">«Oraya mı gidiyoruz?» diye sordu Will.</p>

  <p class="block_3">«Hayır, daha yukarı çıkacağız.» Dr. Robert düzlüğün sonunda bir yanı ormana inen dik bir bayır, öbür yanı bulutlara uzanan sarp bir dağ olan kızıl kaya sırtını gösterdi. «Her ilkbahar ve sonbahar gece-gündüz eşitliklerinde hacıların ziyaret ettiği Şiva tapınağına gideceğiz. Orası, tüm adada en sevdiğim yerlerden biridir. Çocuklar küçükken Lakshmi’yle birlikte o tepede kır yemekleri düzenlerdik. Yıllar nasıl da geçiverdi!» Sesi hüzünlüydü. İçini çekti, arkasına yaslanarak gözlerini yumdu.</p>

  <p class="block_3">Tepe İstasyonuna giden yoldan ayrılarak yeniden tırmanmaya başladılar.</p>

  <p class="block_3">«Yolun en son, ama en beter bölümüne geldik,» dedi Vijaya. «Önümüzde yedi keskin dönemeç ve yedi sekizyüz metrelik havalandırmasız bir tünel var.»</p>

  <p class="block_3">Vijaya birinci vitese geçince, gürültüden konuşamaz oldular. On dakika sonra tapınağa varmışlardı.</p>

  <p class="block_3"></p>

  <p class="block_10" id="calibre_pb_12"></p>
</body>
</html>
