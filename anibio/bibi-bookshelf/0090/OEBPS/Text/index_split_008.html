<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
  
<style type="text/css">
p.sgc-1 {font-style: italic}
</style>
</head>

<body class="calibre">
  <h1 class="block_8">5</h1>

  <p class="block_3">Dr. Robert hastane odasına girdiğinde güneş doğmak üzereydi. Portakal rengi bir ışıltı, ve önünde yalçın dağların karaltısı. Derken, iki doruk arasında göz alıcı akkordan bir ayça. Ayça yarım çember oldu, ve sabahın ilk uzun gölgeleri, ilk altın ışınları camın önünde uzanan bahçeye erişti. Ve dağlara doğru bakıldığında dayanılmaz görkemiyle yükselen güneş görülüyordu.</p>

  <p class="block_3">Dr. Robert yatağa ilişti, karısının elini tutarak öptü. Kadın ona gülümsedi, sonra yüzünü yine camdan yana döndürdü.</p>

  <p class="block_3">«Dünya ne kadar da hızlı dönüyor!» diye fısıldadı. Kısa, bir sessizlikten sonra ekledi. «Bu yakınlarda, bir sabah son şafağım olacak.»</p>

  <p class="block_3">Birbirine karışan kuş sesleri ve böcek vızıltıları arasında bir papağan şarkı söylüyordu. «Karuna. Karuna...»</p>

  <p class="block_3">«Karuna,» diye yineledi Lakshmi, «Sevecenlik...»</p>

  <p class="block_3">«Karuna. Karuna,» diye üsteliyordu bahçede obua sesli Buda. ”</p>

  <p class="block_3">«Benim artık buna pek gereksinmem kalmadı,» diye sürdürdü kadın. «Peki, ya sen? Zavallı Robert’im, sen ne yaparsın?»</p>

  <p class="block_3">«Öyle, ya da böyle, insan gerekli gücü buluyor.»</p>

  <p class="block_9">«Ama bu gücün niteliği ne olacak? Yoksa acıya karşı zırh kuşanmaktan, dünyayı dışlayarak içine kapanmaktan, işe güce dalıp aldırmazlığa düşmekten kaynaklanan bir güç mü? Anımsar mısın, nasıl da gelip saçını çeker, dalgınlığını dağıtırdım? Ben ölünce bunu kim yapacak?»</p>

  <p class="block_3">Bir hastabakıcı elinde şekerli su bardağıyla içeri girdi. Dr. Robert eliyle karısının omuzlarını destekleyerek onu oturttu. Hastabakıcı bardağı kadının dudaklarına uzattı. Lakshmi bir yudum içti, güçlükle yutkundu, sonra bir yudum daha içti. Sonra bardaktan başını kaldırarak Dr. Robert’e baktı. Soluk yüzü beklenmedik, afacan bir gülümsemeyle aydınlanmıştı.</p>

  <p class="block_3">«Ben Kutsal Üçlemeyi tanımlıyorum.» diye alıntılıyordu kısık sesiyle, «portakal suyumu yudumlarken; üç yudumda İsa’nın tanrılığını tanımayanları yalanlıyorum.» Bir an durdu. «Ne de saçma sapan şeyler anımsıyorum. Ama ben her zaman biraz saçmalardım, değil mi?»</p>

  <p class="block_3">Dr. Robert gülümsemeye çalışarak, «Epey saçmalardın ya,» diye onayladı.</p>

  <p class="block_3">«Sen beni pireye benzetirdin. Bir an burada, derken, hop! Kilometrelerce ötede, başka bir yerde. İşte bu yüzden, beni bir türlü eğitemedin!»</p>

  <p class="block_3">«Ama sen bal gibi beni eğittin,» dedi kocası. «Eğer gelip saçımı çekmeseydin, gözlerimi dünyaya açtırmasaydm, ben ne yapardım? Tüm öğrenimime karşın at gözlüğü takmış ukalanın biri olurdum. Allahtan sana evlenme önerecek kadar aklım varmış ve Allahtan sen de bana evet diyecek kadar çılgın, ve beni adam edecek kadar da akıllı ve bilgeymişsin. Otuz yedi yıl süren erişkin eğitimi sonunda hemen hemen insan oldum.»</p>

  <p class="block_3">«Ama ben hâlâ pireyim.» Başını salladı. «Oysa uğraştım, çok uğraştım. Farkında mısın bilmem, Robert? Sürekli kendimi aşmaya çalışıyordum, yılmadan senin çalıştığın, düşündüğün, okuduğun düzeye ulaşmaya çabaladım. Parmak uçlarımda, sana ulaşmaya, yanıbaşında yerimi almaya uğraşarak... Tanrım, ne kadar da yorucuydu! Sonu gelmez bir dizi çaba, üstelik boş yere! Çünkü ben yalnızca burada, aşağıda, insanların, çiçeklerin, kedi ve köpeklerin arasında hoplayıp duran bir pireydim. Senin türünden aydınların dünyası asla ulaşamayacağım, ulaşsam bile yolumu şaşıracağım bir dünyaydı. Başıma bu gelince,» (eliyle kesilen göğsünü gösteriyordu) «artık uğraşmama gerek kalmadı. Ne okul, ne ev ödevi. Sürekli bir özürüm vardı.»</p>

  <p class="block_3">Uzun süreli bir sessizlik.</p>

  <p class="block_3">«Haydi, bir yudum daha için,» diyerek sessizliği bozdu hastabakıcı.</p>

  <p class="block_3">«Evet, biraz daha içmelisin,» diye onu destekledi Dr. Robert.</p>

  <p class="block_3">«Ne yani, Kutsal Üçlemeyi rezil mi edeyim?» Lakshmi bir kez daha gülümsedi. Yaşlılık ve ölümcül hastalık maskesinin ardında Dr. Robert ansızın dün kadar yakın yarım ömür öncesi aşık olduğu güleç genç kızı görüverdi.</p>

  <p class="block_3">Bir saat sonra Dr. Robert kulübesine dönmüştü.</p>

  <p class="block_3">Will Farnaby’nin sargılarını değiştirdikten sonra, «Bu sabah yalnız kalacaksın,» diye bildirdi. «Danışma Meclisinin bir toplantısına katılmak üzere Shivapuram’a gitmem gerek. Stajyer hastabakıcılarımızdan biri öğleye doğru gelip iğneni yapacak, yemeğini verecek. Öğleden sonra da, okul biter bitmez, Susila uğrayacak. Artık gitmeliyim.» Dr. Robert kalktı, bir an Will’in koluna dokundu. «Akşama görüşürüz.» Kapıya doğru ilerledi, derken durup, geri döndü. «Az kaldı, bunu sana vermeyi unutacaktım.» Sarkık ceketinin yan cebinden küçük, yeşil bir kitapçık çıkarttı. «Büyük Racamızın ‘<i class="calibre4">Gerçeklerin gerçekliği, ve gerçekler konusunda akılcılıkla neler yapılabileceği üzerine notlar’</i> adlı yapıtı.»</p>

  <p class="block_3">«İlginç bir başlık,» dedi Will, uzatılan kitabı alırken.</p>

  <p class="block_3">«İçeriğinden de hoşlanacaksın,» diye güvence verdi Dr. Robert. «Hepsi hepsi birkaç sayfa. Ama Pala’yı tanımak istersen bundan daha iyi bir giriş kitabı bulamazsın.»</p>

  <p class="block_3">«Laf aramızda, kim bu Büyük Raca?» diye sordu Will.</p>

  <p class="block_3">«Ne yazık ki kimdi demen gerekir. Raca otuzsekizde öldü. Kraliçe Victoria’dan üç yıl daha uzun süren bir saltanattan sonra. Büyük oğlu ondan önce ölmüştü, bu nedenle ahmağın teki olan torununa kaldı taht. Allahtan o pek az yaşadı. Şimdiki Racamız onun torununun çocuğu olur.»</p>

  <p class="block_3">«Kişisel bir soru ama, MacPhail adlı kişinin tarihinizde yeri ne?»</p>

  <p class="block_3">«Pala’lı ilk MacPhail’in ortaya çıkışı Büyük Raca’nın dedesi -ki biz ona Düzeltimci (Reformist) Raca deriz- devrine rastlar. Bu iki adam el birliğiyle çağdaş Pala’yı yaratmışlar. Büyük Raca onların izinden giderek yaptıklarını pekiştirmiş, geliştirmiş. Bugün biz de, elimizden geldiğince onların izinden yürüyoruz.»</p>

  <p class="block_3">Will «<i class="calibre4">Notlar</i>»ı göstererek «Bu düzeltim sürecinin tarihçesini mi anlatıyor?» diye sordu.</p>

  <p class="block_3">Dr. Robert başını olumsuzca salladı. «Yalnızca temel ilkeleri belirler. Önce onları oku. Bu akşam, Shivapuram’dan döndüğümde tarihçemizi sana anlatırım. Eğer neler yapılması gerektiğini -her zaman ve her yerde, gerçekleri açıklıkla kavrayan herkesçe neler yapılması gerektiğini- bilirsen, yapılanları daha iyi değerlendirebilirsin. Onun için bu kitabı oku, lütfen oku. Ve saat onbirde de meyve suyunu içmeyi sakın unutma.»</p>

  <p class="block_3">Will onun gitmesini bekledi, sonra küçük yeşil kitabı açarak okumaya başladı.</p>

  <p class="block_13"><i class="calibre4">Hiçkimsenin bir yerlere varmak icin çabalaması, gerekmez</i><i class="calibre4">. Çünkü, aslında hepimiz varmak istediğimiz yerdeyiz.</i></p>

  <p class="block_13"><i class="calibre4">Eğer öz varlığımın bilincine varabilseydim, kendime yakıştırdığım kişiliğin gerekleri</i><i class="calibre4">ne göre davranmayı bir yana bırakır, ve böylece öz varlığımı bulurdum.</i></p>

  <p class="block_13"><i class="calibre4">Olduğumu sandığım, ikici ben kendimi tanımama bir izin verse,</i> <i class="calibre4">öz varlığımın karşıtların uzlaşması, ikilik ötesi tam, bölünmez, gerçeğin tümüyle özümsenip yaşanması olduğunu, anlardım.</i></p>

  <p class="block_14">Dinde tüm sözcükler küfürdür. Buda, Tanrı veya İsa’yı dillerinden düşürmeyenlerin ağızlarını karbonatla yıkamalı.</p>

  <p class="block_13"><i class="calibre4">Karşıtlardan yalnızca olumlu olana süreklilik</i> <i class="calibre4">kazandırmak ereği, doğanın yapışına aykırı olduğundan, olduğumu sandığım soyutlanmış, güdük ikici ben, olanaksızın peşinde koşarak kendini durmadan yinelenen doyumsuzluklara, diğer doyumsuz, kısır ikicilere bitmek bilmez çatışmalara mahkum ediyor.</i></p>

  <p class="block_13 calibre4 sgc-1">Çatışma ve düş kırıklığı - tarihin ve hemen hemen tüm yaşam öykülerinin ana temasıdır. Buda gerçekçiydi, ve «Size acıları gösteriyorum,» dedi. Ancak acılardan kurtuluş yolunu da gösterdi - öz varlık bilinci ve ikilik ötesi gerçeğin tümüyle özümsenip yaşanması.</p>

  <p class="block_13"><i class="calibre4">Ö</i><i class="calibre4">z varlığımızı tanımak bizi Erdemli Kişi kılar, ve Erdemli Kişilik de gerektiğince, erdemli davranmamıza yol açar. Ancak, tek başına erdemli davranmak, Erdemli Kişi olmamızı sağlamaz, öz varlığımızı tanımadan da iyi insanlar olabiliriz. Ama yalnızca iyi olan kişiler Erdemli Kişi değil, Toplumun temel direkleridir.</i></p>

  <p class="block_13"><i class="calibre4">Çoğu direkler ise kendile</i><i class="calibre4">rinin Samsonlarıdır. Toplumu bir süre ayakta, tutarlar, ama er geç yıkıcı olurlar. Günümüze dek erdemli davranışların çoğunun Erdemli Kişilerce yapılarak, sürekli doğruluk ve geçerlilik kazandığı bir toplum görülmemiştir. Bu demek değildir ki böyle bir toplum asla oluşmayacaktır, ve biz Pala’lılar gerçekleşmeyecek düşler peşinde koşarak enayilik ediyoruz.</i></p>

  <p class="block_13 calibre4 sgc-1">Yogiler ve Stoacılar sistemli yöntemlerle kendilerini olduklarından başka görmeğe çalışan, ve bu yolla küçümsenemeyecek sonuçlar alan iyiniyetli kişilerdir. Ancak, benimsediğimiz yapay kişilik olağanüstü erdemli ve bilge de olsa, öz varlığımızın dışında kişiliklere büründüğümüz sürece soyutlanmış ikici benimizden kurtulup Erdemli Kişi olamayız.</p>

  <p class="block_13"><i class="calibre4">Erdemli Kişi özbenliğinin bilincinde olan kişidir; öz varlığımıza varmak ise olduğumuzu sandığımız kişiyi, ve bu yanılgının biçimlendirdiği duygu ye davranışları an be an inceleyip tanımakla mümkündür. Yanılgımızın, yakıştırma kişiliğimizin bir anlık açıklıkla ve bütünüyle kayranışı, o an için i</i><i class="calibre4">kicilik düzmecesine son verir. Ne olmadığımızı kavradığımız anlar gitgide sıklaşıp süreklilik kazandığında bir de bakarız ki öz varlığımıza ulaşıvermişiz. Zihni yoğunlaştırma, soyutlama, manevî çalışmalar, bunların tümü düşünce düzeyinde sistemli dışlamalardır. Çilecilik ye Hazcılık ise sezgi, duygu ve davranış düzeyinde sistemli dışlamalardır. Oysa, Erdemli Kişi özbenliğini yaşam deneyinin tüm düzeyleriyle olan bağıntısı içinde değerlendiren kişidir; bu nedenle, her konumda, her an, her ne yapıyorsanız, ister övülesi, ister sövülesi, ister zevkli, ister tatsız, ister eylemsel, ister duygusal, hep, ama hep uyanık olun. Tek gerçek Yoga, yapılmaya değer tek manevi çalışma budur.</i></p>

  <p class="block_13"><i class="calibre4">«Tek tek nesneler üzerine bilgimiz arttıkça Tanrı’yı daha yakından tanırız.» Spinoza’</i><i class="calibre4">nın bu sözlerini kendi felsefemize uyarlarsak söyle diyebiliriz: kişi yaşam deneyinin her alanıyla kişiliğinin bağıntılarını öğrendikçe, bir sabah uyandığında, öz benliğinin - daha doğrusu Öz (büyük ö) Benliğinin (büyük B) bilincine varma olasılığı artar.</i></p>

  <p class="block_14">St. John haklıydı. Dile gelmemiş evrende Söz yalnızca Tanrıya ait olmakla kalmıyor, Tanrıyla özdeşleşiyordu. Söz inanılacak, takınılacak bir şeydi. Tanrı yansıtılmış bir simge, karşı konulacak bir kılıftır. Tanrı = «Tanrı»</p>

  <p class="block_13"><i class="calibre4">İ</i><i class="calibre4">nan ve inanç çok farklı kavramlardır, inanç çözümlenmemiş sözlerin sistemli olarak önemsenmesidir. Paul’un sözleri, Muhammed’in sözleri, Marx’ın sözleri, Hitler’in sözleri - insanlar bunları önemsiyorlar da ne oluyor?</i></p>

  <p class="block_13"><i class="calibre4">Olan şu: tarihin anlamsız karmaşası,görevle çatışan sadizm; ya da (daha kötüsü) görev olarak sadizm; dinsel inanç karşısında örgütlü paranoya; kendi</i> <i class="calibre4">kiliselerine bağlı haçlıların ve engizisyoncuların kurbanlarına özveriyle bakan iyiliksever rahibeler. Oysa inan hiçbir zaman bu denli önemsenemez. Çünkü inan herkesin öz varlık bilincine varabileceğine ve saplantılı, bağımlı ikici beninden kurtularak Erdemli Kişi olabileceğine duyulan, yaşam deneyleriyle desteklenip doğrulanan güvendir. Tanrım bize inan bağışla, ve bizi inançtan sakın.</i></p>

  <p class="block_1"></p>

  <p class="block_3">Kapı vuruluyordu. Will okumaya ara verdi.</p>

  <p class="block_3">«Kim o?».</p>

  <p class="block_3">«Ben geldim,» dedi Albay Dipa’nın ve beyaz Mersedes karabasanının tatsız anılarıyla yüklü bir ses. Beyaz sandallı, beyaz şortlu, platin kol saatli Murugan yatağa doğru ilerliyordu.</p>

  <p class="block_3">«Gelmekle ne iyi ettiniz!»</p>

  <p class="block_3">Başka bir konuk hatır sorardı; ama Murugan başkalarıyla ilgilenir gibi görünmeyi bile başaramayacak denli kendine dönüktü. «Kırkbeş dakika önce kapıya geldim,» diye yakındı. «Ama moruk daha çıkmamıştı, ben de eve dönmek zorunda kaldım. Sonra da anneme ve konuğumuza kahvaltıda eşlik etmem gerekti...»</p>

  <p class="block_3">«Dr. Robert buradayken neden gelmediniz?» diye sordu Will. «Benimle konuşmak yasalara aykırı mı?»</p>

  <p class="block_3">Oğlan sabırsızca başını salladı. «Elbette değil. Yalnızca, sizinle görüşme nedenimi bilmesini istemedim.»</p>

  <p class="block_3">«Görüşme nedeni mi?» Will gülümsedi. «Hastaları yoklamak çok iyiliksever bir davranıştır - herkesçe onaylanır.»</p>

  <p class="block_3">Bu ince alay kendi sorunlarının dışında hiçbir şeyle ilgilenmeyen Murugan’ın gözünden kaçtı. Durup dururken, «Onlara beni tanıdığını belli etmediğin için sağol,» dedi hırçın bir sesle. Sanki gönül borcunu açığa vurmak ağırına gidiyor, iyiliğiyle onu borçlu duruma düşüren Will’e diş biliyordu.</p>

  <p class="block_3">«Bu konuda konuşmamı istemediğini anlayınca elbette susacaktım,» diye açıkladı Will.</p>

  <p class="block_3">«Sana teşekkür etmek istemiştim,» diye tısladı Murugan, «Seni gidi pis domuz!» der gibi.</p>

  <p class="block_3">«Bir şey değil,» dedi Will alaylı bir incelikle.</p>

  <p class="block_9">Ne nefis bir yaratık! diye düşünüyordu, pürüzsüz altın gövdeye, bir yontu kadar düzgün, ama Olimpik, Klasik özelliklerini yitirip Helenistik bir canlılığa bürünen bu somurtuk yüze içten içe eğlenerek bakarken. Eşsiz güzellikte bir antik kap - ya kabın içindekiler? Ne yazık ki bu yaşamsal soruyu adı batasıca Babs’iyle içli dışlı olmazdan önce sormamıştı. Ne de olsa Babs bir dişiydi. Ve cinsel yapısı gereği Will ona karşı aynı akılcılığı gösteremezdi. Tıpkı, oğlanlara eğilimi olan herhangi birisinin yatağının ucunda oturan bu genç, soysuz yarıtanrı konusunda akılcı davranamayacağı gibi. «Dr. Robert senin Rendang’a gititiğini bilmiyor muydu?» diye sordu.</p>

  <p class="block_3">«Elbette biliyordu. Herkes biliyordu. Oraya annemi almaya gittim. Akrabalarının yanında kalıyordu da. Yani son derece geçerli bir nedenim vardı.»</p>

  <p class="block_9">«Öyleyse, neden orada karşılaştığımızı gizlememi istedin?»</p>

  <p class="block_3">Murugan bir an durakladı, sonra meydan okuyarak Will’e baktı. «Çünkü onların Albay Dipa’yla görüştüğümü bilmelerini istemiyorum.»</p>

  <p class="block_15">Ah! Demek sorun buydu. «Albay Dipa çok etkileyici biri,» dedi. Murugan’ın ağzından laf almak için etkili bir yem bulmuştu.</p>

  <p class="block_3">Şaşılası bir aymazlıkla balık oltaya geldi. Murugan’ın asık suratı heyecanla aydınlandı. Karşısında belirsiz delikanlılığının olanca büyüleyici güzelliğiyle Antonius duruyordu şimdi. «Olağanüstü bir adam,» dedi Will’e dostça gülümseyerek. Sanki odaya girdiğinden beri ilk kez Will’in varlığını farketmişti. Albayın olağanüstü nitelikleri kırılan gururunu unutturmuş ve o an için herkesi sevmesini sağlamıştı - cansıkıcı bir gönül borcu duyduğu bu adamı bile.</p>

  <p class="block_3">«Rendang için yaptıklarına bakın!»</p>

  <p class="block_3">«Evet, neler yapmadı ki,» dedi Will, bu konuda gerçek görüşlerini saklı tutarak.</p>

  <p class="block_3">Murugan’ın ışıldayan yüzü bir an karardı. «Ama buradakiler bana katılmıyorlar,» dedi kaşlarını çatarak. «Onun berbat biri olduğuna inanıyorlar.»</p>

  <p class="block_3">«Kimler?»</p>

  <p class="block_3">«Hemen hemen herkes!»</p>

  <p class="block_9">«Bunun için mi onu görmeni istemiyorlar?»</p>

  <p class="block_3">Murugan, öğretmenin arkası dönükken nanik yapan fırlama bir öğrenci gibi şişinerek sırıttı. «Bütün zamanımı annemle geçirdiğimi sanıyorlar.»</p>

  <p class="block_3">Will bu ipucunu hemen değerlendirdi. «Annen Albayla görüştüğünü biliyor mu?»</p>

  <p class="block_3">«Elbette.»</p>

  <p class="block_3">«Buna karşı değil mi?»</p>

  <p class="block_3">«Yoo, beni destekliyor.»</p>

  <p class="block_3">Will Hadrian ile Antonius betimlemesinde yanılmadığından emindi. Kadın ya kördü, ya da bile bile gerçekleri göz ardı ediyordu.</p>

  <p class="block_3">«Annen izin verdikten sonra Dr. Robert ve diğerleri ne karışır?» dedi. Murugan ikirciklenmişti. Fazla ileri gittiğini kavrayan Will, durumu kurtarmak için lafı değiştirdi. «Yoksa seni askeri dikta yanlısı yapmasından mı korkuyorlar?» diye takıldı.</p>

  <p class="block_3">Başarmıştı, oğlanın yüzünde gerginlik yerini gülümsemeye bıraktı. «Eh, biraz yaklaştın. Aslında nedenleri aptalca bir titizlik,» dedi omuzlarını silkerek. «Yalnızca bir protokol sorunu.»</p>

  <p class="block_3">«Protokol sorunu mu?» Will iyice afallamıştı.</p>

  <p class="block_3">«Sana benim hakkımda bilgi vermediler mi?»</p>

  <p class="block_3">«Tüm bildiğim Dr. Robert’ın dün söyledikleri.»</p>

  <p class="block_3">«Yani benim bir öğrenci olduğum!» Murugan kahkahayı bastı.</p>

  <p class="block_3">«Bu kadar gülünç olan ne?»</p>

  <p class="block_3">«Hiç - hiçbir şey.» Oğlan gözlerini kaçırdı. Sessizlik. Bakışlarını kaçırmayı sürdürerek, «Albay Dipa’yla görüşmemi istemiyorlar, çünkü o bir devletin başkanı, ben de bir devletin başkanıyım. Görüşmemiz uluslararası ilişki kapsamına girer.»</p>

  <p class="block_9">«Lütfen açıklar mısın?»</p>

  <p class="block_3">«Ben Pala Racasıyım.»</p>

  <p class="block_3">«Pala Racası mı?»</p>

  <p class="block_3">«Ellidörtten beri. Babam o zaman öldü de.»</p>

  <p class="block_3">«Bu hesapça annen de Rani.»</p>

  <p class="block_3">«Evet, annem Rani.»</p>

  <p class="block_3">«Sarayla ilişki kur.» Oysa saray onunla ilişki kurmaya çalışıyordu. Anlaşılan Tanrı Joe Adelhyde’a çalışıyordu, hem de fazla mesai yaparak.</p>

  <p class="block_3">«Sen büyük oğlu olmalısın.»</p>

  <p class="block_3">«Tek oğlu,» diye yanıtladı Murugan. Sonra eşsizliğini vurgulayarak, «Biricik oğlu,» diye ekledi. «Anlıyorum, Racalığın kuşku götürmüyor,» dedi Will. «Aman Tanrım, sana Majesteleri diye hitap etmeliyim. Ya da, en azından, Efendimiz!» Sözcükler gülerek söylenmişti, ama Murugan’ın tepkisi büyük bir ağırbaşlılığa, hükümdarlara yaraşır bir soyluluğa bürünmek oldu.</p>

  <p class="block_3">«Hafta sonundan başlayarak bana öyle hitap etmen gerekecek. Yani, doğumgünümden sonra. On sekizime basıyorum. Pala Racaları bu yaşta ergin olurlar. O güne dek Murugan Mailendra’yım. Her konuda -tarımsal üretim konusunda bile- az çok bilgi edinmeye çalışan herhangi bir öğrenci,» dedi küçümsemeyle. «Böylece günü gelince toyluk çekmeyeceğim.»</p>

  <p class="block_3">«Peki, günü gelince neler yapmayı kuruyorsun?» Bu insan güzeli Antonius ile yakın gelecekteki yüce orunu arasında Will’e çok gülünç gelen bir aykırılık vardı. «Nasıl davranacaksın? Kesin kafalarını? Devlet Benim?» diye dalga geçerek sordu.</p>

  <p class="block_3">Soylu ağırbaşlılık sertleşerek paylamaya dönüştü. «Aptallık etme!»</p>

  <p class="block_3">İçin için çok eğlenen Will özür diledi. «Yalnızca ne ölçüde mutlak bir yönetim düşündüğünü öğrenmek istemiştim.»</p>

  <p class="block_3">«Pala meşruti krallıktır,» dedi Murugan.</p>

  <p class="block_3">«Diğer bir deyişle sen bir simgeden öte bir şey değilsin. İngiltere Kraliçesi gibi saltanat süreceksin ama hükmetmeyeceksin.»</p>

  <p class="block_3">Murugan soylu bir Raca olduğunu unutarak «Yo, yoo!» diye bağırdı. «İngiltere Kraliçesi gibi olmayacağım. Pala Racası saltanat sürmekle kalmaz, hükmeder.» Yerinde duramayacak kadar tedirgin olmuştu. Ayağa fırlayıp dolanmaya başladı. «Anayasa ile sınırlanmıştır, ama yönetir, yemin ederim ki hükmeder!». Murugan cama giderek dışarı baktı. Bir anlık suskunluktan sonra geri gelerek Will’in karşısına dikildi. Yüzünde beliren yeni anlatımla, Will’in hiç de yabancısı olmadığı bir iç çirkinliğini tüm ayrıntı ve renkliliğiyle simgeliyordu. «Buralarda patron kimmiş, onlara göstereceğim,» dedi. Bu sözlerin içerik ve söyleniş olarak bir Amerikan gangster filmi kahramanından alındığı apaçıktı. «Bu adamlar beni itip kakacaklarını sanıyorlar,» dedi, iç sıkıcı, sıradan metni okumayı sürdürerek. «Aynı babama yaptıkları gibi. Ama yanılıyorlar.» Burun kıvırarak güzel, iğrenç başını salladı. «Çok yanılıyorlar.»</p>

  <p class="block_3">Dudaklarını oynatmadan, tıslarcasına konuşuyor, iyice ileri çıkarttığı çenesiyle güldürü dizilerinin kötü adamlarını andırıyordu. Kısılmış gözleri buz gibi bakıyordu. Antonius hem gülünç, hem ürkütücü bir biçimde her devrin tüm ikinci sınıf filimlerindeki tüm kabadayıların karikatürüne dönüşmüştü.</p>

  <p class="block_3">«Sen ergin olana dek senin adına yetkileri kim kullanıyor?»</p>

  <p class="block_3">«Üç ayrı bunak topluluğu,» diye yanıtladı. Murugan, saygısızca. «Bakanlar Kurulu, Temsilciler Meclisi, ve beni, yani Racayı temsilen, Danışma Meclisi.»</p>

  <p class="block_3">«Zavallı yaşlı bunaklar!» dedi Will. «Pek yakında şaşkınlıktan dillerini yutacaklar.» İşlenecek suçun havasına girerek bir kahkaha attı. «İnşallah bombayı patlattığında buralarda olurum.»</p>

  <p class="block_3">Murugan da bu neşeye katıldı - ancak, tüyler ürpertici kabadayı kahkahası yerine, ilerde kabadayı rolünü başarıyla oynamasını engelleyeceği anlaşılan o beklenmedik kişilik değişimlerinden biriyle, birkaç dakika öncesinin haylaz, şişinen, arsız öğrenci sırıtışıyla. «Ama ne bomba!» dedi mutlulukla.</p>

  <p class="block_3">«Yapacaklarını ayrıntılarıyla tasarladın mı?»</p>

  <p class="block_3">«Elbette,» dedi Murugan. Değişken yüzünde haylaz çocuk yerini basına demeç veren devlet adamının ağırbaşlı, sözde alçakgönüllü, gönül alıcı tavırlarına bıraktı.</p>

  <p class="block_3">«Birinci görevimiz: bu ülkeyi çağdaşlaştırmak. Rendang’ın petrol gelirleriyle neler başardığı ortada.»</p>

  <p class="block_3">«Pala’nın da Petrol gelirleri var, değil mi?» diye sordu Will. Geçmiş deneyimleri aptal ve kendini beğenmiş kişilerden bilgi sızdırmanın en geçerli yolunun dünyadan habersiz görünmek olduğunu öğretmişti ona.</p>

  <p class="block_3">«Tek kuruşu bile yok,» dedi Murugan. «Oysa adanın güneyi petrol kaynıyor. Ama iç tüketimi karşılayan birkaç verimsiz kuyu dışında, bizim bunaklar petrolü değerlendirmiyorlar. Üstelik değerlendirmek isteyenlere de olanak tanımıyorlar.» Devlet adamı kızmağa başlamıştı, yüzünde ve sesinde kabadayılık izleri beliriyordu. «Bin tane kuruluş öneriler getirdi - Güneydoğu Asya Petrolleri, Shell. Hollanda Kraliyet, Kaliforniya Standart... Ama allahın belası ahmaklar onları dinlemeye bile yanaşmadılar.»</p>

  <p class="block_3">«Sen onları yumuşatamaz mısın?»</p>

  <p class="block_3">«Öyle bir yumuşatırım ki!» dedi kabadayı.</p>

  <p class="block_3">«Ha şöyle!» Sonra pek ilgilenmez görünerek sordu. «Hangi öneriyi kabul etmeyi düşünüyorsun?»</p>

  <p class="block_9">«Albay Dipa Kaliforniya Standart’la çalışıyor, ve onlarla işbirliğinin bize yarar getireceği kanısında.»</p>

  <p class="block_3">«Bence, çeşitli önerileri incelemeden işi bağlamak doğru olmaz.»</p>

  <p class="block_3">«Ben de, annem de aynı görüşteyiz.»</p>

  <p class="block_3">«Akıllıca bir tutum.»</p>

  <p class="block_3">«Annem Güneydoğu Asya petrollerinden yana, yönetim kurulu başkanı Lord Adelhyde’ı tanır da…»</p>

  <p class="block_3">«Lord Adelhyde mı dedin. Şu işe bak!» Sesindeki keyifli şaşkınlık çok inandırıcıydı. «Joe Adelhyde iyi dostumdur. Onun gazetelerinde çalışıyorum. Hem onun özel delegeliğini de yaparım. Söz aramızda,» diye ekledi, «bakır madenlerine gitmemizin nedeni buydu. Bakır Joe Adelhyde’ın yan işlerindendir. Ama en başta gelen uğraşı petrol.»</p>

  <p class="block_3">Murugan kurnaz görünmeye çalışarak sordu, «Nasıl bir fiyat önermeyi düşünüyor acaba?»</p>

  <p class="block_3">Will, bu fırsatı kaçırmayarak soruyu tam bir film milyoneri havasıyla yanıtladı. «Standart’ın verdiği, artı biraz daha.»</p>

  <p class="block_3">«Hakça bir öneri,» dedi Murugan, milyoner senaryosuna bağlı kalarak, ve bilgiç bilgiç başını salladı. Uzun bir sessizlik. Yeniden konuşmaya başladığında yine basına demeç veren devlet adamıydı.</p>

  <p class="block_3">«Petrol girdileri aşağıda belirtildiği biçimde kullanılacaktır? Tüm akçaların yüzde yirmibeşi Dünyanın Yeniden Düzenlenmesi için harcanacaktır.»</p>

  <p class="block_3">Will saygıyla sorusunu yöneltti. «Dünyayı nasıl düzenlemeyi düşündüğünüzü anlatır mısınız?»</p>

  <p class="block_3">«Manevî Kalkınma yoluyla. Manevî Kalkınma Seferberliği’nin ne olduğunu biliyor musunuz?»</p>

  <p class="block_9">«Elbette! Bilmeyen var mı?»</p>

  <p class="block_3">«Tüm dünyayı kapsayan bir akım,» dedi ağırbaşlı devlet adamı. «Tıpkı Hristiyanlığın ilk devirleri gibi. Bu akımın yaratıcısı ve öncüsü annemdir.»</p>

  <p class="block_3">Will hayranlık ve şaşkınlığını belirtti.</p>

  <p class="block_3">«Evet ya, temeli atan annemdir,» diye yineledi, sonra etkiyi arttırmak için ekledi. «İnsanlık için tek çıkar yol olduğuna inanıyorum.»</p>

  <p class="block_3">«Kesinlikle,» dedi Will Farnaby, «Çok haklısınız.»</p>

  <p class="block_3">«Ne diyorduk, girdilerin dörtte biri böylece değerlendirilecek,» diye sürdürdü devlet adamı. «Artanıyla ise yoğun bir sanayileşme süreci başlatılacak.» Sesi yine değişti. «Bizim yaşlı bunaklar yalnızca belli alanlarda sanayileşip, diğer alanlarda bin yıl öncesini yaşatmak istiyorlar.»</p>

  <p class="block_3">«Oysa siz işi sonuna kadar götürmek istiyorsunuz. Sanayileşme adına sanayileşme.»</p>

  <p class="block_3">«Hayır, hayır! Ülkem adına sanayileşme. Pala’yı güçlendirmek için sanayileşme. Saygınlığımızı arttırmak için. Rendang’a bir bakın. Beş yıla kalmaz, gereksindikleri tüm tüfek, top ve cephaneyi üretirler. Tank üretmeleri daha uzun bir süre alır. Ama, nasılsa petrol girdileriyle diledikleri kadar tankı Skoda’dan satın alabilirler.»</p>

  <p class="block_3">«Hidrojen bombası üretimine ne zaman geçecekler?» diye alayla sordu Will.</p>

  <p class="block_3">«Bunu denemezler bile,» diye yanıtladı Murugan. Sonra ekledi, «Aslına bakarsanız Hidrojen bombası kesin etkili tek silah değil.» «Kesin etkili» terimini söylerken ağzının suyu akıyordu. «Kesin etkili silahların» tadına bayıldığı çok açıktı. «Kimyasal ve biyolojik silahlar - Albay Dipa bunlara azgelişmişlerin Hidrojen bombası diyor. Öncelikle ele alacağım konulardan biri Bitki Zararlılarıyla Savaşım Kompleksi.» Murugan göz kırparak gülümsedi, «Eğer böcek öldürücüleri üretebilirseniz, sinir gazı da üretirsiniz.»)</p>

  <p class="block_3">Will Rendang-Lobo varoşlarında yapılmakta olan büyük fabrikayı anımsadı.</p>

  <p class="block_3">«Nedir bu?» diye Albaya sormuştu, beyaz Mersedesle uçarcasına yapının yanından geçerlerken..</p>

  <p class="block_3">«Bitki zararlılarına karşı ilaç üreteceğiz,» diye yanıtlamıştı Albay. Sonra, parlak beyaz dişlerini gösteren sevimli bir gülümsemeyle eklemişti, «Pek yakında bütün Güneydoğu Asya’ya dışsatımı gerçekleştireceğiz.»</p>

  <p class="block_3">O gün Albayın sözlerindeki gizli anlamı sezememişti. Ama şimdi... Will içinden omuz silkti. Albaylar albaydır, delikanlılar da, Murugan gibi olsalar bile, silahlara düşkündürler. Ölümü kovalayan Özel Muhabirler her zaman geniş bir çalışma alanı bulacaklar, diye düşündü.</p>

  <p class="block_3">«Demek Pala ordusunu güçlendireceksiniz?» dedi yüksek sesle.</p>

  <p class="block_3">«Güçlendirmek ne demek, oluşturacağım. Pala’nın ordusu yok.»</p>

  <p class="block_3">«Nasıl Olur!»</p>

  <p class="block_3">«Yok işte. Hepsi barış yanlısı.» Barışın «b»sini tiksintiyle vurgulamıştı, «sı» ise küçümsemeyle yüklü bir tıslayıştı. «Her şeye sıfırdan başlamam gerekecek.»</p>

  <p class="block_3">«Bir yandan sanayileşirken öte yandan orduyu geliştireceksin demek.»</p>

  <p class="block_3">«Evet.»</p>

  <p class="block_3">Will güldü. «Az gittik, uz gittik, gide gide Asurlulara vardık! Sen gerçek bir devrimci olarak tarihe geçeceksin.»</p>

  <p class="block_3">«Öyle umuyorum! dedi Murugan. «Çünkü benim politikam sürekli devrim.»</p>

  <p class="block_3">«Bravo!» diye alkışladı Will.</p>

  <p class="block_3">«Benim amacım yüzyıl önce Dr. Robert’in Pala’ya yerleşen büyük dedesiyle, benim büyük-büyük-büyük dedemin birlikte başlattıkları yenileşme hareketini daha da ileri götürmek. Yaptıklarının bir bölümü gerçekten de olağanüstüymüş. Ama hepsi için aynı şeyi söyleyemem!» Beğenisini böylece sınırlandırdıktan sonra, yılsonu gösterilerinde. «Hamlet» oyununda Polonius’u sergileyen acemi öğrencinin eğreti bilgeliğiyle kıvırcık saçlı başını ağır ağır salladı. «Ama, hiç değilse bir şeyler yapmışlar. Oysa, günümüz yönetimi çok tutucu. İlkellik yanlısı tutucu- çağdaşlaşmak için parmaklarını bile oynatmazlar. Aynı zamanda bağnaz ve köktenci - işlevini yitiren, değişmesi gereken devrim ilkelerine sıkı sıkı sarılıyorlar. Eskimiş düzeni düzeltmiyorlar. Üstelik ilerici saydıkları ilkelerden bir bölümü tam anlamıyla iğrenç.»</p>

  <p class="block_3">«Anladığım kadarıyla, cinsel ilkeleri kastediyorsun.»</p>

  <p class="block_9">Murugan başıyla onayladı, yüzünü öteye çevirdi. Will, şaşkınlıkla, genç adamın yüzünün kızarmış olduğunu gördü.</p>

  <p class="block_16">«Bana bir örnek ver,» diye buyurdu.</p>

  <p class="block_3">Ama Murugan ayrıntılara inmekten kaçınıyordu.</p>

  <p class="block_3">«Dr. Robert’e sor,» dedi. «Vijaya’ya sor. İkisi de bu ilkelerin olağanüstü olduğu görüşünde. Herkes bu görüşte ya. Değişime karşı çıkmalarının bir nedeni de bu. Her şeyin sonsuza dek alışılmış iğrençliğiyle sürüp gitmesini istiyorlar.»</p>

  <p class="block_3">«Sonsuza dek...» diye takılarak yineledi gür, kontralto birses.</p>

  <p class="block_3">«Anne!» Murugan ayağa fırladı.</p>

  <p class="block_3">Will döndü, ve kapıda tepeden tırnağa beyaz muslinlere bürünmüş iri yarı, gösterişli bir kadın gördü. (Bu giyimin kadına hiç uymadığını düşünüyordu - bu tür bir yüz ve yapıya morlar, leylak rengi, çelik mavisi yaraşırdı) Kadın orada durmuş, yapmacık bir gizemlilikle gülümsüyordu. Tombul esmer kolu havada, kıymetli taşlarla bezenmiş eli kapı pervazına dayalı, sahneye çıkmazdan önce sahne ışıklarının ötesinden gelen alkış tufanının dinmesini bekleyen büyük sanatçı, başkadın. Arkasında, sırasını sabırla bekleyen, güvercin grisi Dakron giysili, uzun boylu bir adam duruyordu. Murugan kapı aralığını dolduran somut analık kütlesini bakışlarıyla aşarak adamı Bay Bahu diye adlandırarak selamladı. Perde arkasındaki konumunda Bay Bahu sessizce başını eğdi.</p>

  <p class="block_3">Murugan annesine dönerek, «Buraya kadar yürüdünüz mü?» diye sordu. Sesinde inanmazlık, hayranlıkla karışık bir kaygı vardı. «Buraya kadar yürümüş - olur şey değil!» «Ama gerçekten yürüdüyse, ne yüreklilik!» «Hem de bütün yolu?»</p>

  <p class="block_3">«Evet, hepsini yavrucuğum,» dedi, sevecenlikle takılarak. Kalkık kol indi, oğlanın ince gövdesine dolandı, onu kumaşların sarmaladığı iri göğüslere bastırdı, sonra bıraktı. «Şu ani dürtülerim var ya!» Kadın vurgulamak istediği kelimelerin büyük harflerle başladığını başkalarına duyurmayı beceriyordu. «İçimdeki Küçük Ses, «Git ve Dr. Robert’in evinde kalan yabancıyı gör. Git!» dedi. «Hemen mi?» dedim. «Bu sıcakta mı?» Bu da Küçük Sesimi kızdırdı. «Kadın,» dedi «sesini kes ve sana ne diyorsam yap.» Ben de geldim Bay Farnaby.» Buram buram sandal ağacı yağı kokuları arasında, kolunu Will’e uzatarak ilerledi.</p>

  <p class="block_3">Will elmaslarla donanmış kalın parmaklara doğru eğilerek «Majesteleri» diye sona eren bir şeyler geveledi.</p>

  <p class="block_3">«Bahu!» diye seslendi kadın, yüksek onurunun sağladığı ilk adı kullanma ayrıcalığıyla.</p>

  <p class="block_3">Yardımcı aktör çoktandır beklediği çağrıya uyarak sahneye çıktı, ve Ekselans Abdul Bahu, Rendang büyük elçisi olarak tanıtıldı. «Abdul Pierre Bahu - annesi Parisliydi de. İngilizcesi New York’ta öğrenilmiştir.»</p>

  <p class="block_3">Will adamın elini sıkarken, onun Savonarola’ya<sup class="calibre6"><sup class="noteref" id="back_note_2"><a class="calibre5" href="../Text/index_split_020.html#note_2" title="2">2</a></sup></sup> benzediğini düşünüyordu - ancak, monokl takan ve Saville Row terzilerinden giyinen bir Savonarola.</p>

  <p class="block_3">«Bahu Albay Dipa’nın Baş Danışmanıdır.» dedi Rani.</p>

  <p class="block_3">«Haşmetmaapları, haddim olmayarak, bana büyük teveccüh gösterirken, Albay Dipa’ya haksızlık ettiğinizi belirtebilir miyim.»</p>

  <p class="block_3">İçten olamayacak kadar incelikli ve saygılı söz ve davranışlarında ince bir alay, bilerek yapılan kendini aşağılama gülünçlemesi seziliyordu.</p>

  <p class="block_3">«Asıl beyin, yani Albay Dipa, olması gereken yerde - başımızda. Bana gelince, bendeniz sadece Rendang’ın sempatik sinir sisteminin bir parçacığıyım.»</p>

  <p class="block_3">«Gerçekten çok sempatik!» dedi Rani. «Diğer üstün niteliklerine ek olarak, Bay Farnaby, Bahu Soyluların Sonuncularındandır. Yazlık evini bir görseniz! Binbir Gece Masallarından çıkmış gibi! Elinizi bir çırpıyorsunuz, o anda altı hizmetçi emirlerinizi yerine getirmek için yarışıyor. Doğum gününüz olsa - gece bahçede bir balo düzenleniyor. Müzik, içki, dansözler; meşaleler taşıyan ikiyüz uşak. Harun Reşit yaşantısı, ama tabi, çağın gerektirdiği tüm teknik kolaylıklarla.»</p>

  <p class="block_3">«Kulağa pek hoş geliyor,» dedi Will, Albay Dipa’nın beyaz Mersedesiyle içinden geçtikleri köyleri anımsayarak - derme çatma kulübeler, çöpler, gözleri yangılı çocuklar, iskelete dönmüş köpekler, ağır yüklerin altında iki büklüm kadınlar.</p>

  <p class="block_3">«Ya o ince beğeni!» diye sürdürdü Rani, «o kültür birikimi ve her şeyin ötesinde» (sesini iyice alçaltarak) «derin ve sarsılmaz bir Kutsallık Anlayışı.»</p>

  <p class="block_3">Bay Bahu başını eğdi. Sessizlik.</p>

  <p class="block_3">Bu arada, Murugan öne bir iskemle çekmişti. Ardına bakmaya gerek görmeden -birilerinin sürekli olarak onu kazalardan ve küçük düşürücü olaylardan koruması değişmez bir doğa yasasıymış gibi kendinden emin- Rani yüz kiloluk cüssesinin olanca görkemli ağırlığıyla oturdu.</p>

  <p class="block_3">«Umarım, habersiz gelmekle sizi rahatsız etmemişimdir,» dedi Will’e. Will bunun söz konusu olmadığını belirttiyse de, özür dilemeyi sürdürdü... «Sizden izin isteyecektim,» dedi, «Geleceğimi önceden bildirecektim. Ama İçimdeki Ses «Olmaz, hemen gitmelisin,» buyurdu. Neden? Bilemiyorum. Ama pek yakında nedenler ortaya çıkar.» İri, patlak gözlerini Will’e dikerek gizemle gülümsedi. «Ama, önce hatırınızı sorayım sevgili Bay Farnaby.»</p>

  <p class="block_3">«Hanımefendi, gördüğünüz gibi, sağlığım yerinde.»</p>

  <p class="block_3">«Emin misiniz?» Patlak gözler yüzünü dikkatle, uzun uzun inceledi. «Gördüğüm kadarıyla ölüm yatağındayken bile dostlarına iyi olduğunu söyleyen, ince düşünceli insanlardansınız.»</p>

  <p class="block_3">«Övgünüze teşekkür ederim,» dedi Will. «Ancak, gerçekten çok iyiyim. Şaşılacak derecede, hatta başıma gelenleri düşünecek olursak, inanılmaz biçimde sağlıklıyım.»</p>

  <p class="block_3">«Olağanüstü,» dedi Rani. «Neler atlattığınızı duyduğumda bu sözcüğü kullanmıştım. Gerçek bir mucize.»</p>

  <p class="block_3">«Şansa bakın ki.» diye Erewhon alıntısını yineledi Will. «Tanrı benimleydi.»</p>

  <p class="block_3">Bay Bahu gülmeye başladı; ama Rani’nin bu espriyi anlamadığını görünce fikir değiştirerek kahkahayı ustalıkla öksürüğe dönüştürdü.</p>

  <p class="block_3">«Çok doğru!» diyordu Rani, gür, kontralto sesinde coşkulu bir titreşimle. «Tanrı her an bizimledir.» Will soran gözlerle bakınca, «Yani,» diye açıklamaya girişti, «Gerçekten O’nu Anlayanların yanında.» (Büyük G, büyük A) «En kötü günlerimizde bile - <i class="calibre4">meme dans le desastre</i>. Fransızca biliyorsunuz, değil mi Bay Farnaby?» Will doğruladı. «Fransızca bana İngilizceden de, ana dilimden de, Pala dilinden de daha yakındır. Uzun yıllar İsviçre’de yaşadım,» diye açıkladı. «Önce öğrenci olarak, sonra da zavallı bebeğimin sağlığı bozulduğunda,» (Murungan’ın çıplak kolunu okşadı) «uzun süre dağlarda yaşadık. Bu olay Tanrının hep yanımızda olduğuna iyi bir delil. Minik yavrumun veremin eşiğinde olduğunu bana söylediklerinde altüst oldum. Korkudan çıldıracaktım. Böyle bir kötülüğe izin verdiği için Tanrıya küskündüm. Ne kadar da körmüşüm! Bebeğim iyileşti, üstelik Ebedi Karlar ülkesinde ömrümüzün en güzel günlerini yaşadık - çok mutluyduk, değil mi canım?»</p>

  <p class="block_3">«En mutlu günlerimizi...» dedi Murugan, oldukça inandırıcı bir içtenlikle.</p>

  <p class="block_3">Rani, «Demedim mi» gibisinden gülümsedi, dolgun kırmızı dudaklarını büzdü, sonra hafif bir şapırtıyla onları ayırarak oğluna bir öpücük yolladı. «Gördüğünüz gibi, sevgili Farnaby,» diye açıklamayı sürdürdü. «Aslında her şey çok açık. Hiçbir şey rastlantı değildir. Bir Büyük Plan, ve bu Büyük Planın içinde sayısız küçük planlar vardır. Herbirimiz için birer küçük plan.»</p>

  <p class="block_3">«Haklısınız,» dedi Will, «Çok haklısınız.»</p>

  <p class="block_3">«Bir zamanlar bunu yalnız usumla kavrıyordum,» dedi Rani. «Ama şimdi yüreğimle görüyorum. Artık, gerçekten...» burada gizemli büyük başharfi iyice vurgulamak için bir an durakladı, «Anlıyorum.»</p>

  <p class="block_3">«Aşırı duyarlıdır,» diye tanımlamıştı Rani’yi Joe Adelhyde. Yaşamını ruh çağırma seanslarında geçiren biri olarak bu işlerden anlaması gerekirdi.</p>

  <p class="block_3">«Görebildiğim kadar, Hanımefendi, siz doğuştan Medyumsunuz.»</p>

  <p class="block_3">«Evet, doğuştan,» diye onayladı. «Ama eğitimin de büyük payı var. Belirtmem gereksiz ya. Başka bir Alanda eğitimin.»</p>

  <p class="block_3">«Başka bir alan mı?»</p>

  <p class="block_3">«Evet, Maneviyat alanı. Bu yolda ilerledikçe bütün <i class="calibre4">sidhi</i>ler (Keramet), uzaduyum yetkinlikleri ve olağanüstü güçler kendiliğinden gelişiyor.»</p>

  <p class="block_3">«Demek öyle.»</p>

  <p class="block_3">«Annem inanılmaz işler becerir,» dedi Murugan övünçle.</p>

  <p class="block_3">«<i class="calibre4">N’exagerons pas, cheri</i>.» (Büyütüyorsun, yavrucuğum.)</p>

  <p class="block_3">«Ama bu bir gerçek,» diye üsteledi Murugan.</p>

  <p class="block_3">«Benim de doğrulayabileceğim bir gerçek,» diye söze karıştı büyükelçi. «Ve üzülerek de olsa doğrulayacağım,» diye ekledi, kendisiyle alay eder gibi gülümseyerek. «Yaşamım boyunca bu konularda inançsız biri olarak, olanaksızın gerçekleştiğini görmekten hoşlanmam. Ancak, ne olursa olsun, dürüstlükten yanayım. Ve olanaksız gözlerimin önünde olursa, bu gerçeğe tanıklık etmekten kaçınmam. Majesteleri olağanüstü şeyler yapıyorlar.»</p>

  <p class="block_3">«Eh, eğer öyle diyorsanız...» dedi hoşnutlukla yüzü parlayan Rani. «Ama şunu sakın unutmayınız Bahu, asla unutmayınız: Mucizelerin hiçbir değeri yoktur. Asıl önemli olan Başka Şey - Yolun sonunda karşılaşılan Şey.»</p>

  <p class="block_3">«Dördüncü Aşamaya ulaştıktan sonra, Annem,» diye başladı Murugan.</p>

  <p class="block_3">«Bir tanem!» Rani sus işareti yapıyordu. «Bunlar açıklanmaması gereken şeyler.»</p>

  <p class="block_3">«Özür dilerim,» dedi oğlan. Uzun, gebe bir suskunluk.</p>

  <p class="block_3">Rani gözlerini yumdu. Bay Bahu da ona öykünerek monoklünü çıkarttı, ve sessizce dua eden sofu din adamı kişiliğine büründü. Will ona baktı, ve bu ağırbaşlı, denetimli cansız maskenin ardında neler olup bittiğini kendi kendine sordu.</p>

  <p class="block_3">«Hanımefendi, Yolu nasıl bulduğunuzu sorabilir miyim?» dedi sonunda.</p>

  <p class="block_3">Rani bir iki saniye konuşmadı. Yumulu gözleri, ve gizemli bir mutluluk yansıtan Buda gülüşüyle öylece oturuyordu. Sonra, «Yolu bana Tanrı gösterdi.» dedi.</p>

  <p class="block_3">«Bunu biliyorum. Öğrenmek istediğim, nerede, hangi rastlantının, ya da kişinin aracılığıyla?»</p>

  <p class="block_3">«Anlatayım.» Gözlerini kırpıştırarak açtı ve bir kez daha: o patlak gözlerin parlak, sabit, delici bakışlarıyla karşılaştı Will.</p>

  <p class="block_3">Yer Lozan’dı. Zaman, İsviçre’deki öğrenimimin ilk yılı. Tanrının görevlendirdiği aracı, sevgili Madam Buloz. Sevgili, şirin Madam Buloz, sevgili yaşlı profesör Buloz’un eşiydi, yaşlı profesör Buloz’sa ayrıntılı araştırmalar, titiz düşünüp taşınmalar sonunda babası, yani sabık Rendang Sultanı tarafından güvenilir ellerine emanet edildiği adamdı. Profesör altmışyedi yaşındaydı, jeoloji hocasıydı, ve öyle katı bir Protestan mezhebine bağlıydıydı ki, eğer yemekte bir bardak şarap içmese, günde yalnızca iki kez dua etmese ve tek karılı olmasa, Müslüman olduğu sanılabilirdi. Böyle bir gözetim altında Rendang Prensesi usça uyarılacak, ama törel yapısı ve inançları olduğu gibi kalacaktı. Ancak Sultan Profesör’ün karısını hesaba katmamıştı. Madam Buloz henüz kırkında, tombul duygusal kabına sığamayacak kadar coşkulu ve görünürde kocasının katı mezhebinden olduğu halde, aslında başka bir inanca körü körüne bağlı biri, bir Teosofistti.<sup class="calibre6"><sup class="noteref" id="back_note_3"><a class="calibre5" href="../Text/index_split_021.html#note_3" title="3">3</a></sup></sup></p>

  <p class="block_3">Riponne alanı yakınlarındaki büyük evin çatı odasında özel bir tapınağı vardı ve her fırsatta gizlice buraya çekilerek nefes alıp verme çalışmaları, zihni yoğunlaştırma denemeleri yapar, ruh çağırırdı. Yorucu tapınmalar. Ama deneyüstü alanda elde ettiği başarılara değerdi doğrusu. Sıcak bir yaz gecesinin ilerlemiş saatlerinde, sevgili yaşlı Profesör iki kat aşağıda, yatağında horul horul uyurken, o bir Varlığın farkına varmıştı: Üstat Koot Hoomi onunlaydı.</p>

  <p class="block_3">Rani öyküsünün gerilimini arttırmak için durakladı.</p>

  <p class="block_3">«Olağanüstü,» dedi Bay Bahu.</p>

  <p class="block_3">«Olağanüstü,» diye uysalca ona katıldı Will.</p>

  <p class="block_3">Rani öyküye döndü. Mutlulukla dolup taşan Madam Buloz sırrını kendine saklayamamıştı. Önce üstü kapalı sözler etmiş, sonra gizini açıklamış, en sonunda da Rani’yi özel tapınağına çağırarak eğitmeye koyulmuştu. Çok geçmeden Koot Hoomi çırağa ustadan daha fazla yakınlık gösterir olmuştu.</p>

  <p class="block_3">«Ve o gün, bu gündür,» diye öyküsünü bitirdi Rani, «Üstat benim İleri Gitmeme yardım etmiştir.»</p>

  <p class="block_3">«Nereye doğru bir gidiş,» diye içinden sordu Will. Bunu yalnızca Koot Hoomi biliyor olmalıydı. Ama, Will kadının vardığı yerden pek hoşlanmamıştı. Gösterişli yüzdeki anlatımı özellikle sevimsiz buluyordu - üstünlük belirten bir dinginlik, erinçli, sarsılmaz bir burnu büyüklük. Kadın şaşılacak ölçüde, Joe Adelhyde’a benziyordu. Joe, vicdanı sızlamadan parasının ve o parayla satın alabileceği etkinlik ve gücün tadını çıkartabilen mutlu milyonerlerdendi. Ve işte, karsısında -sırmalı beyaz kumaşlara bürünmüş, gizemli, olağanüstü olsa bile- Joe’nun soyundan biri vardı: soya fasulyesi ve bakır pazarı verine Katışıksız Maneviyat ve Ermişler pazarını elinde tutan, ve vurgununu ellerini ovuşturarak izleyen bir dişi milyoner.</p>

  <p class="block_3">«Üstadın benim için yaptıklarına bir örnek vereyim,» dedi Rani. «Sekiz yıl önce -yirmi üç Kasım 1953’te- sabah meditasyonumu yaparken Üstat geldi. Bizzat geldi. Görkemle geldi. «Büyük bir seferberlik başlatılacak,» dedi. «İnsanlığın kendi kendini yok etmesini önleyecek Dünya Çapında bir Atılım. Ve sen, çocuğum, bu göreve seçildin.» «Ben mi? Evrensel bir Atılım mı? Ama bu çok saçma!» dedim. «Ben bugüne dek hiç konuşma yapmadım. Basın organlarında tek satır yazım çıkmadı. Ne önderlik, ne de örgütleyicilik deneyimim var.» «Yine de,» dedi (anlatılmaz güzellikteki gülüşüyle) «yine de, bu seferberliği sen başlatacaksın - Dünya Çapında Manevî Kalkınma Seferberliği. Sana gülecekler, aptal, kaçık, bağnaz diyecekler. Ama, it ürür, kervan yürür. Manevî Kalkınma Seferberliği, gülünesi başlangıçlardan Büyük bir Güce ulaşacak. Erdem adına bir Güç, zamanla Dünyayı Kurtaracak bir Güç.» Bunları söyleyip gitti. Beni şaşkın, afallamış, ürkmüş bırakıp gitti. Ama yapabileceğim hiçbir şey yoktu, boynum kıldan inceydi. Buyruğunu yerine getirdim. Ve bakın neler oldu? Söylevler verdim, ve O dilimi uz kıldı. Önderlik yükünü taşıdım, ve yanıbaşımda Onun görünmez varlığı olduğu için, insanlar beni izledi. Yardım istedim, çuvallarla para geldi. Ve işte, ben buyum.» İri ellerini kendini küçümseyen bir anlatımla iki yana açtı, ve gizemle gülümsedi. İşte bir zavallı, der gibiydi, kendine değil, Üstat Koot Hoomi’ye ait biri. «İşte, ben buyum,» diye yineledi.</p>

  <p class="block_3">«Tanrıya Şükür,» diye atıldı Bay Bahu, «Siz busunuz.»</p>

  <p class="block_3">Uygun bir suskunluktan sonra Will Rani’ye Madam Buloz’dan öğrendiği yöntemleri sürekli olarak uygulayıp uygulamadığını sordu.</p>

  <p class="block_3">«Sürekli,» dedi Rani. «Yemeksiz nasıl yaşanılmazsa, ben de Meditasyonsuz yaşayamam.»</p>

  <p class="block_3">«Evlendikten sonra çalışmalarınızı yürütmek zor olmadı mı? Yani, yine İsviçre’ye gitmeden önce. Evlilik size birçok resmi görevler yüklemiş olmalı.»</p>

  <p class="block_3">«Resmi olmayan birçok görev de yükledi,» dedi Rani, eski kocasının kişiliği, dünya görüşü ve cinsel alışkanlıkları konularına son derece olumsuz bir yorum getiren bir sesle. Ayrıntılara girmek üzere ağzını açmıştı ki, duraksadı, sonra Murugan’a dönerek, «Canım,» diye seslendi.</p>

  <p class="block_3">Sol elinin tırnaklarını sağ avucuna sürterek parlatmaya uğraşan Murugan, suçüstü yakalanınca irkildi.</p>

  <p class="block_3">Tırnak konusunu, ve oğlunun ortaya vurduğu ilgisizliği görmezden gelen Rani, iç gıcıklayıcı bir gülümsemeyle, «Haydi meleğim, git de arabayı getir,» dedi. «İçimdeki Ses eve yayan dönmem konusunda bir şey söylemiyor. Evim yalnızca birkaç yüz metre uzakta,» diye Will’e açıkladı. «Ama, bu sıcakta, ve benim yaşımda...»</p>

  <p class="block_3">Övgü peşinde olduğu belliydi. Ama Will’e kalırsa, yürümek için çok sıcaksa, inandırıcı bir incelik gösterisinin gerektirdiği azımsanamayacak enerjiyi ortaya koymak için de çok sıcaktı. Allahtan, kaba saba gazetecinin kusurlarını örtebilecek profesyonel bir diplomat, deneyimli bir dalkavuk vardı el altında. Bay Bahu güldü. «Murugan daha onsekizinde bile değil. Hem, ben Rendang Prensesinin Pala’ya gelin gittiğinde ne denli genç olduğunu bilirim.»</p>

  <p class="block_3">Bu arada Murugan uslu uslu kalkmış, annesine veda ediyordu.</p>

  <p class="block_3">Oğlu odadan çıkınca, Rani, «Şimdi rahat rahat konuşabiliriz,» dedi. Ve konuşma özgürlüğünün tadını çıkartmaya koyuldu - yüzünde, sesinde, patlak gözlerinde ve sarsılan gövdesinde derin bir yergi seziliyordu.</p>

  <p class="block_3">Ölünün ardından... Kocası üzerine ayrıntılara girmek istemezdi. Ama şunu belirtmeliydi ki, adam birçok açıdan tipik bir Pala’lı, ulusunun gerçek bir temsilcisiydi. Ve, acı ama gerçek, Pala’nın pürüzsüz parlak derisi iğrenç bir kokuşmuşluğu gizliyordu.</p>

  <p class="block_3">«İki yıl önce, Manevî Kalkınma Seferberliği adına bir dünya gezisine çıktığımda, zavallı bebeğime neler yapmaya kalkıştıklarını düşünüyorum...» Bileziklerini şıngırdatarak ellerini yüzüne kapattı. «Ondan uzun bir süre için ayrılmak çok acıydı; ama Üstat beni bir göreve atamıştı, ve İçimdeki Ses oğlumu yanıma almamın doğru olmayacağını söylüyordu. Uzun süre yurt dışında yaşamıştı. Yöneteceği ulusu tanıma zamanı gelmişti. Bu nedenle onu Pala’da bırakmaya karar verdim. Danışma Kurulu bir Korumanlık komitesi atadı. Oğlan çocuk büyüten iki kadın ve iki erkek ki, bunlardan biri ne yazık ki «(kızgınlıktan çok kırgınlıkla)» Dr. Robert MacPhail’di. Sözü uzatmayalım, ben uzaklaşır uzaklaşmaz, Bebeğimi, Biricik Yavrumu emanet ettiğim bu eşsiz koruyucular, sistemli biçimde, evet Bay Farnaby, sistemli biçimde, oğlum üzerindeki etkinliğimi yok etmeye kalkıştılar. Yıllar alan çabalar sonunda oluşturduğum tüm Törel ve Ruhsal Değer Yapısını yıkmaya uğraştılar.»</p>

  <p class="block_3">Will kadının ne demek istediğini bal gibi anladığı halde, hınzırlık olsun diye şaşıp kalma numarası yaptı. Tüm Törel ve Ruhsal Değer Yapısı? Oysa Dr. Robert çok iyi birine benziyordu. Ya diğerleri, pes doğrusu, onlar kadar yalın, içten, yardımsever kişiler tanımamıştı.</p>

  <p class="block_3">«İyi yürekli olduklarına katılıyorum,» dedi Rani. «Ancak iyi yüreklilik tek Erdem değil ki.»</p>

  <p class="block_3">«Çok haklısınız,» dedi Will, ve Rani’de bulunmadığı açıkça görülen bütün erdemleri bir bir saydı. «Açık yüreklilik de var. Ayrıca, dürüstlük, alçak gönüllülük, özveri...»</p>

  <p class="block_3">«İffeti unuttunuz.» dedi Rani sertçe. «İffet her şeyin temelidir, İffet <i class="calibre4">sine qua non’</i>dur. (ana koşul)»</p>

  <p class="block_9">«Ama, anlattıklarınıza bakılırsa, Palalılar böyle düşünmüyorlar.»</p>

  <p class="block_3">«Ne yazık ki öyle.» Sonra, zavallı bebeğinin nasıl kirletilmek istendiğini, Pala’da sıkça rastlanan erken gelişmiş, azgın kızlardan biriyle pisliğe dalması için nasıl özendirildiğini anlattı. Üstelik kızları baştan çıkartan erkeklerden olmadığını anladıklarında (çünkü, oğluna Kadının temelde Kutsal olduğunu iyice belletmişti) bu kez de oğlunu baştan çıkartması için kızı kışkırtmışlardı.</p>

  <p class="block_3">Will içinden, acaba kız başarabildi mi, diye geçirdi. Yoksa Antonius yaşıdı oğlanların, ya da daha yaşlı, daha deneyimli ve yeğin bir oğlancının, Albay Dipa’nın İsviçreli bir öncüsünün etkisiyle kızlara bağışıklık mı kazanmıştı?</p>

  <p class="block_3">«Bunlar yetmezmiş gibi,» Rani’nin sesi tüyler ürpertici bir sahne fısıltısına dönüşmüştü, «Korumanlar Komitesinden bir anne -özellikle belirtirim, bir anne- bir dizi ders vermeyi önermiş.»</p>

  <p class="block_3">«Ne dersi?»</p>

  <p class="block_3">«Aşk adını yakıştırdıkları konuda!» Lağım kokusu almış gibi burun kıvırdı. «Hem de Olgun kadınlardan!» Tiksinti yerini kızgınlığa bırakmıştı.</p>

  <p class="block_3">«Daha neler!» diye bağırdı büyükelçi.</p>

  <p class="block_3">«Daha neler!» diye işgüzarlıkla ona katıldı Will. Anlaşılan, bu olgun kadınlar Rani açısından en azgın, erken gelişmiş kızdan daha çekinceli rakiplerdi. Aşk oyunlarında olgun bir öğretmen bir ikinci anne simgesi, üstelik cinsel sınırlamaları aşma ayrıcalığına sahip bir anne simgesi olabilirdi.</p>

  <p class="block_3">«Özel,» Rani zorlukla konuşuyordu. «Özel Teknikler öğretiyorlar.»</p>

  <p class="block_3">«Ne gibi teknikler?» diye sordu Will?</p>

  <p class="block_3">Ama kadın iğrenç ayrıntılara girmeğe dayanamadı. Aslında bu gereksizdi. Çünkü Murugan, (Tanrıya şükür), onları dinlememişti. Anası yaşında bir kadından ahlaksızlık dersleri, bunun düşüncesi bile iç bulandırıcıydı. O İffet ülküsüne saygı duymayı öğrenmişti bir kez.</p>

  <p class="block_3">«Brahmacharya,<sup class="calibre6"><sup class="noteref" id="back_note_4"><a class="calibre5" href="../Text/index_split_022.html#note_4" title="4">4</a></sup></sup> anlatmak istediğim bu.»</p>

  <p class="block_3">«Çok haklısınız,» dedi Will.</p>

  <p class="block_3">«Bu açıdan bakarsak, çocuğun sağlığının bozulması iyi zamanlanmış bir lütufmuş. Pala’da yaşasaydık onu dilediğimce yetiştiremezdim. Burası kötülüklerle dolu. İffete, Aileye, dahası, Anne Sevgisine karşı güçler var.»</p>

  <p class="block_3">Will dikkat kesilerek sordu, «Anneleri de mi eğitip değiştiriyorlar?»</p>

  <p class="block_3">Başıyla onayladı. «Ne denli aşırılığa kaçtıklarını anlayın. Ama Koot Hoomi, Pala’da bizi bekleyen tehlikeleri biliyordu. Ve ne oldu? Bebeğim hastalanır, doktorlar bizi İsviçre’ye, kötülüklerden ırağa gönderirler...»</p>

  <p class="block_3">«Nasıl oldu da Koot Hoomi iki yıl önce buradan ayrılmanıza izin verdi? Murugan’ın başına gelecekleri göremedi mi?»</p>

  <p class="block_3">«O her şeyi görür,» dedi Rani. «Yoldan saptırma çabalarını, buna karşı direnişi, Kötü Güçlerin toplu saldırısını, ve son anda gelen Kurtuluşu. Uzun süre Murugan başına gelenleri bana anlatmadı,» diye açıkladı. «Ama üç aydan sonra Kötü Güçlerin saldırılarıyla baş edemez olmuştu. Beni uyarmaya çalıştı, ama ben kendimi Üstadın işlerine öyle kaptırmıştım ki, bir türlü ayamadım. En sonunda her şeyi, tüm ayrıntılarıyla bana yazdı. Brezilya’da yapacağım son dört konuşmayı erteleyerek, jete atladığım gibi soluğu burada aldım. Bir hafta sonra İsviçre’deydik. Bebeğim ve Ben - Üstatla başbaşa.»</p>

  <p class="block_3">Gözlerini yumdu, ve yüzünde şeytansı bir esrime belirdi. Will tedirgin olmuştu, başını çevirdi. Bu kendini ermişler katına yücelten dünya kurtarıcısı, bu aç gözlü, güçlü pençeli anne bir kez olsun başkalarına nasıl göründüğünü düşünmüş müydü? Zavallı aptal oğluna neler yaptığını, halen neler yapmakta olduğunu biliyor muydu? Birinci sorunun yanıtı kesinlikle olumsuzdu. İkinci soruya çeşitli seçenekler vardı? Oğlanı ne hale getirdiğini bilmiyor olabilirdi. Ama biliyor da olabilirdi. Biliyor ve Albayla ilişkinin sonuçlarını, bir kadınla ilişkiden doğacak sonuçlara yeğliyordu. Bir kadın onun ayağını kaydırabilirdi, ama Albay Dipa bunu yapamazdı.!</p>

  <p class="block_3">«Murugan bu sözde düzeltimleri düzeltmeyi düşünüyormuş.»</p>

  <p class="block_3">«Bunu başarması için gereken gücün ve bilgeliğin ona verilmesi için gece gündüz dua ediyorum,» dedi Rani, Will’e dedesi Başpapazı anımsatan bir sesle.</p>

  <p class="block_3">«Diğer tasarıları konusunda ne düşünüyorsunuz?» diye sordu Will. «Petrol? Sanayileşme? Ordu?»</p>

  <p class="block_3">«Ekonomi ve Politika benim uzmanlık alanımın dışındadır,» dedi, Will’e Dördüncü Aşamaya ermiş biriyle konuştuğunu belirten hafif bir gülüşle. «Bu konuları Bahu’ya sorun.»</p>

  <p class="block_3">«Sorularınızı yanıtlamaya yetkili değilim,» dedi büyükelçi. «Ben bir yabancıyım, yabancı bir gücü temsil ediyorum.»</p>

  <p class="block_3">«Pek de yabancı sayılmazsınız,» dedi Rani.</p>

  <p class="block_3">«Belki sizin gözünüzde değilim, Hanımefendi. Ve pek iyi bildiğiniz gibi ben de kendimi yabancı saymıyorum. Ama, ya Pala yönetimi - onlar için bir yabancıyım.»</p>

  <p class="block_3">«Ama bu, bu konularda görüşleriniz olmasını engellemez ki,» dedi Will. «Olsa olsa burada geçerli olan görüşlere katılmanızı önler. Söz aramızda,» diye ekledi, «burada görevli olarak bulunmuyorum. Bay Büyükelçi, sizden demeç almak amacında değilim. Burada konuşulanlar kesinlikle aramızda kalacak.»</p>

  <p class="block_3">«Yayınlanmaması kaydıyla, eğer kişisel görüşümü sorarsanız, genç dostumuzu sonuna kadar destekliyorum.»</p>

  <p class="block_3">«Bundan da Pala yönetimine kesinlikle karşı olduğunuzu çıkartabilir miyim?»</p>

  <p class="block_3">«Kesinlikle yanlış yoldalar,» dedi Bay Bahu - ve kemikli, keskin hatlı sofu maskesi Volterimsi bir gülümsemeyle ışıldadı. «Kesinlikle yanlış yoldalar, çünkü ülkeyi çok iyi yönetiyorlar.»</p>

  <p class="block_3">«Çok iyi?» diye atıldı Rani. «Nasıl olur?»</p>

  <p class="block_3">«Çok iyi yönetiyorlar,» diye açıkladı, «çünkü seçtikleri yol bu güzel adada yaşayan tüm erkek, kadın ve çocuklara olabildiğince kusursuz bir özgürlük ve mutluluk ortamı sağlamaya yeterli.»</p>

  <p class="block_9">«Ama Mutlulukları Sahte.» diye haykırdı Rani. «Özgürlükleri yalnızca Bedensel.»</p>

  <p class="block_3">«Majestelerinin yüce içgörüleri karşısında saygıyla eğilirim,» dedi büyükelçi, ve eğildi. «Ama, yüce, ya da bedensel, sahte, ya da gerçek, mutluluk mutIuluktur, ve özgürlük tatlıdır. İlk Düzeltimciler tarafından başlatılan, ve sonradan daha da geliştirilen politikalar bu iki ereğe varmak için çok uygun.»</p>

  <p class="block_3">«Siz bunların özenilecek erekler olduğuna inanmıyorsunuz galiba?»</p>

  <p class="block_9">«Tam tersi, bunlar herkesin ulaşmaya çalıştığı ereklerdir. Ancak, ne yazık ki gerek Pala’nın, gerek dünyanın genel gidişi içinde geçerliliklerini, özenilebilirliklerini yitirdiler.»</p>

  <p class="block_3">«Yani bunlar. Düzeltimcilerin mutluluk ve özgürlük uğruna işe giriştiği o yıllarda daha mı geçerliydiler?»</p>

  <p class="block_3">Büyükelçi başıyla onayladı. «O günlerde Pala daha haritalarda bile gösterilmiyordu. Onu bir özgürlük ve mutluluk adasına dönüştürme ereği akla uygundu. Dış dünya ile bağlantısı olmadığı sürece ideal bir toplum, geçerli bir toplum olabilirdi. Pala’da kurulan sistem aşağı yukarı 1905 yılına kadar geçerli ve gerçekçi sayılabilir. Ama, sonra, bir kuşak bile değişmeden dünyanın çehresi değişti. Sinema, arabalar, uçaklar, radyo, kitle üretimi, kitle ölümleri, kitle iletişimi ve hepsinin ötesinde, halk kitlesi - giderek büyüven gecekondu semtlerinde ve varoşlarda, giderek çoğalan nüfus. 1930’larda ileri görüşlü her gözlemci insanlığın dörtte üçü için mutluluk ve özgürlüğün erişilmez olduğunu görebilirdi. Bugün, otuz yıl sonra, bunlar tüm insanlık için erişilmez olmuştur. Bu arada dış dünya durmaksızın, karşı konulmaz biçimde, bu küçük mutluluk ve özgürlük adasının üzerine yürümektedir. Bir zamanlar geçerli, olası olan, artık olası değildir.»</p>

  <p class="block_3">«Demek bu nedenlerden ötürü Pala’nın değişmesi gerektiğine inanıyorsunuz?»</p>

  <p class="block_3">Bay Bahu başını sallayarak, «Hem de kökten,» dedi.</p>

  <p class="block_3">«Kökleri ve dalları da,» diye ekledi Rani, sadist bir hazla.</p>

  <p class="block_3">«Hem de çok geçerli iki nedenden ötürü,» diye konuşmayı sürdürdü Bay Bahu. «Bir, Pala çevresini saran dünyadan daha ayrıcalıklı olmayı sürdüremez. İki, ayrıcalıklı olması doğru değil.»</p>

  <p class="block_3">«İnsanların özgür ve mutlu olması nasıl doğru olmaz?»</p>

  <p class="block_3">Rani söze karışarak yanıltıcı mutluluk ve yanlış türde özgürlük konusunda yukardan esinlenmiş bilgelikler yumurtladı.</p>

  <p class="block_3">Bay Bahu söz sırasının yine kendine gelmesini saygılı bir suskunlukla bekledi, sonra yine Will’e döndü.</p>

  <p class="block_3">«Doğru değil ya,» diye direndi. «Bunca acı karşısında ayrıcalıklarıyla gösteriş yapmaları - bu açıkça kibir, insanlığı hiçe saymak, dahası Tanrıyı hiçe saymaktır.»</p>

  <p class="block_3">«Tanrı,» diye şehvetle fısıldadı Rani, «Tanrı...»</p>

  <p class="block_3">Sonra gözlerini açarak, «Bu Palalılar,» diye ekledi, «buralar Tanrıya inanmaz. Tüm inandıkları Hipnotizma, Tüm Tanrıcılık ve Cinsel Özgürlük.» Sözcükleri kızgınlıkla, tiksintiyle vurguluyordu.</p>

  <p class="block_3">«Ve siz onları mutsuz kılarak Tanrıya inanmalarını sağlayacaksınız. Eh, bu da dini yaymanın bir yolu. Belki de işe yarar, belki elde edilen sonuçlar, kullanılan yöntemleri aklar.» Omuz silkti. Sonra ekledi, «Ama, ne olursa olsun, Palalılar ne yaparsa yapsın, dedikleriniz gerçekleşecek. Murugan’ın davayı kazanacağını öngörmek için peygamber olmak gerekmez. O geleceğe neyin egemen olacağını biliyor. Ve gelecekte egemenlik kuşkusuz, ham Petrolün. Hamlık ve petrol dedim de,» diyerek Rani’ye döndü, «Yakın dostum Joe Adelhyde’la tanışıyormuşsunuz galiba?»</p>

  <p class="block_3">«Siz Lord Adelhyde’ı tanıyor musunuz?»</p>

  <p class="block_3">«Hem de yakından.»</p>

  <p class="block_3">«Boşuna değil, İçimden gelen Ses çok üsteledi!» Gözlerini yeniden yumarak kendi kendine gülümsedi ve usulca başını salladı. «Şimdi anlıyorum.» Sonra değişik bir sesle sordu, «O sevgili adam ne alemde?»</p>

  <p class="block_3">«Hep bildiğiniz gibi, kendine özgü kişiliğini koruyor.»</p>

  <p class="block_3">«O ne bulunmaz bir kişilik! <i class="calibre4">L’homme au cerf-volant -</i> ben onu böyle tanımlarım.»</p>

  <p class="block_3">«Uçurtmalı adam mı?» diye şaşkınlıkla sordu Will.</p>

  <p class="block_3">«İşlerini bu dünyada yürütüyor,» diye açıkladı Rani, «ama elinde bir ip, ipin ucunda da bir uçurtma var, ve bu uçurtma durmadan yükseğe, daha yükseğe tırmanmaya çabalıyor. Yükseklere. İşiyle, gücüyle uğraşırken bile yukardan gelen çekimi algılıyor, Ruhun bedeni durmadan çekiştirdiğini duyuyor. Bir düşünün! Bir iş adamı, Sanayiin büyük bir Önderi- ve önemsediği tek Gerçek, Ruhun ölümsüzlüğü!»</p>

  <p class="block_3">Will sonunda aymıştı. Kadın Joe Adelhyde’ın ispritizma tutkusundan söz ediyordu. Joe Adelhyde’ın her hafta katıldığı çeşitli seansları düşündü: Otomatist Bayan Harbottle; Kiowalı kızılderili Bawbo’nun yönetimine giren Bayan Pym; Bayan Tuke ve havada süzülerek cızırtılı bir sesle geleceğe ilişkin bilgelikler yumurtlayan önbilili borusu. (Bu önbililer Joe’nun sekreteri tarafından steno edilirdi: «Avustralya çimentosu al; Kahvaltılık Besinler’deki değer kaybı seni ürkütmesin; kauçuk hisselerinin yüzde kırkını elden çıkart; kazancını IBM ve Westinghouse’a yatır...)»</p>

  <p class="block_3">«Size hiç piyasanın durumunu önceden bilen o borsa simsarının ruhundan söz etmiş miydi?»</p>

  <p class="block_3">«<i class="calibre4">Sidhis</i>,»<sup class="calibre6"><sup class="noteref" id="back_note_5"><a class="calibre5" href="../Text/index_split_023.html#note_5" title="5">5</a></sup></sup> dedi Rani, hoşgörüyle. «Yalnızca <i class="calibre4">Sidhis</i>. Başka ne beklenir ki! Ne de olsa daha çok Toy. Ve bu yaşamda yazgısı işadamlığı. Geçmişte yaptıkları, bugün yaptığı işler ve gelecekte yapacakları, hepsi önceden belirlenmiştir. Ve gelecekte yapacağı işler arasında,» dedi gösterişle ve kulak kesilmiş bir pozda, parmağı havada, başı yana eğik, durakladı. «Evet, yapacakları arasında -İçimden gelen Ses diyor ki- Pala’yı ilgilendiren önemli ve olağanüstü bazı işler de var.»</p>

  <p class="block_3">İnsan her şeye bir kılıf uydurabiliyor. «Ben şunun şöyle olmasını istiyorum. Daha doğrusu, istek benim değil, Tanrı’nın - ama şu mutlu rastlantıya bakın ki Tanrı istemiyle benim istemim hep özdeştir.» Will ağırbaşlı dinleyici görünüşünün ardında için için kıkırdadı.</p>

  <p class="block_3">«İç sesiniz Güneydoğu Asya Petrollerine de değindi mi?»</p>

  <p class="block_3">Rani yine dinledi ve sonra başını salladı. «Hem de açık seçik.»</p>

  <p class="block_3">«Ama, duyduğuma göre Albay Dipa «Kaliforniya Standart» diyor, başka bir şey demiyormuş. Söz aramızda, Albay’ın Petrol şirketi seçimi Pala’yı niçin etkiliyor?»</p>

  <p class="block_3">«Benim hükümetim,» dedi Bay Bahu etkileyici bir sesle, «Adalar arası ilişkileri Beş Yıllık Ekonomik Eşgüdüm ve İşbirliği Planı çerçevesinde değerlendiriyor.»</p>

  <p class="block_3">«Adalar Arası Eşgüdüm ve İşbirliği uyarınca Kaliforniya Standart’a tekelleşme hakkı verilmesi mi gerekiyor?»</p>

  <p class="block_3">«Standart’ın önerdiği koşulların rakiplerininkinden daha doyurucu olması koşuluyla, evet.»</p>

  <p class="block_3">«Diğer bir deyişle,» diye atıldı Rani, «daha yüksek bir fiyat öneren olmaması durumunda.»</p>

  <p class="block_3">«Siz gelmeden önce Murugan ile bu konuyu konuşuyorduk. Güneydoğu Asya Petrollerinin Pala’ya, Standart’ın Rendang’a verdiğinden daha fazla bir fiyat ödemeye hazır olduğunu belirtmiştim.»</p>

  <p class="block_3">«Yüzde on beşi bulur mu?»</p>

  <p class="block_3">«Yüzde on diyelim.»</p>

  <p class="block_3">«Şunu yüzde ön iki buçuk yapıverin.»</p>

  <p class="block_3">Will hayranlıkla kadına baktı. Dördüncü aşamaya ermiş biri için bayağı başarılı sayılırdı.</p>

  <p class="block_3">«Joe Adelhyde bu işe kuduracak. Ama sonunda yüzde on iki buçuğu koparacağınızdan hiç kuşkum yok,» dedi Will.</p>

  <p class="block_3">«Bu çok çekici bir öneri,» dedi Bay Bahu.</p>

  <p class="block_3">«Ama Pala hükümeti bunu asla kabul etmez.»</p>

  <p class="block_3">«Pala yönetimi,» dedi Rani, «Çok yakında çizgisini değiştirecek.»</p>

  <p class="block_3">«Emin misiniz?»</p>

  <p class="block_3">«Eminim,» dedi Rani, bu bilginin dosdoğru Üstat’tan kaynaklandığını belirten bir sesle.</p>

  <p class="block_3">«Yönetim değiştiğinde Albay Dipa’nın Güneydoğu Asya Petrollerinden yana bir tutum almasının bir yararı olur mu?» diye sordu Will.</p>

  <p class="block_3">«Kesinlikle.»</p>

  <p class="block_3">Will Bay Bahu’ya döndü. «Ya siz, sayın Büyükelçi, Albay Dipa’yı bu yönde etkilemeye ne dersiniz?»</p>

  <p class="block_3">Sayın Bahu uluslararası bir kuruluşun kalabalık bir oturumunda konuşuyormuşçasına süslü ve uzun sözcükler kullanarak, diplomatça bir ustalıkla yan çizdi. Bir bakıma evet, bir bakıma hayır; bir açıdan beyaz, diğer bir açıdan kesinlikle siyah.</p>

  <p class="block_3">Will saygılı bir suskunlukla dinliyordu. Sofu din adamı maskesinin ardında, soyluluk simgesi monoklün, diplomatça sözlerin berisinde, yüzdelik peşinde koşan Levanten aracıyı, sırnaşarak rüşvet isteyen küçük memuru duyuyor, görüyordu. Ya o soylu Ermiş, Güneydoğu Asya Petrollerini böyle coşkuyla desteklemesine karşılık ona neler vadedilmişti? Oldukça yüklü bir şey alacağına bahse girerim, diye içinden geçirdi Will. Elbette şahsına değil, yo, yoo!... Manevî Kalkınma adına, Koot Hoomi’nin daha da yüceltilmesi için.</p>

  <p class="block_3">Sayın Bahu Uluslararası Kuruluştaki konuşmasını toparlıyordu. «Anlaşılacağı üzere, tarafımdan atılacak her adım koşullara ve bu koşulların ne zaman ve nasıl oluşacağına bağlıdır. Anlatabildim mi efendim?»</p>

  <p class="block_3">«Çok iyi anlattınız!» diye güvence verdi Will. «Ve artık,» diye bilinçli bir açıksözlülükle sürdürdü, «bu işte kendi durumumu açıklamalıyım. Beni ilgilendiren para. Havadan kazanacağım iki bin dolar. Joe Adelhyde’ın Pala’ya el atması karşılığında bir yıllık özgürlük.»</p>

  <p class="block_3">«Lord Adelhyde’ın,» dedi Rani, «eli pek açıkmış.»</p>

  <p class="block_3">«Öyledir,» dedi Will. «Hele benim bu işte ne denli önemsiz bir görev üstlendiğimi düşünürseniz... Söylemek gerekmez ama, daha çok yardımı dokunanlara daha da eli açık davranacaktır.»</p>

  <p class="block_3">Uzun bir sessizlik oldu. Uzaklarda bir papağan tekdüze bir sesle herkesi dikkate çağırıyordu. Açgözlülüğe dikkat, ikiyüzlülüğe dikkat, ayağa düşmüş kinizme dikkat... Derken, kapı vuruldu.</p>

  <p class="block_3">«Girin,» diye seslendi Will, sonra Bay Bahu’ya dönerek, «Bu söyleşiyi daha sonra sürdürelim,» dedi.</p>

  <p class="block_3">Mavi etekli, belini açıkta bırakan, yuvarlak göğüslerini ise yarım yamalak örten kısa, düğmesiz ceketli, on altı yaşlarında bir kız canlı adımlarla içeri girdi. Düzgün esmer yüzünde, gamzelerin daha da belirgin kıldığı bir gülümsemeyle, «Ben hemşire Appu’yum,» dedi. «Radha Appu.» Will’in konuklarını görünce birden sustu. «Oh, özür dilerim, bilmiyordum.»</p>

  <p class="block_3">Rani’yi baştan savma diz bükerek selamladı.</p>

  <p class="block_3">Bu arada bay Bahu, incelik göstererek ayağa kalkmıştı. «Hemşire Appu,» diye coşkuyla bağırdı. «Shivapuram Hastanesindeki küçük koruyucu meleğim. Ne hoş bir rastlantı!»</p>

  <p class="block_3">Will, kızın bu rastlantıdan hiç de hoşlanmadığını farketti.</p>

  <p class="block_3">«Nasılsınız Bay Bahu?» dedi asık bir yüzle ve çarçabuk dönerek çantasının kayışlarıyla uğraşmaya girişti.</p>

  <p class="block_3">«Majesteleri unutmuş olabilirler,» dedi Bay Bahu, «ama geçen yaz bir ameliyat geçirdim. Fıtık ameliyatı,» diye açıkladı. «Her neyse, bu küçük hanım her sabah gelip beni yıkardı. Tam dokuza çeyrek kala. Ve işte, bunca zaman ortadan kaybolduktan sonra, şimdi yine karşımda.»</p>

  <p class="block_3">«Eş zamanlılık,» dedi Rani bilgiççe. «Hepsi Planın parçası.»</p>

  <p class="block_3">«Bay Farnaby’ye iğne yapmam gerekiyor,» dedi genç hemşire, asık yüzünü iş çantasından kaldırarak.</p>

  <p class="block_3">«Doktorun emirleri, ne yapalım!» diye bağırdı Rani, şakacı görünmeye tenezzül eden soylu kişi rolünü abartarak. «Boyun eğmek gerek. Benim sürücüm de nerelerde kaldı?»</p>

  <p class="block_3">«Sürücünüz burada,» dedi tanıdık bir ses.</p>

  <p class="block_3">Tanrıların gözdesi Ganymede güzelliğiyle Murugan kapıdaydı. Genç hemşirenin yüzünde muzip bir ifade belirdi.</p>

  <p class="block_3">«Merhaba Murugan - yani Majesteleri.» Eğilerek verdiği selam saygı gösterisi de olabilirdi, alaylı bir takılma da.</p>

  <p class="block_3">«Oh, merhaba Radha,» dedi oğlan ilgisiz görünmeye çalışarak. Kızın yanından geçerek annesine doğru ilerledi. «Araba,» dedi, «kapıda. Aslında ne araba ya!» Küçümseyen bir kahkahayla açıkladı: «1954 modeli bir Baby Austin. Bu çok gelişmiş ülkenin kral ailesine verebildiği en iyi araba. Rendang, elçisine Bentley veriyor,» diye kıskançlıkla ekledi.</p>

  <p class="block_3">«Arabamın gelmesine daha on dakika var,» dedi Bay Bahu saatine göz atarak. «Onun için sizinle burada vedalaşırsam kusuruma bakmazsınız, değil mi Majesteleri?»</p>

  <p class="block_3">Rani elini uzattı. Koyu bir Katoliğin Kardinal yüzüğünü öperken gösterdiği saygıyla Bahu bu elin üzerine eğildi, sonra doğrularak Will’e döndü.</p>

  <p class="block_3">«Bay Farnaby’nin varlığıma biraz daha dayanabileceğini varsayıyorum. Sizinle kalabilir miyim Bay Farnaby?»</p>

  <p class="block_3">Will büyükelçiye bundan mutluluk duyacağını söyledi.</p>

  <p class="block_3">«Umarım,» dedi Bay Bahu genç hemşireye, «kalmamda tıp açısından bir sakınca yoktur?»</p>

  <p class="block_3">«Tıp açısından yok,» dedi genç hemşire, tıp dışı açılardan çok büyük sakıncalar olduğunu belirtecek biçimde.</p>

  <p class="block_3">Murugan’ın yardımıyla Rani oturduğu yerden doğruldu. «<i class="calibre4">Au</i> <i class="calibre4">revoir</i> sevgili Farnaby,» dedi mücevherlerle donanmış elini uzatarak. Gülüşünde Will’e ürkütücü gelen bir tatlılık vardı.</p>

  <p class="block_3">«Güle güle hanımefendi.»</p>

  <p class="block_3">Rani döndü, genç hemşirenin yüzünü okşadı, ve odadan dışarı süzüldü. Tüm yelkenleri fora edilmiş görkemli bir savaş gemisinin ardısıra sürüklenen küçük bir filika gibi Murugan onun peşinden çıktı.</p>

  <p class="block_10" id="calibre_pb_8"></p>
</body>
</html>
