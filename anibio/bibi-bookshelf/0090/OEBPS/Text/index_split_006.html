<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">3</h1>

  <p class="block_3">Kalın bir ses ansızın araya girdi. «Doğrusu bu denli eğlenmenize sevindim.»</p>

  <p class="block_3">Will Farnaby dönünce batılı giyimli, siyah çantalı, ufak tefek bir adamın güleç yüzüyle karşılaştı. Elli, altmış yaşlarında gösteriyordu. Geniş hasır şapkasının altında saçları gür ve beyazdı. Gagamsı burnu ne kadar da değişikti! Ya gözleri; koyu tenine aykırı düşen masmavi gözleri vardı.</p>

  <p class="block_3">Mary Sarojini «Dedeciğim,» diye bağırdı.</p>

  <p class="block_3">Yabancı, çocuğa dönerek sordu, «Bu kadar gülünç olan da ne?»</p>

  <p class="block_3">«Şey...» diye söze başladı Mary Sarojini, sonra düşüncelerini düzene koymak için duraksadı. «İşte, anlayacağın, bu adam tekneyle geliyordu, derken dünkü fırtınada, buralarda bir yerde, teknesi battı. O da yara tırmanmak zorunda kaldı. Yılanlarla karşılaşınca düştü. Allahtan, bir ağaca takıldı da korktuğuyla kaldı. Ama çok korktuğu için ürperip duruyordu. Ona muz verdim ve başından geçenleri milyonlarca kez anlattırdım. Sonunda, birdenbire, dert edilecek bir şey olmadığını anladı. Demek istediğim, her şey olup bitmişti. Bu da onu güldürdü. O gülünce ben de güldüm. Derken papağan da gülmeye başladı.»</p>

  <p class="block_3">«Ne iyi,» dedi dedesi, beğeniyle. Sonra Will Farnaby’ye dönerek ekledi, «Artık, psikolojik ilk yardım yapıldığına göre, biraz da gövdenle ilgilenelim. Sırası gelmişken, ben Dr. MacPhail’im. Sen kimsin?»</p>

  <p class="block_3">Mary Sarojini genç adamdan önce atıldı. «Adı Will. Soyadı da Farbilmemne.»</p>

  <p class="block_3">«Aslında Farnaby. William Asquith Farnaby. Adımdan anlayabileceğiniz gibi babam koyu bir Liberaldi. Sarhoşken bile. Daha doğrusu, özellikle sarhoşken.» Boş yere yaygara kopardığını anladığında attığı sağlıklı, şen kahkahaya hiç benzemeyen alaycı, yapmacık bir sesle güldü.</p>

  <p class="block_3">«Babanı sevmez miydin?» diye ilgiyle sordu Mary Sarojini.</p>

  <p class="block_3">«Gerektiği kadar sevmezdim,» dedi Will Farnaby.</p>

  <p class="block_3">«Babasından nefret ettiğini anlatmak istiyor,» diye çocuğa açıkladı Dr. MacPhail. Sonra ekledi, «Pek çok kişi bunu yapar.» Yere çömelerek çantasının kayışların çözmeye başladı.</p>

  <p class="block_3">«Eski emperyalistlerimizden olmalı,» dedi omuzunun üzerinden genç adama.</p>

  <p class="block_3">«Bloomsbury doğumlulardan,» diye Will onayladı.</p>

  <p class="block_3">«Yüksek kesimden,» diye tanısını sürdürdü doktor, «ama asker ya da taşra kökenli değil.»</p>

  <p class="block_3">«Bildiniz. Babam avukat ve politika yazarıydı. Yani alkolün esiri olmadığı sürece. Annemse, inanmayacaksınız ama, bir başpapazın kızıydı. Başpapaz,» dedi üstüne basarak, ve babasının içki düşkünlüğünü anlatırken yaptığı gibi yapmacık bir kahkaha attı.</p>

  <p class="block_3">Dr. MacPhail bir an onu süzdü, sonra yine çantasının bağlarıyla uğraşmaya başladı.</p>

  <p class="block_3">«Böyle güldüğün zaman yüzün çok çirkinleşiyor,» dedi bilimsel gerçekçilikle.</p>

  <p class="block_3">Şaşıran Will işi şakaya vurarak tedirginliğini örtmeye çalıştı. «Yüzüm oldum olası çirkindir.»</p>

  <p class="block_3">«Aksine, Baudelair’i andıran bir güzelliğin var. Sırtlan gibi sesler çıkarttığın anlar dışında. Sahi, neden bu tuhaf sesleri çıkartıyorsun?»</p>

  <p class="block_3">«Ben gazeteciyim,» diye açıkladı Will. «Dünyanın dört bir yanını dolaşıp güncel pislikleri bildirmekle görevli «Özel Muhabirimiz..» Nasıl bir ses çıkartmamı bekliyordunuz? Kumru gibi guguk mu? Geveleme sesleri mi? Yoksa Marx-Marx mı?» Sonra güldü, ve başarısı saptanmış esprilerinden birini patlattı, «Ben olura kulak asmayan adamlardanım.»</p>

  <p class="block_3">«Hoş,» dedi Dr. MacPhail, «Çok hoş. Ama şimdi işimize bakalım.» Çantasından bir makas çıkartarak Will’in bereli dizini örten yırtık, kanlı pantolonu kesmeye başladı.</p>

  <p class="block_3">Will onu incelemeye koyuldu. Bu ortama böylesine aykırı düşen bu Kuzey İskoçyalının ne ölçüde İskoçyalı kaldığını, ne ölçüde Palalı olduğunu çıkartmaya çalışıyordu. Mavi gözlerin ve sivri burnun kökeni açıktı. Ancak, bu esmer ten, ince yapılı eller, hareketlerdeki uyum, bunlar Iskoçyanın iyice güneyine aitti.</p>

  <p class="block_3">«Burada mı doğdunuz?» diye sordu.</p>

  <p class="block_3">Doktor başıyla onayladı. «Şivapuram’da, Kraliçe Victoria’nın gömüldüğü gün.»</p>

  <p class="block_3">Makasın son bir şakırtısıyla pantolonun paçası dizi açıkta bırakarak yere düştü. Doktor dikkatti bir ön incelemeden sonra tanısını bildirdi. «Fena hırpalanmış. Ama ciddi bir durum olduğunu sanmıyorum.» Torununa dönerek ekledi, «Merkeze koş ve Vijaya’ya yanına birilerini alıp buraya gelmesini söyle. Sağlık ocağına da uğrayıp bir sedye alsınlar.»</p>

  <p class="block_3">Mary Sarojini başını salladı, ve tek söz söylemeden ayağa kalkarak hızla yola koyuldu.</p>

  <p class="block_3">Will, bir o yana bir bu yana salınan kırmızı eteği, güneş ışığında pembeleşmiş altın gibi parıldayan gövdesiyle uzaklaşıp gözden kaybolana dek küçük kızın ardından baktı.</p>

  <p class="block_3">«Olağanüstü bir torununuz var,» dedi Dr. MacPhail’e.</p>

  <p class="block_3">Kısa bir sessizlikten sonra Dr. MacPhail, «Mary Sarojini’nin babası büyük oğlumdu. Dört ay önce bir dağcılık kazasında öldü,» dedi.</p>

  <p class="block_3">Will başsağlığı sözcükleri geveledi, sonra yine sessizlik oldu.</p>

  <p class="block_3">Dr. MacPhail alkol şişesini açarak ellerini temizledi.</p>

  <p class="block_3">«Şimdi biraz canınız yanacak,» diye Will’i uyardı. «Şu kuşu dinlemenizi öneririm,» dedi, Mary Sarojini’nin gidişinden sonra kuşun yeniden üzerine tünediği ağaç gövdesini göstererek.</p>

  <p class="block_3">«Dikkatle, anlamını değerlendirerek dinleyin sözcükleri. O zaman daha az acı duyarsınız.»</p>

  <p class="block_3">Will Farnaby dinledi. Papağan eski konusuna dönmüştü.</p>

  <p class="block_3">«Dikkat,» diye bağırıyordu dile gelmiş obua. «Dikkat.»</p>

  <p class="block_3">«Neye dikkat?» diye sordu Will, Mary Sarojini’nin verdiğinden daha doyurucu bir yanıt almayı umarak.</p>

  <p class="block_3">«Dikkate,» dedi Dr. MacPhail.</p>

  <p class="block_3">«Dikkate mi dikkat?»</p>

  <p class="block_3">«Elbette.»</p>

  <p class="block_3">«Dikkat,» diye yineledi papağan, doktoru doğrularcasına.</p>

  <p class="block_3">«Bu konuşan kuşlardan çok var mı buralarda?»</p>

  <p class="block_3">«En azından bin tanesi uçuşup durur adamızda, eski Racamızın fikriymiş bu. İnsanlara yararı olacağını düşünmüş: Belki yararlıdır, ama zavallı papağanlara haksızlık etmiş. Allahtan kuşlar yüreklendirici söylevleri anlamazlar. Aziz Francis’inkileri bile. Adamın tümüyle erdemli ardıçlara, sakalara, filan nasıl vaaz verdiğini bir düşünün. Ne küstahlık! Neden çenesini kapatıp kuşların ona vaaz vermesini beklememiş.» Sonra başka bir tonda ekledi, «Ağaçtaki dostumuzu dinlemenin sırası geldi. Yaranı temizleyeceğim.»</p>

  <p class="block_3">«Dikkat.»</p>

  <p class="block_3">«Haydi başlıyoruz.»</p>

  <p class="block_3">Genç adam irkilerek dudaklarını ısırdı.</p>

  <p class="block_3">«Dikkat. Dikkat. Dikkat.»</p>

  <p class="block_3">Doktor haklıydı. Yeterince dikkatli dinleyince acı pek duyulmuyordu.</p>

  <p class="block_3">«Dikkat. Dikkat...»</p>

  <p class="block_3">«O tepeye tırmanmayı nasıl becerdiğini aklım almıyor,» dedi doktor sargı bezlerine uzanırken.</p>

  <p class="block_3">Will güldü. «Erewhon’un başlangıç dizelerini anımsayın. «Şansa bakın ki Tanrı benimleydi...»</p>

  <p class="block_3">Açıklığın ötesinden sesler duyuldu. Will başını çevirince Mary Sarojini’nin, sektikçe salınan kırmızı etekliğiyle ağaçların arasında belirdiğini gördü. Kızın ardında belden yukarısı çıplak, sırtında bambudan yapılmış katlanabilir hafif bir sedye taşıyan, iri, tunçtan bir heykeli andıran bir adam yürüyordu. Onun gerisindeyse ince yapılı, koyu tenli, beyaz şortlu bir delikanlı vardı.</p>

  <p class="block_3">«Bu Vijaya Bhattacharya,» dedi Dr. MacPhail, tunç heykeli göstererek. «Vijaya yardımcımdır.»</p>

  <p class="block_3">«Hastanede mi?»</p>

  <p class="block_3">Dr. MacPhail «İvedi durumlar dışında artık mesleğimi sürdürmüyorum,» dedi. «Vijaya ile Tarımsal Deneme Merkezinde çalışıyoruz. Murugan Mailendra (eliyle esmer tenli genci göstererek) geçici olarak bizim yanımızda. Toprak bilimi ve bitki üretimi konularında çalışıyoruz.»</p>

  <p class="block_3">Vijaya yana çekilerek iri eliyle yanındaki genci omuzundan tutup öne itti. Güzel, ama somurtkan yüzü görür görmez Will şaşkınlıkla beş gün önce Rendang-Lobo’da karşılaştığı, ve tüm adayı Albay Dipa’nın beyaz Mersedesinde birlikte dolaştığı iyi giyimli genci tanıdı. Gülümseyerek selam vermek üzereyken durakladı. Genç adam, belli belirsiz, ancak yine de kuşku götürmez biçimde kaşlarını kaldırmıştı. Gözlerinde acılı bir yakarış okunuyordu. Dudakları sessizce oynuyor, «Lütfen, lütfen...» diye yalvarıyordu. Will hemen toparlandı.</p>

  <p class="block_3">«Tanıştığımıza memnun oldum, bay Mailendra,» dedi, ilişkilerini yadsıyan bir ölçülülükle.</p>

  <p class="block_3">Murugan bayağı rahatlamış görünüyordu. Başını eğerek, «Nasılsınız efendim,» dedi.</p>

  <p class="block_3">Will diğerlerinin olanların farkına varıp varmadıklarını anlamak için çevresine bakındı. Mary Sarojini ile Vijaya sedyeyle uğraşıyorlardı. Doktorsa çantasını topluyordu. Kimse bu küçük güldürüye tanık olmamıştı. Anlaşılan genç Murugan birtakım özel nedenlerle Rendang kaçamağının duyulmasını istemiyordu. Gençler delikanlılığı yaşayacaklardı elbette. Hatta, bazen delikanlılar gençkızlığı bile yaşıyorlardı. Albay Dipa’nın genç adama karşı tutumu babacanlık sınırlarını aşmıştı. Murugan da bir büyüğe duyulan olağan saygının ötesinde abartılı bir hayranlık besliyordu Albaya. Bu bir kahramanın putlaştırılması, okul çağında bir gencin başarılı bir devrim gerçekleştirerek muhaliflerini susturup kendini diktatör ilan eden bir «güçlü adam»a duyduğu alışılmış hayranlık mıydı, yoksa başka duygular da mı karışıyordu işe? Murugan bu kara bıyıklı Hadrian’ın Antonius’u muydu? Eh, orta yaşlı gangster bozuntusu askerlere beslediği ilgi yalnız onu ilgilendirirdi. Ve bu gangster de genç, güzel oğlanlara düşkünse, kendi bilirdi. Belki, diye düşündü Will, Albay bu nedenle bizi resmen tanıştırmaktan kaçındı. «Bu da genç Muru,» demekle yetinmişti Albay. «Genç dostum Muru,» diyerek yerinden kalkmış, kolunu oğlanın omuzuna atmış, beraberce kanapeye yönelerek yanyana oturmuşlardı. Murugan, «Mersedesi kullanabilir miyim?» diye sorunca da, diktatör briyantinli esmer başını eğerek, hoşgörüyle gülümsemişti. Bu ilişkiden dostluğun ötesinde kuşku uyandıran anlamlar çıkartmasının bir nedeni de yaptıkları gezintiydi. Murugan Albayın spor arabasının direksiyonuna geçince çıldırmıştı. Ancak gözü kara bir aşık hem kendinin, hem de konuğunun canını böyle bir sürücüye emanet edebilirdi. Rendang-Lobo ile petrol alanları arasında uzanan düzlük boyunca hız göstergesi iki kez yüz on mile dayanmıştı. Petrol alanlarından bakır madenlerine yaptıkları yolculuksa bin beterdi. Önlerinde dipsiz uçurumlar beliriyor, dönüşlerde tekerlekler ötüyor, bambu çalılıklarından çıkan mandalarla burun buruna geliyorlar, on tonluk kamyonlar yanlış şeritten son sürat üzerlerine geliyordu. «Biraz olsun ürkmüyor musunuz?» diye soracak olmuştu Will. Ama gangster tutkun olduğu kadar dindardı da. «Eğer bir insan kendini Tanrıya adamışsa ki ben böyleyim, Bay Farnaby -korkmak için bir nedeni olmamalı. Bu şartlarda korkmak günahkârlıktır.» Murugan önlerine çıkan bilmemkaçıncı mandayı sollarken Albay altın tabakasını çıkartarak Will’e bir Balkan purosu sunmuştu.</p>

  <p class="block_3">«Hazır mısınız?» diye seslendi Vijaya.</p>

  <p class="block_3">Will başını çevirince sedyenin yere, yanıbaşına konmuş olduğunu gördü.</p>

  <p class="block_3">«Tamam!» dedi Dr. MacPhail, «Haydi, onu sedyenin üzerine yatıralım. Yavaş. Dikkat edin...»</p>

  <p class="block_3">Az sonra küçük topluluk ağaçların arasındaki dolambaçlı dar yolda ilerlemekteydi. Öncü Mari Sarojini, artçıysa dedesiydı. Ortada, sedyenin iki ucunu tutan Vijaya ve Murugan yürüyorlardı.</p>

  <p class="block_3">Gezgin yatağında Will canlı bir denizin dibinden yukarı bakarmışçasına yeşil karanlığı seyrediyordu. En tepede, yüzeye yakın yerlerde, yapraklar arasında hışırtılar, maymun sesleri duyuluyordu. Derken görüntü değişti. Bir orkide bulutu arasında bir düzine tropikal kuş hasta bir zihinde düş kırıntıları gibi görünüp kayboldular.</p>

  <p class="block_3">«Rahat mısınız?» diye sordu Vijaya eğilip kaygıyla yüzüne bakarak.</p>

  <p class="block_3">Will ona gülümsedi. «Çok rahatım.»</p>

  <p class="block_3">«Yolumuz pek uzun değil,» dedi adam yatıştırırcasına. «Birkaç dakika sonra orda oluruz.»</p>

  <p class="block_3">«Orası neresi?»</p>

  <p class="block_3">«Deneme Merkezi. Rothamsted’i andırır. İngiltere’deyken hiç Rothamsted’e gitmiş miydiniz?»</p>

  <p class="block_3">Will bu adı duymuştu, ama hiç gitmemişti.</p>

  <p class="block_3">«Açılalı yüz yılı geçti,» dedi Vijaya.</p>

  <p class="block_3">«Tam tamına yüz on sekiz yıl,» diye düzeltti Dr. MacPhail. «Laws ve Gilbert gübreleme konusunda araştırmalarına 1843’te başladılar. Ellilerin başında öğrencilerinden biri buraya gelerek büyükbabama bizim merkezi kurmakta yardımcı oldu. Tropik ortamda Rothamsted; yapmak istedikleri buydu. Tropikal ortamda, bu ortamın koşullarına uygun.»</p>

  <p class="block_3">Bir süre sonra sedye ormanın yeşil gölgelerinden tropik güneşin yakıcı aydınlığına çıktı. Will başını doğrultarak çevresine bakındı. Amfiteatr gibi, yükselerek uzanan büyük bir alanın tabanındaydılar. İki yüz metre kadar aşağıda tarlalarla damalanmış, ağaç ve ev kümeleriyle bezenmiş geniş bir ova uzanıyordu. Karşılarındaysa bir yarımay çizerek dağ kümelerine doğru binlerce metre tırmanan bayırlar görülüyordu. Çeltik tarlalarının yeşil ve altın renkli setleri sanatsal bir kaygı güdermişçesine bayırların tüm girinti ve çıkıntılarını belirginleştirerek düzlükten doruklara doğru yükseliyorlardı. Burada doğa doğallıktan uzaklaşmış, usta bir ressamın fırçasından çıkan yılankavi çizgiler, parlak, canlı renklerle düzenlenip geometrik özüne indirgenen bir kır resmine dönüşmüştü.</p>

  <p class="block_3">«Rendang’da ne işiniz vardı?» diye sordu Dr. Robert, uzayan sessizliği bozarak.</p>

  <p class="block_3">«Yeni yönetim üzerine bilgi topluyordum.»</p>

  <p class="block_3">«Albayın haber değeri olduğunu sanmazdım.»</p>

  <p class="block_3">«Yanılıyorsunuz. O bir askeri diktatördür... Bu da, havada ölüm kokusu olduğunu gösterir. Ölümse her zaman haberdir. Hatta ölüm olasılığı bile haberdir.» Gülerek ekledi, «Bu nedenle Çin dönüşü Rendang’a uğramam istendi.»</p>

  <p class="block_3">Aslında değinmek istemediği başka görevleri de vardı. Gazetecilik Lord Adelhyde’ın uğraşlarının yalnızca bir bölümüydü. O aynı zamanda Güneydoğu Asya Petrol Ortaklığı, Emperyal ve Yabancı Bakır Limited Ortaklığı demekti. Görünürde Will Rendang’a, ülkenin askerleşmiş havasına sinen ölüm kokusunu araştırmaya gelmişti; ama asıl görevi diktatörün yabancı sermaye üzerine görüşlerini almak, ulusallaştırma konusunda ne gibi güvenceler vereceğini, ne kadar vergi iadesi önerdiğini ortaya çıkarmaktı. Kârların ne kadarı yurt dışına çıkartılabilirdi? İşletmelerde yerli teknisyen ve yöneticilerin oranı ne olacaktı? Bunun gibi bir alay soruya yanıt arıyordu. Albay Dipa son derece nazik ve işbirliğine yatkın görünmüştü. Bunun sonucunda bakır madenlerine, Murugan’ın sürücülüğüyle tüyler ürpertici bir nitelik kazanan o geziyi düzenlemişti. «İlkel, sevgili Farnaby, çok ilkel. İvedilikle modern donatıma gereksinimimiz var.» Bir başka gün buluşmak için sözleşmişlerdi. Will birdenbire bu sabah buluşmaları gerektiğini anımsadı. Albayı masası başında görür gibiydi. Elinde emniyet müdürlüğünün raporu: «Bay Farnaby son olarak küçük bir tekneyle tek başına Pala Boğazına girerken görülmüştür. İki saat sonra korkunç bir fırtına... Öldüğü sanılmaktadır...» Oysa o, dipdiri, yasak adada keyif sürmekteydi.</p>

  <p class="block_3">Joe Adelhyde son görüşmelerinde «Sana asla vize vermezler,» demişti. «Ancak kimlik değiştirerek adaya sızabilirsin. İyisi mi ünlü casus Lawrence gibi maşlah filan giy.»</p>

  <p class="block_9">Will içinden yükselen kahkahayı bastırarak, «Denerim,» demişti.</p>

  <p class="block_3">«Eğer adaya çıkmayı başarabilirsen öncelikle sarayla ilişki kurmaya çalış. Rani, yani ana kraliçe, eski bir dostumdur. Altı yıl kadar önce Lugano’da tanışmıştık. Orada bizim Voegeli’nin, hani canım şu yatırım bankacısı, işte onun yanında kalıyordu. Adamın sevgilisi ispritizmayla ilgileniyordu. Benim şerefime bir seans düzenlediler. Konuşan medyum, özgün doğrudan konuşma - ancak, ne yazık ki konuşmalar Almancaydı. Herneyse, seans bittikten sonra onunla uzun uzun söyleştik.»</p>

  <p class="block_3">«Medyumla mı?»</p>

  <p class="block_3">«Yok canım, Rani’yle. Etkileyici bir kadın... Duymuşsundur, Manevi Kalkınma Seferberliği.»</p>

  <p class="block_3">«Bu onun buluşu mu?»</p>

  <p class="block_3">«Elbette. Kişisel olarak, ben bu akımı Manevi Silahlanmaya yeğliyorum. Asya’da daha çok tutuluyor, o akşam bu konuları uzun uzun tartıştık. Sonra laf döndü dolaştı, petrole geldi. Pala petrol dolu. Güneydoğu Asya Petrolleri yıllardır bu işin peşinde. Ama sonuç alamıyoruz. Kimseye ruhsat vermiyorlar. Bu onların değişmez politikası. Oysa Rani farklı düşünüyor. Bunca petrolden insanlık adına yararlanılabileceğine inanıyor. Örneğin, Manevi Kalkınma Seferberliğine gelir sağlanabilir. Bunun için, demin de söylediğim gibi, eğer Pala’ya gidebilirsen, öncelikle sarayla ilişki kur. Rani’yle görüş. Kararlarda etkin kişilerin içyüzünü araştır. Petrolü değerlendirme yanlısı bir azınlık varsa, bu hayırlı amacı gerçekleştirmeleri için onlara nasıl yardım edebileceğimizi öğren.» Çabaları başarıyla sonuçlanırsa, Will’e yüklü bir prim vermeye de söz vermişti. Bir yıl boyunca özgürce çalışmasına yetecek bir prim. «Böylelikle gazeteye bağlanmazsın. Yalnızca Yüce Sanat, Sanat, San-at.» Ardından, açık saçık bir öykü anlatıyormuşçasma pis pis sırıtmıştı. Rezil herif! Yine de rezil herifin aşağılık gazetesinde çalışıyor, ve bir avuç para uğruna aşağılık herifin pis işlerini üstleniyordu. Şimdiyse, inanılır gibi değil ama, Pala topraklarındaydı. Şansa bakın ki, Tanrı onunlaydı hem de, yazgıya özgü o uğursuz oyunlardan birini sahnelemek amacıyla.</p>

  <p class="block_3">Mary Sarojini’nin tiz sesiyle düşüncelerinden sıyrılmıştı. «İşte geldik.»</p>

  <p class="block_3">Will yine başını doğrulttu. Küçük topluluk anayoldan ayrılmış, beyaz sıvalı bir duvardaki gedikten geçiyordu. Solda, yükselen setler üzerinde, pepul ağaçlarının gölgesinde tek katlı evler sıralanmıştı. Tam önlerinde, yüksek palmiyelerin gölgelediği bir yol, yanında kocaman bir Buda heykeli bulunan bir nilüfer havuzuna doğru iniyordu. Sola saparak, çiçeğe durmuş ağaçların birbirine karışan kokularını içlerine çekerek ilk sete tırmandılar. Bir çitin ardında geviş getiren hörgüçlü bir ak boğa, dinginliği ve bilinçsiz güzelliğiyle bir tanrı gibi duruyordu. Europa’nın sevgilisi geçmişe karıştı; bu kez çimlerin üstünde tüylerini sürüyen Juno’nun kuşları, tavuskuşları göründüler. Mary Sarojini küçük bir bahçenin kapısını açtı.</p>

  <p class="block_3">«Kulübem,» dedi Dr. MacPhail, sonra Murugan’a döndü. «Basamakları çıkmanıza yardım edeyim.»</p>

  <p class="block_10" id="calibre_pb_6"></p>
</body>
</html>
