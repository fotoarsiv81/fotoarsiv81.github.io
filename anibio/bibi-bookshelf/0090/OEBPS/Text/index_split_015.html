<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">12</h1>

  <p class="block_3">«İşte geldik,» dedi Vijaya, pazar yerinden aşağı inen kısa yokuşun sonuna vardıklarında. Saz örgü kapıyı açarak konuğunu küçük bir bahçeye buyur etti. Bahçenin dibinde kısa direklerle yerden yükseltilmiş, küçük, saz damlı bir ev vardı.</p>

  <p class="block_3">Evin arkasından sarı bir köpek fırladı, çılgın gibi havlayarak, zıplayıp kuyruk sallayarak gelenleri karşıladı. Derken, birden beyaz yanaklı, parlak simsiyah gagalı bir papağan çıktı ortaya, çığlıklar atarak, hızla kanat çırparak Vijaya’nın omuzuna kondu.</p>

  <p class="block_3">«Seninle papağanlar, Mary Sarojini’yle papağanlar... Bakıyorum hayvanlarla aranız pek iyi.»</p>

  <p class="block_3">Vijaya başıyla Will’i onayladı. «Hayvanların Tanrıbilimcileri olsaydı, Şeytana inanmak için neden bulamayacakları tek ülke herhalde Pala olurdu. Elbet diğer yerlerde hayvanlar için Şeytan, insan türüdür.»</p>

  <p class="block_3">Basamaklardan taraçaya çıktılar, açık ön kapıdan oturma odasına girdiler. Pencerenin yanında, alçak bir koltukta, maviler giymiş genç bir kadın bebeğini emziriyordu. Geniş alınlı, sivri çeneli yürek biçimi yüzünü kaldırarak onlara tatlı tatlı gülümsedi.</p>

  <p class="block_3">«Will Farnaby’yi getirdim,» dedi Vijaya, eğilip kadını öperek.</p>

  <p class="block_3">Shanta boştaki elini yabancıya uzattı.</p>

  <p class="block_3">«Umarım Bay Farnaby doğallığa karşı değildir,» dedi. Bebek, annesinin sözlerini haklı çıkarmak istercesine ağzını kahverengi meme başından çekerek geğirdi. Dudaklarının arasında beyaz bir süt kabarcığı belirerek, büyüdü ve patladı. Bir kez daha geğirdi, sonra yeniden meme emmeğe başladı. «Sekiz aylık olmasına karşın,» dedi kadın, «Rama’nın sofrabaşı görgüsü hâlâ pek ilkel.»</p>

  <p class="block_3">«Ne güzel bir bebek,» dedi Will, nazikçe. Aslında bebeklere pek düşkün değildi; üstüste gelerek Molly’yi umutsuzluğa iten, analık düşlerini yıkan düşükleri memnunlukla karşılamıştı. «Kime benzeyecek dersiniz - size mi, Vijaya’ya mı?»</p>

  <p class="block_3">Shanta bir kahkaha patlattı, Vijaya da bir perde aşağıdan gürleyerek ona katıldı.</p>

  <p class="block_3">«Vijaya’ya benzemeyeceği kesin,» dedi kadın.</p>

  <p class="block_3">«Ama neden?»</p>

  <p class="block_3">«Çünkü kalıtımından ben sorumlu değilim,» diye açıkladı Vijaya.</p>

  <p class="block_3">«Başka bir deyişle, Rama Vijaya’nın oğlu değil.»</p>

  <p class="block_3">Will şaşkınlıkla gülen yüzlere baktı, sonra omuzlarını silkti. «Bir şey anladımsa arap olayım.»</p>

  <p class="block_3">«Dört yıl önce tıpatıp Vijaya’ya benzeyen ikizler doğurdum. Bu kez bir değişiklik olsun istedik. Ailemizi yepyeni bir beden ve ruh yapısıyla zenginleştirelim dedik. Gobind Singh’i duymuşluğunuz var mı?»</p>

  <p class="block_3">«Az önce Vijaya meditasyon odasında bir yapıtını gösterdiydi bana.»</p>

  <p class="block_3">«İşte, Rama’ya baba olarak onu seçtik.»</p>

  <p class="block_3">«Ama onun öldüğünü sanıyordum.»</p>

  <p class="block_3">Shanta başıyla Will’i doğruladı. «Yine de ruhu hâlâ aramızda.»</p>

  <p class="block_3">«Ne demek istiyorsunuz?»</p>

  <p class="block_3">«D.D. ve Y.D.»</p>

  <p class="block_3">«Derin Dondurucu ve Yapay Döllenme demek istiyor.»</p>

  <p class="block_3">«Oh, anlıyorum.»</p>

  <p class="block_3">«Aslında,» dedi Vijaya, «Y.D. yöntemlerini sizlerden yirmi yıl kadar önce bulmuştuk. Ancak, yeterli elektrik ve güvenilebilir soğutucular olmaksızın bulgularımızı uygulamaya koyamazdık. Yirmilerin sonunda bu iki önkoşul sağlandı. O günden beri Y.D.’yi yaygın olarak uygularız.»</p>

  <p class="block_3">«Anlayacağınız,» diye söze karıştı Shanta, «bebeğim büyüdüğünde iyi bir ressam olabilir - elbet, bu tür bir yeteneğin kalıtsal olması koşuluyla. Resime yeteneği olmasa da, hem dış görünümü, hem de iç organları bize ve kardeşlerine oranla daha sağlıklı olacak. Bu da hepimiz açısından çok ilginç ve eğitsel bir deney.»</p>

  <p class="block_3">«Bu yapay döllenme işine kalkışanlar çok mu?» diye sordu Will.</p>

  <p class="block_3">«Sayıları gittikçe artmakta. Üçüncü bir çocuk isteyen ailelerin hemen hemen tümü Y.D.’ye başvurur. Hatta, iki çocukta kalmak isteyenlerin bile bir bölümünü sayabiliriz. Ailemi ele alalım. Babamın soyunda şeker varmış. Bunun için annemle babam her iki çocuklarını da yapay döllenme yoluyla yapmayı yeğlemişler. Ağabeyim üç kuşaktır dansçı bir soydan gelir; bense, kalıtsal olarak Dr. Robert’in birinci dereceden kardeş çocuğu Malcolm Chacravarti MacPhail’in, yani Büyük Racamızın özel yazmanının kızıyım.»</p>

  <p class="block_3">«Kalıtsal babası aynı zamanda Pala’nın en büyük tarihçisidir,» diye ekledi Vijaya. «Chacravarti MacPhail kendi kuşağının en yeteneklilerindendi.»</p>

  <p class="block_3">Will önce Shanta’ya, sonra Vijaya’ya baktı.</p>

  <p class="block_3">«Peki, bu yetenek kalıtımla aktarıldı mı?»</p>

  <p class="block_3">«Ne demezsin,» diye onu yanıtladı Vijaya. «Erkek olarak üstünlüğümü korumakta büyük güçlüklerle karşılaşıyorum. Shanta benden çok daha akıllı; allahtan kaba kuvvetimle baş edemiyor.»</p>

  <p class="block_3">«Kaba kuvvetmiş!» diye alayla burun kıvırdı Shanta. «Kaba kuvvet... Delilah adlı genç bir kadınla ilgili bir öykü olacaktı...»</p>

  <p class="block_3">«Söz aramızda,» diye duymazdan gelerek sözünü sürdürdü</p>

  <p class="block_3">Vijaya, «Shanta’nın tam otuz iki üvey erkek kardeşi ve yirmi dokuz üvey kız kardeşi vardır. Bunların üçte biriyse olağanüstü akıllıdır.»</p>

  <p class="block_3">«Demek amacınız ırkınızı arıtmak?»</p>

  <p class="block_3">«Kesinlikle öyle. Bir yüzyıla kalmadan ortalama zeka ölçümümüz yüz on beşi bulacak.»</p>

  <p class="block_3">«Buna karşılık, bugünkü gelişmelere bakılırsa, bizimki seksen beşe düşecek. Tıp alanında ilerleme kalıtımsal bozuklukların korunarak kuşaktan kuşağa aktarılmasına yol açıyor. Geleceğin diktatörlerinin ekmeğine yağ sürüyoruz.» Feleğin ettiği oyun karşısında kahkahalarını tutamadı. Derken, kısa bir suskunluktan sonra sordu, «Törel ve dinsel açıdan Y.D.’ye karşı tutum nedir?»</p>

  <p class="block_3">«İlk günlerde,» diye anlattı Vijaya, «birçok kişi törel ve dinsel gerekçelerle bu uygulamaya karşı çıktılar. Ama, Y.D. nin olumlu yanları açıkça tanıtlandığından beri, pek çok evli çift baba soyundan gelebilecek özür ve çarpıklıkları bile bile çocuklarına aktarmaktansa üstün nitelikli çocuklar dünyaya getirmeyi yeğliyor. Bu arada, tanrıbilimcilerimiz de boş durmuyorlar elbet. Y.D.’nin yeniden doğum ve evrensel gerekircilik kuramlarıyla çatışmadığını kanıtladılar. Dinine bağlı babalar artık eşlerinin çocuklarına ve onlardan üreyecek kuşaklara daha iyi bir yazgı sağlamış olmanın erincini duyuyorlar.»</p>

  <p class="block_3">«Daha iyi bir yazgı mı?»</p>

  <p class="block_3">«Evet, çünkü bu çocuklar tohumlarında daha sağlıklı bir soyun kalıtımını taşıyorlar. Soylarının daha sağlıklı olmasıysa, daha iyi bir Karmaya sâhip olduklarını gösterir. Üstün tohumlar bir merkez bankasında korunur. Her çeşit beden yapısını ve kişilik özelliğini örnekleyen üstün tohumlarımız bulunur. Sizin çevre koşullarınız çoğu insanın kalıtımına gereken özen ortamını sağlayamaz. Bizdeyse bu özen gösterilir. Ayrıca, 1870’lerden günümüze soyağaçlarını ve fizyolojik ölçümleri içeren belgeliklerimiz vardır. Gördüğünüz gibi karanlıkta, bilinçsizce çabalamıyoruz. Örneğin, Gobind Singh’in anneannesinin yetenekli bir medyum olduğunu, doksan altı yaşına dek yaşadığını biliyoruz.»</p>

  <p class="block_3">«Yani,» dedi Shanta, «ailemizde yüzlük bir önbilili olabilir.» Bebek yine geğirdi. Shanta güldü. «İşte size Tanrısal esin - ama elbet, tüm Tanrısal esinler gibi anlaşılmaz.? Vijaya’ya döndü. «Zamanında yemek istiyorsan gidip bir şeyler hazırlamalısın. Rama beni en azından on dakika daha oyalar.»</p>

  <p class="block_3">Vijaya kalktı, bir eliyle karısının omuzunu tuttu, öbür eliyle bebeğin esmer sırtını sevgiyle sıvazladı.</p>

  <p class="block_3">Shanta eğildi, yanağını çocuğun ipeksi başına sürttü. «Ah babası,» diye fısıldadı. «Tatlı babacığı.»</p>

  <p class="block_3">Vijaya son, sevecen bir şaplaktan sonra dikeldi. «Hayvanlarla aramızın nasıl bu denli iyi olduğunu merak ediyordun,» dedi Will’e. «Bak, göstereyim,» Elini kaldırdı. «Polly, Polly.» İri papağan omuzundan işaret parmağına geçti. «Polly iyi bir kuş,» diye mırıldanmaya başladı. «Polly çok iyi bir kuş.» Papağan bebekle aynı düzeye gelene dek elini indirdi. Elini yavaşça ileri geri kımıldatınca papağanın tüyleri esmer bebek tenine sürtündü. «Polly çok iyi bir kuş,» diye yineledi. «Polly cici.»</p>

  <p class="block_3">Papağan kesik kesik güldü, sonra Vijaya’nın parmağındaki tüneğinden öne uzandı, bebeğin minicik kulağını hafifçe gagaladı.</p>

  <p class="block_3">«Aman ne cici kuş,» diye mırıldandı Shanta, Vijaya’nın nakaratına katılarak. «Aman ne tatlı kuş.»</p>

  <p class="block_3">«Dr. Andrew Melampus’ta doğabilimci olarak çalıştığı sırada öğrenmiş bu yöntemi. Yeni Gine’nin kuzeyinde bir kabileden. Uygarlıkları Taşdevri uygarlığıymış, yine de siz Hristiyanlar ve biz Budistler gibi onlar da sevgiye inanıyorlarmış. Hem, sizden ve bizden farklı olarak bu inançlarını gerçekleştirecek birtakım kolay uygulanabilir yöntemler geliştirmişler. Bu gördüğün en başardı buluşlarından biriymiş. Bebeği beslerken okşa; aldığı haz iki kat artar. Sonra, bir yandan emzirip, diğer yandan okşarken, ona sevmesini istediğin insanı, ya da hayvanı göster. Bedenlerini birbirine sürt; bebek ve sevilmesini istediğin şey arasında sıcak bir bedensel yakınlaşma yarat. Bir yandan da «iyi», «cici» gibi birtakım sevgi sözcüklerini yinele. Bebek önceleri yalnızca sesinin tonunu anlayacaktır. Sonradan, konuşmayı söktüğünde, sözcüklerin anlamını da kavrar. Yemek artı okşayış artı dokunuş artı «iyi», eşittir sevgi. Sevgiyse hazla, doyumla özdeştir.»</p>

  <p class="block_3">«Su katılmamış Pavlov yöntemi.»</p>

  <p class="block_3">«Ama çok iyi bir amaca yönelik Pavlov. Arkadaş canlısı olabilmek, özgüven ve sevecenlik kazanabilmek için Pavlov. Oysa sizler Pavlov koşullandırmasını bir beyin yıkama aracı olarak kullanıyorsunuz. Sigara, votka ve milliyetçilik satmak için. Zorbaların, generallerin, parababalarının çıkarlarını gözetmek için.»</p>

  <p class="block_3">Sarı köpek ilgiyi üzerine çekmek için yanlarına yanaştı ve erişebildiği her canlıyı ayırım gözetmeksizin yalamaya başladı - Shanta’nın kolunu, Vijaya’nın elini, papağanın ayaklarını, bebeğin sırtını... Shanta Köpeği yanına çekerek bebeği onun tüylü sağrısına sürttü.</p>

  <p class="block_3">«Bak, bu da tatlı, cici bir köpek.» dedi. «Toby, cici Toby.»</p>

  <p class="block_3">Will güldü. «Ne dersiniz, acaba ben de oyuna katılsam mı?»</p>

  <p class="block_3">«Ben de size bunu önerecektim,» dedi Shanta, «ama oyunumuzu saçma bulmanızdan çekindim.»</p>

  <p class="block_3">«Yerimi alabilirsin,» dedi Vijaya. «Ben gidip yemeğe bakayım.»</p>

  <p class="block_3">Elinde papağanla mutfağa açılan kapıdan çıktı. Will koltuğunu öne çekerek eğildi, bebeğin küçücük bedenini okşamaya başladı.</p>

  <p class="block_3">«Bu da bir adam,» diye fısıldadı Shanta. «Bak ne cici bir adam bebeğim. Cici adam.»</p>

  <p class="block_3">«Keşke dediğiniz gibi olsaydım!» dedi Will, yerinmeli bir gülümsemeyle.</p>

  <p class="block_9">«Ama burada ve bu anda dediğim gibisiniz.» Sonra, çocuğun üzerine eğilerek, «Bak ne iyi bir adam,» dedi. «İyi çok iyi bir adam.»</p>

  <p class="block_3">Will kadının mutlu, gülen yüzüne baktı, parmak uçlarında küçücük bebek bedeninin pürüzsüzlüğünü, sıcaklığını duydu. İyi, iyi, iyi... Bu iyiyi o da tatmış olabilirdi, ama ancak yaşamının o anlamsız ve iğrenç gerçekleri bambaşka olmuş olsaydı. Öyleyse, olumluluğu yadsımalı, şu anda olduğu gibi su götürmez bir gerçek olduğunda bile. Önündeki sahneye başka bir değerler sistemine göre ayarlanmış gözlerle bakmaya zorladı kendini ve bu kez Memling sunak süslemelerinin bir karikatürünü gördü. «Çocuk, Köpek ve bir Tanışla Madonna.» Ve birden, varlığının derinliklerinde Bay Bahu’nun bu insanlara beslediği büyük nefretin nedenleri aydınlanıverdi. Onları neden -ve elbet, alışıldığı üzere Tanrı adına- yok etmeye kararlı olduğunu kavradı.</p>

  <p class="block_3">«İyi,» diye fısıldıyordu Shanta bebeğine, «iyi, iyi, iyi.»</p>

  <p class="block_3">Fazla iyi olmak - onların suçu buydu, Hoşgörülür gibi değildi. Oysa ne kadar da değerli bir şeydi! Ve bu iyiliğe katılabilmeyi öyle çok isterdi ki! Duygusallık işte! diye payladı kendini, sonra sesini yükselterek, «İyi, iyi, iyi,» diye alayla Shanta’yı taklit etti. «Peki, bu çocuk büyüyüp de birçok şeyin ve insanın iliklerine kadar kötü, kötü, kötü olduğunu görünce ne olacak?»</p>

  <p class="block_3">«İyilik yapan iyilik bulur,» dedi Shanta.</p>

  <p class="block_3">«Evet, ama yalnız iyilerden. Ya açgözlüler, zorbalar, doyumsuzlar ve küskünler? Onlarca iyilik güçsüzlük belirtisidir, sömürüye, eziciliğe, sonuçlarından çekinmeden öç almaya açık bir çağrıdır.»</p>

  <p class="block_3">«Yine de bazı şeyleri göze alabilmeli, bir yerden başlamalıyız. Allahtan, kimse ölümsüz değil. Dolana, zorbalığa, hınca koşullanmış kişiler bir gün gelip ölecek. Evet, onlar ölecekler ve iyiliğe koşullanmış kadın ve erkekler alacak yerlerini. Bizde bu iş böyle oldu, sizde de olabilir.»</p>

  <p class="block_3">«Doğru, olabilir,» diye kadına katıldı Will, «Ama bombaları, milliyetçiliği, ve her yıl dünya nüfusuna eklenen elli milyon insanı düşünürsek, olmayacağı kesin.»</p>

  <p class="block_3">«Bu yolda çaba göstermeden nasıl bu denli emin olabilirsiniz?»</p>

  <p class="block_3">«Dünyamızın bugünkü koşulları değişmedikçe kimse çaba göstermez. Ve elbet, bizler çaba göstermedikçe dünyamızın bu günkü durumu değişemez. Çabalayıp, en azından sizin kadar başarılı olmadıkça. Böylece yine soruma döndük: İyi, iyi, iyi, Pala’da bile pek çok kötü, kötü olduğunu anlayınca ne olacak? Bu gerçekle karşılaşan çocuklar büyük sarsıntılar geçirmezler mi?»</p>

  <p class="block_3">«Bu sarsıntılara karşı bağışıklık kazanmalarına çalışırız.»</p>

  <p class="block_3">«Nasıl? Küçüklüklerinde onlara yaşamı zehir ederek mi?»</p>

  <p class="block_3">«Hayır. Gerçekleri göstererek. Onlara sevgi ve özgüven öğretiriz, ama aynı zamanda gerçeğin tüm yönleriyle karşı karşıya gelmelerini sağlarız. Ve onlara sorumluluk yükleriz. Pala’nın cennet bahçesi, ya da Kokain Ülkesi olmadığını iyice anlarlar. Adamız iyidir, güzeldir, ama bu niteliklerin korunabilmesi için herkesin ortak çaba göstermesi, doğru, dürüst davranması gerekir. Hem, yaşam gerçekleri değiştirilemez. Bu adada bile.»</p>

  <p class="block_3">«Ya uçurumda karşıma çıkan o kan dondurucu yılanlara benzer yaşam gerçekleri? Siz istediğiniz kadar «İyi, iyi, iyi,» deyin; yılanlar yine de ısıracaktır.»</p>

  <p class="block_3">«Yine de ısırabilirler, demek istiyorsunuz herhalde. Belki de ısırmazlar.»</p>

  <p class="block_3">«Neden ısırmayacaklarmış?»</p>

  <p class="block_3">«Şuna bir bakın,» dedi Shanta. Will başını döndürdü. Kadın arkasındaki duvarda bir girintiyi gösteriyordu. Girintinin içinde, yivli silindir biçiminde bir taban üstüne oturtulmuş taştan bir Buda yontusu vardı. Yontunun başı üstünde kurşun biçimli bir gölgelik - arkaya doğru enli bir sütun oluşturarak tabanla birleşiyordu, «Bu, araştırma merkezindeki Buda’nın küçültülmüş bir kopyasıdır - hani, nilüfer havuzunun orada koskocaman bir yontu var ya, işte onun.»</p>

  <p class="block_3">«Biliyorum, çok görkemli bir yapıt,» dedi Will. «Özellikle Buda’nın yüz ifadesi uyanıp aydınlanmanın nasıl bir şey olduğunu başarıyla yansıtıyor. Ama bu konunun yılanlarla ne ilişkisi var?»</p>

  <p class="block_3">«Dikkatli bak.»</p>

  <p class="block_3">Will baktı. «Dikkate değer bir şey göremedim.»</p>

  <p class="block_3">«Daha dikkatli bak.»</p>

  <p class="block_3">Saniyeler geçti. Derken Will beklenmedik, hatta tedirgin edici bir şey farkederek, sarsıldı. Yivli sütun aslında koskocaman, çöreklenmiş bir yılandı, Buda’nın altında oturduğu gölglikse dev kobra yılanının başıydı.</p>

  <p class="block_3">«Aman Tanrım!» dedi. «Daha önce farkına varmamıştım. İnsan ne kadar da kör olabiliyor.»</p>

  <p class="block_3">«Buda’yı bu konumda ilk görüşün mü?»</p>

  <p class="block_3">«Evet, ilk. Bunun bir öyküsü var mı?»</p>

  <p class="block_3">Shanta başıyla doğruladı. «Çok sevdiğim bir öyküdür. Bodhi ağacını duymuş olmalısınız.»</p>

  <p class="block_9">«Evet, duydum.»</p>

  <p class="block_3">«Gotama’nın Aydınlanma süresince altında oturduğu ağaç o değildir. Bodhi ağacından sonra, yedi gün boyunca bir Hint İncirinin altında oturmuştur. Bu ağaca Keçi Çobanı ağacı denir. Daha sonra da Mukalinda ağacına geçer.»</p>

  <p class="block_3">«Mukalinda kimdi?»</p>

  <p class="block_3">«Mukalinda yılanların kralıydı ve o da bir Tanrı olduğundan Aydınlanmanın ayırdındaydı. Buda ağacın altına oturunca, Yılanlar Kralı metrelerce uzunluktaki gövdesiyle deliğinden çıkarak Bilgeliğe Doğanın saygılarını sundu. Derken Batı’da güçlü bir rüzgâr esti, büyük bir fırtına patladı. Kutsal Kobra kutsallığın da ötesindeki adamın gövdesini kıvrımlarıyla sardı, başını onun başı üstüne bir yaygı gibi yayarak yedi günlük derin düşünce boyunca Buda’yı rüzgârlardan, yağmurlardan korudu. Ve işte, Buda orada Öylece oturup durur, altında kobra, üstüne kobra, aynı anda hem kobranın hem Aydınlığın, hem de her ikisinin bölünmez özdeşliğinin bilincinde.»</p>

  <p class="block_3">«Sizin yılanlara yaklaşımınız bizimkinden ne kadar farklı,» dedi Will.</p>

  <p class="block_3">«Bir de sizin yılanlara yaklaşımınızın Tanrı’nın yaklaşımını yansıttığı söylenir. İncilin yaradılışla ilgili bölümünü anımsa.»</p>

  <p class="block_3">«Seninle o kadını birbirinize düşman edeceğim,» diye alıntıladı Will, «ve ikinizin tohumlarını.»</p>

  <p class="block_3">«Oysa bilgelik kimseyi kimseye düşman etmez. Ah şu İnsanla Doğa, Doğayla Tanrı, Bedenle Ruh arasındaki anlamsız, nedensiz horoz dövüşü! Bilgelik böyle çılgınca ikicilik yapmaz.»</p>

  <p class="block_9">«Bilim de yapmaz.»</p>

  <p class="block_3">«Bilgelik bu bakımdan bilime üstündür.»</p>

  <p class="block_3">«Ya totemcilik?» diye sordu Will. «Ya bereket tapınçları? Onlarda da ikicilik yoktur. Bilgelik mi saymalı onları da?»</p>

  <p class="block_9">«Elbette- ilkel Bilgelikler. Taşdevri düzleminde Bilgelik. Ama zamanla insanlar çekingen oldular, eski Karanlık Tanrılardan utanç duymaya başladılar. Böylece görünüm değişti. Işık Tanrıları, Peygamberler, Pitagor ve Zerdüşt, Hindular ve ilk Budistler çıktı ortaya. El birliğiyle Evrensel Horoz Dövüşü Devrini başlattılar. Ormuz’a karşı Ahriman, Yehova’ya karşı Şeytan ve Baal, Samsaranın karşısında Nirvana, Plato’nun Asıl Gerçekleri karşısında görüntüler. Birkaç Tantrikin, Mahayana Budistinin, Taocunun ve birkaç sapkın Mezhepli Hristiyanın zihinleri dışında kalan her yerde bu horoz dövüşü iki bin yıl boyunca sürdü durdu.»</p>

  <p class="block_3">«Derken?» diye sorguladı Will.</p>

  <p class="block_3">«Derken modern biyoloji oluşmaya başladı.»</p>

  <p class="block_9">Will güldü. «Ve Tanrı Darvin’i yarattı ve bundan da Nietzche, Yayılmacılık ve Hitler doğdu.»</p>

  <p class="block_9">«Doğru,» diye onayladı Shanta. «Ancak herkesin bir tür yepyeni Bilgeliğe erişmesi olasılığı da doğdu. Darwin bildiğimiz Totemciliği biyolojiye uyguladı. Bereket tapınçları soyaçekim kuramına ve Havelock Ellis’e<sup class="calibre6"><sup class="noteref" id="back_note_12"><a class="calibre5" href="../Text/index_split_030.html#note_12" title="12">12</a></sup></sup> dönüşerek yeniden gündeme geldi. Sarmal boyunca bir yarım sarım daha ilerlemek artık bizlere kalmış bir şeydir. Darvincilik eski Taşdevri Bilgeliğinin bilimsel kavramlara dönüşmüşüdür. Yeni, bilinçli Bilgelikse -yani Zen’in, Taoculuğun ve Tantra’nın yalvaçça bir önbiliyle varlığını sezdiği Bilgelik- yaşantıya dönüştürülmüş biyoloji kuramı, sevecenlik ve içgörü düzlemine yüceltilmiş Darvinciliktir. Görüyorsun ya,» diye sözünü bitirdi. «Buda’nın, ya da herhangi bir insanın Aydınlanma Işığını bir yılan olarak düşünmemesi için hiçbir neden yok! - ne bu dünyadan ne de öbür dünyadan kaynaklanan bir neden.»</p>

  <p class="block_3">«Yılanlar öldürücü olsalar bile mi?»</p>

  <p class="block_3">«Evet, öldürücü olsalar bile.»</p>

  <p class="block_3">«Ve yılan en eski ve en evrensel kamış simgesi olduğu halde mi?»</p>

  <p class="block_3">Shanta güldü. «‘Mukalinda ağacının altında meditasyon yapın,’ sevgililere bunu öğütleriz. Ve deriz ki, bu sevgi meditasyonlarından zaman buldukça çocukluğunuzda size öğretilenleri anımsayın - yılanların kardeşlerimiz olduğunu; sevgi ve saygımıza layık olduklarını; kısacası yılanların iyi, iyi, iyi olduklarını.»</p>

  <p class="block_3">«Ama aynı zamanda yılanlar zehirli, zehirli, zehirlidirler.»</p>

  <p class="block_3">«Onların zehirli oldukları denli iyi de olduklarını unutmazsan ve buna göre davranırsan, zehirlerini kullanmazlar.»</p>

  <p class="block_3">«Yok canım!»</p>

  <p class="block_3">«Bu gözlenebilir bir gerçek. Yılanlardan korkmayanlar, iyi bir yılanın ölü bir yılan olduğuna katılmayanlar hemen hiç ısırılmazlar. Gelecek hafta komşumuzun piton yılanını ödünç alacağım. Rama’yı birkaç gün o koca yılanın kıvrımları arasında emzireceğim.»</p>

  <p class="block_3">Dışardan tiz kahkahalar, bir ağızdan İngilizce ve Pala dilinde konuşan çocuk sesleri geliyordu. Bir an sonra, birbirlerine tıpatıp benzeyen dört yaşlarında iki çocuk, Will’in Pala’da gözlerini açar açmaz gördüğü o sağlam yapılı, melek yüzlü oğlan ve onların yanında iyice boylu poslu ve anaç görünen Mary Sarojini odaya girdiler.</p>

  <p class="block_3">«Yuvaya uğrayıp Tara’yla Arjuna’yı aldık,» diye açıkladı Mary Sarojini, ikizler annelerinin üstüne atılırken.</p>

  <p class="block_3">Shanta, bir koluyla bebeğine, diğer koluyla ikiz oğullarına sarıldı ve gülümseyerek teşekkür etti. «Sağolun çocuklar.»</p>

  <p class="block_3">Tom Krishna, «Bir şey değil,» dedi, öne bir adım attı, bir an duraksadı, sonra «Acaba,» diye söze başladı, susup yardım dilercesine ablasına baktı. Mary Sarojini başını olumsuzca salladı.</p>

  <p class="block_3">«Acaba ne?..» diye sordu Shanta.</p>

  <p class="block_3">«Şey, yani acaba, biz ikimiz... şey, yemeğe kalabilir miyiz?»</p>

  <p class="block_3">«Ha, anlaşıldı.» Shanta bir Tom Krishna’ya, bir Mary Sarojini’ye baktı, sonra Tom’a döndü. «Öyleyse gidip Vijaya’ya soruver, bakalım yemek hepimize yetecek mi. Bugün yemeği o pişiriyor.»</p>

  <p class="block_3">«Olur,» dedi Tom Krishna isteksizce. Ayaklarını sürüyerek mutfağa açılan kapıdan çıktı. Shanta Mary Sarojini’ye dönerek sordu, «Nesi var?»</p>

  <p class="block_3">«Şey, annem en azından elli kere eve kertenkele getirmemesini söylemişti. Ama bu sabah yine bir kertenkele getirmiş. Annem de küplere bindi.»</p>

  <p class="block_3">«Ve siz de burada yemeyi kararlaştırdınız.»</p>

  <p class="block_3">«Eğer rahatsız edeceksek, Rao’lara ya da Rajajinnadasa’lara gidebiliriz.»</p>

  <p class="block_3">«Hiç rahatsız etmiyorsunuz,» diye güvence verdi Shanta. «Ben yalnızca Tom Krishna Vijaya’ya açılırsa rahatlar diye düşünmüştüm.»</p>

  <p class="block_3">«Çok haklısın,» dedi Mary Sarojini büyük bir ağırbaşlılıkla. Sonra becerikli bir çocuk bakıcısı edasıyla seslendi. «Tara, Arjuna. Haydi bakalım, doğru banyoya, el, yüz yıkamaya. Bayağı kirlenmişler,» dedi Shanta’ya, küçükleri önüne katıp götürürken.</p>

  <p class="block_3">Will onlar uzaklaşıncaya dek bekledi, sonra Shanta’ya döndü. «Anladığım kadarıyla tanık olduğum KEEK’in çalışmalarından bir kesitti.»</p>

  <p class="block_3">«Şansınıza, yıpratıcı olmayan bir kesitti,» dedi Shanta. «Tom Krishna ve Mary Sarojini’nin anneleriyle araları çok iyidir. Kişisel sorunları yoktur - tek sorun yazgıları, Dugald’ın ölümünün yarattığı o büyük ve acı sorun.»</p>

  <p class="block_3">«Susila yeniden evlenir mi?»</p>

  <p class="block_3">«Umarım. Evlenmesi herkes için iyi olur. Bu arada, çocukların zamanlarının bir bölümünü KEEK içindeki babalarından biri, ya da birkaçıyla geçirmelerinde yarar var. Tom Krishna küçük oğlanların erkekliklerinin ayırdına varmaya başladıkları çağda. Hâlâ bir bebek gibi ağlıyor; derken bir bakıyorsunuz; şişinip caka satmaya, eve kertenkeleler getirmeye başlamış -yüzde iki yüz erkek-adam olduğunu kanıtlamak için, işte bu nedenle onu Vijaya’ya gönderdim. Vijaya’da, Tom Krishna’nın olmayı düşlediği her şey var. İki metre boyunda, bir metre eninde, korkunç güçlü, son derece becerikli. Tom Krishna onun öğütlerini tutacaktır - aynı öğütleri ben ya da annesi versek, bize hiç kulak asmaz ama Vijaya’yı dinler. Ve şuna inanın ki, Vijaya bizlerin düşündüklerimizi öğütler. Çünkü yüzde iki yüz; erkek olmakla birlikte, yüzde elli dişi duyarlığındadır. Anlayacağınız Tom Krishna paçayı hiç de ucuz kurtaramayacak.» Sonra, kucağında uyuyan bebeğe baktı. «Şimdi de bu genç beyi yatırıp yemeğe hazırlanmalıyım,» diye sözünü bitirdi.</p>

  <p class="block_3"></p>

  <p class="block_10" id="calibre_pb_15"></p>
</body>
</html>
