<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
</head>

<body class="calibre">
  <h1 class="block_8">1</h1>

  <p class="block_3">«Dikkat,» diye bağırdı bir ses, sanki bir obua ansızın dile gelmişti. «Dikkat,» diye yineledi aynı yüksek, genzel, tekdüze ses. «Dikkat.»</p>

  <p class="block_3">Ölü yaprakların üstünde bir ceset gibi yatan, saçları keçeleşmiş, yüzü kir pas içinde ve bereli, giysileri partal, çamurlu adam, Will Farnaby, irkilerek uyandı. Molly onu çağırıyordu. Kalkmalı. Giyinmeli. Daireye geç kalmamalı.</p>

  <p class="block_3">«Sağol sevgilim,» diyerek doğruldu. Sağ dizine şiddetli bir sancı saplandı. Sırtı, kolları, şakakları da sızlıyordu.</p>

  <p class="block_3">«Dikkat,» diye ısrarla yineledi aynı ses. Will dirseğine dayanarak çevresine bir göz attı, ve şaşkınlıkla Londra’daki odasının gri duvarkağıdıyla sarı perdeleri yerine ağaçlar arasında bir açıklığı, bir orman sabahının uzun gölgeli, eğimli ışıklarını gördü.</p>

  <p class="block_3">«Dikkat.»</p>

  <p class="block_3">Neden «Dikkat» diyor bu ses?</p>

  <p class="block_3">«Dikkat. Dikkat.» diye diretiyordu ses. Ne garip, ne kadar anlamsız!</p>

  <p class="block_3">«Molly?» diye seslendi. «Molly?»</p>

  <p class="block_3">Bu ad belleğinin kapılarını açıverdi. İçine işlemiş o bildik suçluluk duygusuyla, birdenbire burnuna formal kokusu çalındı, önüsıra yeşil koridorda ilerleyen ufak tefek, canlı hemşireyi gördü, kolalı giysilerinin hışırtısını duydu. Hemşire, «Numara ellibeş,» dedi. Durdu ve beyaz bir kapı açtı. Will içeri girdi, ve karşısında, yüksek beyaz yatakta Molly’yi gördü. Yüzünün yarısını örten sargılarla, açık, mağaramsı ağzıyla Molly’yi. «Molly,» diye seslenmişti, «Molly...» Sesi boğazında düğüm, düğüm, ağlamış, yalvarmıştı, «Sevgilim!» Yanıt yok. Yalnızca kadının açık ağzından çıkan kesik, hırıltılı solukların gürültüsü. «Sevgilim, sevgilim...» Derken, birden avucundaki el bir an canlanmış, sonra gene durulmuştu.</p>

  <p class="block_3">«Benim,» dedi, «ben, Will.»</p>

  <p class="block_3">Parmaklar bir kez daha kımıldandı. Yavaşça, büyük bir çabayla, elinin üstüne kapandılar, parmaklarını bir an sıkıp cansızlaştılar.</p>

  <p class="block_3">«Dikkat,» diye bağırdı duygusuz ses. «Dikkat.»</p>

  <p class="block_3">Kendini kandırmak istercesine, yalnızca bir kazaydı, diye düşündü. Yol ıslaktı, araba beyaz çizginin ötesine kayıverdi. Her an olan kazalardan. Gazeteler benzeri olaylarla dolu. O da düzineyle benzer olayı gazeteye iletmemiş miydi. «Anne ve üç çocuğu çarpışma sonucu öldüler.» Aslında bunlara tümü konu dışıydı. Asıl olan, Molly, herşey sona erdi mi, diye sorduğunda, evet demiş olmasıydı; asıl olan, aralarındaki o son utanç verici tartışmadan kaçarak yağmura dalan Molly’nin bir saat kadar sonra ambulansta can çekişiyor olmasıydı.</p>

  <p class="block_3">Molly giderken Will onun ardından bakmamış, bakamamıştı. O acı içindeki solgun yüzü bir kez daha görmeye dayanamayacaktı. İşte, yerinden kalkmış, yavaşça odayı aşıyor, yavaşça yaşamından çıkıp gidiyordu. Onu geri çağırması, özür dilemesi, hala sevdiğini söylemesi gerekmez miydi? Ama onu hiç şeymiş miydi?</p>

  <p class="block_3">Obua, belki yüzüncü kez dikkat etmesini buyurdu.</p>

  <p class="block_3">Evet, onu gerçekten sevmiş miydi?</p>

  <p class="block_3">Kapının eşiğinde dönerek, «Elveda Will,» diye fısıldayışını anımsadı. Yüreğinin derinliklerinden gelen bir fısıltıyla, «Seni hala seviyorum, Will, tüm olanlara karşın,» diyen de o olmuştu.</p>

  <p class="block_3">Bir an sonra dairenin kapısı ardından sessizce kapanmış, kilidin madensi tıkırtısı... Ve gitmişti.</p>

  <p class="block_3">Will yerinden fırlamış, koşup kapıyı açarak merdivenlerde uzaklaşan ayak seslerini dinlemişti. Tanıdık kokusu horoz ötümünde bir hayalet gibi, belli belirsiz havaya sinmişti. Kapıyı kapattı, gri-sarı odasına giderek camdan dışarı baktı. Bir süre sonra, Molly’nin karşıya geçerek arabasına bindiğini gördü. Marş motoru bir iki kez gıcırdadı, ardından motorun homurtusu... Pencereyi açsa mı? «Dur Molly, dur,» diye bağırdı düşünde. Ama cam kapalı kaldı. Araba hareket ederek köşeyi döndü, sokak boşaldı. Artık çok geç. Tanrıya şükür, çok geç! dedi kaba, alaycı bir ses. Evet, Tanrıya şükür! Yine de suçluluk duyuyordu içten içe. Suçluluk, içini kemiren utanç -ama, bunların yanı sıra ürkütücü bir sevinç hissetmekteydi. Alçak, şehvet düşkünü, acımasız biri, kişiliğinin iğrenç, yaban bir parçası coşkuyla, isteğine kavuşması için artık hiçbir engel kalmadığını düşünmekteydi. İstediği ise başka bir koku, daha genç bir bedenin sıcak kıvraklığıydı. «Dikkat,» dedi obua. Yine, «Dikkat.» Babs’in mis kokulu, çilek renkli odasına dikkat. Bu odanın Charing Cross caddesine bakan iki penceresinden gece boyunca karşı yapıdaki Porter Cini reklamının yanar söner ışıkları görünürdü. Saltanat kırmızısı cin -ve on saniye boyunca oda Kutsal Yürek gibi kızarır, yanıbaşındaki coşkulu yüz içten taşan bir aşk ateşiyle değişmişçesine meleğimsi bir parlaklığa bürünürdü. Sonra, herşeyden daha anlamlı bir karanlık sarardı her yanı. Bir, iki, üç, dört... Tanrım, bu karanlık sürüp gitse! Ama, tam tamına on saniye sonra elektrik saati yeni bir gerçek yaratırdı -Ölüm, Kaçınılmaz Yılgı. Çünkü bu kez ışıklar yeşil yanar, ve on saniye boyunca Babs’in gül pembe odası çamurdan bir döle dönüşür, yatakta ceset renkli Babs ölüm sonrası sarasına tutulmuş bir kadavrayı andırırdı. Porter Cini yeşile boyandığında yaşananları ve kişiliğini unutmak alabildiğine, zorlaşırdı. Yapılacak tek şey gözlerini sımsıkı yumarak Öbür Dünyaya, şehvet dünyasına dalmak, o yabancılaştıran çılgınlığa bilerek, hırsla kapılmaktı. Zavallı Molly -sargılar içinde Molly, (Dikkat), Highgate’te ıslak gömütünde Molly, ki Highgate yüzünden yeşil ışıklar çıplak Babs’i bir cesede dönüştürdüğünde gözlerini yummak zorunda kalıyordu -şehvetin coşkusuna tümüyle yabancıydı. Yalnız Molly mi? Will kapalı gözlerinin ardında annesini gördü. Benimsenmiş acılarla yüce bir anlam kazanan yüzü, romatizmanın çarpıttığı ilkel görünümlü elleriyle taştan oymalar denli solgun annesini. Ve, annesinin tekerlekli iskemlesinin ardında giderek şişmanlayan, ve sağlıklı doyumlara ulaşmaksızın tıkanıp kalmış duyguların etkisiyle donmuş paça gibi titreşen ablası Maud’u gördü.</p>

  <p class="block_3">«Nasıl yaparsın Will?»</p>

  <p class="block_3">«Evet, bunu nasıl yaparsın?» diyordu Maud’un ağlamaklı, kontralto sesi.</p>

  <p class="block_3">Bu soruya verecek yanıtı yoktu. Daha doğrusu, bu iki kadının, kendini mutsuz bir evliliğe adayan annesiyle, evlatlık görevlerinin kurbanı ablasının anlayabileceği sözcükleri içeren bir yanıtı yoktu. Gerçek ancak açık seçik bir bilimsellikle, onlara çok ters gelecek bir açıkyüreklilikle anlatabilirdi. Bunu nasıl yapabilmişti? Yapmıştı işte, çünkü, çünkü yapmak zorundaydı, çünkü... evet, çünkü Babs’te Molly’de bulunmayan birtakım bedensel özellikler vardı, ve belirli anlarda Molly’nin aklının almayacağı biçimde davranabiliyordu.</p>

  <p class="block_3">Uzun bir sessizlikten sonra, o garip ses ansızın eski nakaratına başladı.</p>

  <p class="block_3">«Dikkat. Dikkat.»</p>

  <p class="block_3">Molly’ye dikkat, Maud’a ve annene dikkat, Babs’e dikkat. Birdenbire belirsizlik ve karmaşa sisleri arasında yeni bir görüntü belirdi. Babs’in çilek pembesi odasında yabancı bir konuk, ve odanın sahibesinin bu yabancının okşayışlarıyla kendinden geçmiş, kıvranan bedeni. Böğründeki suçluluğa yürek sızısı, boğazında bir daralma eklendi.</p>

  <p class="block_3">«Dikkat.»</p>

  <p class="block_3">Ses yaklaşmış, sağında bir yerlerden bağırıyordu. Başını döndürdü, ve daha iyi görebilmek için doğrulmaya çalıştı. Ancak, üstüne abandığı kol titreyip bükülüverince, yaprakların içine yuvarlandı. Geçmişi anımsayamayacak denli bitkindi. Oturduğu yerde sırtüstü uzandı, yarı kapalı gözkapaklarının ardından çevresindeki anlaşılmaz dünyayı incelemeye koyuldu. Neredeydi? Buraya nasıl gelmişti? Aslında bunun önemi yoktu ya..! Şu anda duyduğu acı, ölümcül güçsüzlük dışında her şey önemini yitirmişti. Yine de, bilimsel bir merak duymamak elde mi...</p>

  <p class="block_3">Örneğin, bilemediği nedenlerle altında yattığı bu ağaç, gri gövdesi, güneşte parıldayan, inleyen dallarıyla bu sütun, bir kayın ağacı olmalı. Eğer böyleyse -ve Will, şaşmaz mantığını beğeniyle alkışladı- eğer böyleyse, bu ağacın yaprak dökmeyen türden olmaması gerekmez miydi? Hem, kayın kökleri toprak yüzeyinde böyle dirseklenmezlerdi. Ya bu sözüm ona kayının yaslandığı akıl almaz tahta payandaları nasıl açıklamalı? Will birdenbire, en kötü dizeler listesinin başına seçtiği dizeyi anımsadı. «Kim destekler, soruyorsun, bu kötü günlerde düşüncemi?» Yanıt: pıhtılaşmış ektoplazma, Erken Dali... Chilterns’da olmadığı apaçıktı. Tereyağımsı güneşte uçuşan kelebekler de bu gerçeği doğruluyorlardı. Neden bu denli iri, olmazcasına gök mavi, kadife kara, gözalıcı benekliydiler? Kestane: üstüne mor, zümrüt yeşilinde, safirde, topazda gümüş tozu.</p>

  <p class="block_3">«Dikkat.»</p>

  <p class="block_3">«Kim var orada?» diye bağırdı Will Farnaby, yüksek ve ürkütücü olmasına çalıştığı bir sesle; ama, dudaklarından yalnızca kısık, titrek bir hırıltı döküldü.</p>

  <p class="block_3">Uzun ve ürkütücü bir sessizlik oldu. Ağacın iki payandası arasından kocaman kapkara bir kırkayak çıktı, kırmızı bacakları üzerinde hızla ilerleyerek yosun kaplı ektoplazmada kayboldu.</p>

  <p class="block_3">«Kim var orada?» diye bir kez daha bağırdı, çatlak çatlak.</p>

  <p class="block_3">Solundaki çalılıktan bir hışırtı duyuldu, ve ansızın, kargayı andıran kara bir kuş, guguklu saat kuşuymuşçasına ileri fırladı- ama elbet, bu da bir karga değildi. Beyaz uçlu kanatlarını çırparak açıklığı aştı, ve Will’in yattığı yerden yirmi ayak kadar ilerde ölü bir ağaç gövdesine kondu. Portakal rengi bir gagası, gözlerinin altında sarı, tüysüz lekeler vardı. Kanarya sarısı bir ibik başının yanlarını ve arkasını dolgun, çıplak etten bir perukla sarmıştı. Kuş, başını hafifçe çarpıtarak önce sağ, sonra sol gözüyle Will’e baktı. Bundan sonra, portakal rengi gagasını açarak beşlik perdeden küçük bir ezginin on, oniki notasını söyledi, hıçkırığa tutulmuş gibi sesler çıkarttı ye sonunda, «do, sol, do» tartımıyla «burada ve bu anda çocuklar burada ve bu anda çocuklar,» diye bir türkü tutturdu.</p>

  <p class="block_9">Bu sözcüklerin dürtüsüyle, birdenbire tüm olanları anımsadı. Burası, o güne dek hiçbir gazetecinin giremediği yasak ada Pala’ydı. Ve bu an, Rendang-Lobo limanının dışında tek başına yelkenliyle gezmek aptallığında bulunduğu öğleden sonranın ertesi sabahı olmalıydı. Herşeyi anımsıyordu— rüzgârda kocaman bir manolya yaprağı gibi kıvrılan beyaz yelken, pruvayı yalayan çırpıntılı su, dalga başlarının elmas pırıltısı, kırışık yeşimden bir deniz. Ve doğuda, boğazın ötesinde, Pala volkanlarının üstünde olağanüstü beyaz taş oymaları andıran bulutlar. Dümende otururken şarkı söylemeye başlamış, inanılacak gibi değil ama, tartışılmaz bir mutlulukla dolmuştu içi.</p>

  <p class="block_3">Rüzgâra karşı haykırmıştı: «Yarışmacılara üç, üç.»</p>

  <p class="block_3">«Yeşil giysili zambak beyazı oğlanlara iki, iki; Tek başına, birdir bir...»</p>

  <p class="block_3">Evet tek başına. Mücevher ışıltılı engin denizde yapayalnız.</p>

  <p class="block_3">«Ve bu hep böyle olacak.» '</p>

  <p class="block_3">Ve elbet, sonunda tüm deneyimli, sakınımlı denizcilerin dedikleri çıkmıştı. Hiç yoktan çıkagelen kara fırtına, çılgın rüzgar, yağmur, ve dalgaların beklenmedik, anlamsız azgınlığı...</p>

  <p class="block_3">Şaşılacak şey, diye düşündü. Pala Boğazının derinliklerinde, daha beteri, uçurumun dibinde paramparça yatacak yerde burada, ağaçların altında bulunmak şaşılacak bir şey. Çünkü, batmakta olan teknesini her nasılsa kayaların arasından geçirip Pala’nın sarp kıyılarındaki tek kumsala çıkartmakla iş bitmiyordu. Önünü dik kayalıklar kesmişti; ancak, körfezin başında, dik bir vadide çavlanlar oluşturarak akan bir dere, ve gri kireçtaşları arasında büyüyen birkaç ağaç, birkaç çalı görünüyordu. İki yüz, üç yüz metre kayalığı tırmanmıştı -hem de ıslak, kaygan tabanda, ayağında tenis pabuçlarıyla. Ve sonra, Aman Tanrım! o yılanlar. Kendini yukarı çekmek için tutunduğu dala dolanmış kara yılan. Beş dakika sonraysa, basmaya hazırlandığı kaya çıkıntısında çöreklenmiş kocaman yeşil yılan. Ardarda gelen karabasanlar... Yılanı görünce irkilmiş, ayağını hızla geri çekmiş ve bu bir anlık boş bulunma sonucu dengesini yitirmişti. Upuzun, bunaltıcı bir saniye boyunca, sonun bilinciyle dolu bir saniye boyunca boşluğun kıyısında asılı kalmış, derken, düşmüştü. Ölüm, ölüm, ölüm. Ve sonra, kulaklarında tahta çatırtıları, yüzü çizik içinde, sol dizi bereli, ama kendisi canlı, küçük bir ağacın dallarına takılıp kalmıştı. Acılar içinde tırmanışını sürdürmüştü. Dizinin sızısı dayanılır gibi değildi, ama yine de tırmanmıştı. Başka seçeneği yoktu. Derken hava kararmaya başlamıştı. Alaca karanlıkta tırmanıyor, inanla tırmanıyor, umutsuzca tırmanıyordu.</p>

  <p class="block_3">«Burada ve bu anda, çocuklar,» diye bağırdı kuş.</p>

  <p class="block_3">Ama Will Farnaby ne burda, ne de bu andaydı. Sarp kayalıkta, o korkunç düşüş anındaydı. Altında kuru yapraklar hışırdadı; titriyordu. Tepeden tırnağa şiddetle, önüne geçilmez biçimde titriyordu.</p>

  <p class="block_3"></p>

  <p class="block_10" id="calibre_pb_4"></p>
</body>
</html>
