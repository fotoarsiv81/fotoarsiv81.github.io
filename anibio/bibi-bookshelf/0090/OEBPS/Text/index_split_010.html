<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>ADA</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
  <link href="../Styles/fonts.css" rel="stylesheet" type="text/css" />
  
<style type="text/css">
p.sgc-1 {font-style: italic}
</style>
</head>

<body class="calibre">
  <h1 class="block_8">7</h1>

  <p class="block_3">Gündüzleri uyuyamazdı; ama gözünü açtığında saat dördü yirmi beş geçiyordu ve kendini olağanüstü dinç hissediyordu. Yarım bıraktığı «<i class="calibre4">Gerçek Üzerine Notlar</i>»ı okumayı sürdürdü.</p>

  <p class="block_3 calibre4 sgc-1">«Tanrım bize inan bağışla ve bizi inançtan sakın.»</p>

  <p class="block_3">Bu sabah burada kalmıştı; şimdi yeni bir bölüm başlıyordu, beşinci bölüm.</p>

  <p class="block_3 calibre4 sgc-1">«Olduğumu sandığım kişi ve özvarlığım – diğer bir deyişle, acı ye acının bitimi. Olduğumu sandığım kişinin çektiği acıların aşağı yukarı üçte biri kaçınılmazdır. Bu acı insan olmanın doğası gereğidir; özgürleşme peşinde koşarken doğa yasalarına bağımlı, geri döndürülmez zaman içinde, esenliğimize, tümüyle kayıtsız bir evrende yaşlılığa ye ölümün kaçınılmazlığına doğru ilerlemeye mahkum, sezgili ve bilinçli, varlıklar almamızın bedelidir. Acıların üçte ikisiniyse kendimiz yaratırız ve evrensel açıdan bakıldığında, bunlar kesinlikle gereksizdir.»</p>

  <p class="block_15">Will sayfayı çevirdi. Bir yaprak kayarak yatağa düştü. Eline alıp bir göz attı. Küçük, düzgün bir yazıyla yirmi satır ve sayfanın dibinde S.M. harfleri. Özel bir mektuba benzemiyordu; bir şiirdi ve bu nedenle rahatça okuyabilirdi. Okudu:</p>

  <p class="block_18 calibre4 sgc-1">Biryerde, yabansı sessizlik ve geçen Pazar ayininin</p>

  <p class="block_19">Bir milyon üç yüz bin vaazı arasında;</p>

  <p class="block_19">Biryerde</p>

  <p class="block_19">Calvin’in İsa yorumu (Tanrı yardımcımız olsun)</p>

  <p class="block_18 calibre4 sgc-1">ve kertenkeleler arasında;</p>

  <p class="block_19">Biryerde, görme ve konuşma arasında, biryerde</p>

  <p class="block_19">Kirli, vıcık vıcık söz birikimimizle</p>

  <p class="block_19">İlk yıldız ve çiçek gölgeleri çevresinde</p>

  <p class="block_19">Dönenen iri pervaneler arasında</p>

  <p class="block_19">O açıklık uzanır, artık ben olmayan ben’in</p>

  <p class="block_19">Her şeye karşın anımsadığı</p>

  <p class="block_19">Bir aşk gecesinde varılan karşı kıyıda,</p>

  <p class="block_19">Ve rüzgârı dinlerken, bir başka geceyi,</p>

  <p class="block_19">Karanlıkta uykusuz, koynumda ölüm,</p>

  <p class="block_19">Dulluğun ilk gecesini anımsarım.</p>

  <p class="block_19">Benim, benim, tümü kaçınılmazca benim;</p>

  <p class="block_19">Ama ben, artık ben olmayan ben,</p>

  <p class="block_19">Düşüncem ve suskunluk arasında bu açıklıkta</p>

  <p class="block_19">Benim olup da yitenleri, acıyı ve mutluluğu görürüm</p>

  <p class="block_19">Alp çayırlarında ışıldayan dağ çiçeklerince</p>

  <p class="block_19">Hüzünlü, el değmemiş ve apaçık.</p>

  <p class="block_20"></p>

  <p class="block_3">Will, «Dağ çiçeklerince,» diye geçirdi içinden ve on iki yaşındayken İsviçre’deki o yaz tatilini düşündü: değişik çiçekleri, İngiltere’dekilere hiç benzemeyen kelebekleriyle Grindelwald’ın tepesindeki çayırı anımsıyordu; koyu mavi göğü, güneşin parıltısını, vadinin ötesinde ak ışıltılı ulu dağları. Ve babası, görünümün Nestle sütlü çikolatası reklamlarını andırdığını söylemişti. Yüzünde tiksintiyle, «Gerçek Çikolata bile değil,» diye üstelemişti, «Sütlü çikolata.» Sonra annesinin beceriksizce (zavallıcık!) ama sevecen bir titizlikle üzerinde çalıştığı suluboya resimle alay etmişti. «Nestle’nin geri çevirdiği sütlü çikolata resmi.» Derken sıra Will’e gelmişti. «Ağzın açık, ayran budalası gibi dolanacağına neden bir kez olsun akıllıca bir uğraş aramıyorsun kendine? Örneğin, Almanca dilbilgini ilerletsene.» Ve sırt çantasının dibinden, katı yumurtaların ve sandviçlerin arasından o nefret edilesi küçük, kahverengi kitabı çıkartmıştı. Ne sevimsiz bir adamdı! Ama Susila haklıysa, bunca yıldan sonra onu ışıltılı bir dağ çiçeği gibi görmesi gerekirdi. Will şiirin son dizesine yeniden göz attı«Hüzünlü, el değmemiş ve apaçık.»</p>

  <p class="block_3">«Selam...» dedi tanıdık bir ses.</p>

  <p class="block_3">Will kapıya baktı. «Ben de şimdi seni düşünüyordum,» dedi. «Daha doğrusu yazdıklarını okuyordum.» Susila’nın görebilmesi için kâğıdı kaldırdı.</p>

  <p class="block_3">Susila bir göz attı. «Ah, o mu,» dedi. «Yalnızca iyi niyet iyi bir ozan olmaya yetseydi!» İçini çekerek başını salladı.</p>

  <p class="block_3">«Babamı bir dağ çiçeği olarak düşlemeye çalışıyordum,» dedi Will. «Ama, gözümde canlandırabildiğim tek şey irikıyım bir hergele.»</p>

  <p class="block_3">«Hergeleler bile dağ çiçekleri olarak görülebilir,» dedi Susila.</p>

  <p class="block_3">«Herhalde yalnızca şiirinde söz ettiğin o yerde - düşünce ve suskunluk arasındaki açıklıkta.»</p>

  <p class="block_3">Susila başıyla onayladı.</p>

  <p class="block_3">«Oraya nasıl varılır?»</p>

  <p class="block_3">«Oraya varılmaz, orası sana gelir. Daha doğrusu orası aslında burasıdır.»</p>

  <p class="block_3">«Sen de tıpkı genç Radha gibisin,» diye yakındı Will. «Racanın, kitabının başında anlattıklarını papağan gibi yineleyip duruyorsunuz.»</p>

  <p class="block_3">«Eğer durmadan yineliyorsak,» dedi Susila, «bu, yazılanlar gerçeği dile getirdiğindendir. Bunları yinelemeseydik gerçekleri yadsımış olurduk.»</p>

  <p class="block_3">«Kimin gerçekleri?» diye sordu Will. «Benim değil.»</p>

  <p class="block_3">«Doğru, bu anda senin değil,» diye ona katıldı kadın. «Ama Racanın öğütlerini tutar, uygularsan senin gerçeklerin olabilirler.»</p>

  <p class="block_3">«Senin annen ve babanla sorunların oldu mu?» diye sordu Will, kısa bir suskunluktan sonra. «Yoksa, öteden beri hergeleleri dağ çiçekleri olarak mı görürsün?»</p>

  <p class="block_3">«O yaşlarda göremezdim,» diye yanıtladı kadm. «Çocuklar ikicidirler. İnsan olmanın ön koşullarını öğrenmemizin bedelidir bu. Hergeleleri dağ çiçekleri, daha doğrusu, hem hergeleleri hem de dağ çiçeklerini Dağ Çiçekleri olarak görmek, bu zamanla öğrenilen bir beceridir.»</p>

  <p class="block_3">«Öyleyse ailene karşı tutumun neydi? Çekilmeze güler yüzle katlanmaya mı çalıştın? Yoksa annen ve baban dayanılabilir cinsten kimseler miydi?»</p>

  <p class="block_3">«Tek tek dayanılır gibiydiler,» dedi Susila. «Özellikle babam. Ama bir araya geldiklerinde çekilmez oluyorlardı- çünkü birbirlerine dayanamıyorlardı. Aşırı içine kapanık bir adamla evli, canlı, neşeli, girgin bir kadın, öyle ki sürekli adamın sinirine dokunuyor- bana öyle geliyor ki, yatakta bile. Kadın durmaksızın ilişki kurmaya çabalarken erkek her türlü yakınlaşmadan kaçıyor. Bunun sonucunda da adam kadını sığ ve içtenliksiz, kadın da adamı duygusuz, kibirli, insanca duyarlıktan yoksun buluyor.»</p>

  <p class="block_3">«Doğrusu sizlerin bu çıkmaza saplanacağını ummazdım.»</p>

  <p class="block_3">«Aslında saplanmayız,» diye inanca verdi Susila. «Gençlere yaradılış ve yapıca kendilerinden farklı kişilerden neler bekleyebilecekleri özellikle öğretilir. Ne yazık ki bazen bu derslerin de etkisiz kaldığı olur. Dahası, bazı durumlarda tarafların ruhsal yapılarını uzlaştırmak olanaksızdır. Her neyse, annemle babam hiçbir zaman geçinemediler. Birbirlerine aşık olmuşlardı - nedenini ancak Tanrı bilir! Ama bir araya geldiklerinde babama ulaşamamak annemi kırıyor, annemin aşırı dostça yaklaşımıysa babamm utanç ve hoşnutsuzlukla büsbütün içine kapanmasına neden oluyordu. Ben hep babamı tutmuşumdur. Yapı ve yaradılış olarak ona yakınım, anneme hiç benzemem. Daha küçük bir çocukken onun taşkınlıkları karşısında nasıl kabuğuma çekildiğimi anımsıyorum. Özel yaşamımıza sürekli karışır, bize rahat vermezdi. Hâlâ da öyledir.»</p>

  <p class="block_3">«Onu sık sık görür müsün?»</p>

  <p class="block_3">«Çok seyrek görüşürüz. Kendi işi ve arkadaşları var. Bizim dünyamızda «Anne yalnızca bir işlevi belirler. Bu işlev tamamlandığında «Anne» sanı battal olur; bir zamanki çocuk ve anne diye adlandırdığı kadın yeni bir ilişki kurarlar. Eğer iyi anlaşıyorlarsa görüşmeyi sürdürürler. Eğer anlaşamıyorlarsa koparlar. Kimse onların birbirine bağımlı olmasını beklemez ve bu bağımlılık sevgiyle eş tutulmaz - dahası, pek övülesi bir şey olarak görülmez.»</p>

  <p class="block_3">«Yani şimdi her şey yolunda. Ama ya geçmiş? Çocukluğun, aralarındaki uçurumu aşamayan iki kişi arasında yaşadığın günler? Ben bunun ne demek olduğunu iyi bilirim - alışılanın tersine sonuçlanan peri masalı, «Ve böylece sonsuza dek mutsuz yaşadılar.»</p>

  <p class="block_15">«Eminim ki,» dedi Susila, «Pala’da doğmuş olmasaydık biz de sonsuza dek mutsuz yaşardık. Oysa, tüm koşulları düşünürsek, oldukça ucuz kurtulduk.»</p>

  <p class="block_3">«Bunu nasıl becerdiniz?»</p>

  <p class="block_3">«Biz bir şey yapmadık ki; her şey bizim adımıza yapıldı. İnsanın kendi yarattığı, gereksiz acılardan kurtulması konusunda Racanın yazdıklarını okudun mu?»</p>

  <p class="block_3">Will başını eğdi. «Sen geldiğinde o konuyu okuyordum.»</p>

  <p class="block_3">«Eski kötü günlerde,» diye sürdürdü kadm, «Pala aileleri de bugün sizde olduğu kadar ezici, zorba üreten, yalancı yaratan türdendi. Doğrusu, öyle berbattılar ki Dr. Andrew ve Düzeltimci Raca onları elden geçirmek zorunluluğunu duydular. Budist töreler ve ilkel köy toplumculuğu, ustaca akılcılığın gereklerine uyduruldu ve bir kuşak içinde tüm aile yapısı kökten değiştirildi.» Bir an durup düşündü. «Kendi durumumla örnekleyerek açıklamaya çalışayım,» dedi sonra. «Birbiriyle anlaşamayan, sürekli birbirine ters düşen ve kavga eden iki insanın tek çocuğunun durumu. Eskiden olsaydı bu koşullarda yetişen küçük bir kız, ya bir insan yıkıntısı, ya bir asi, ya da ister istemez düzene boyun eğen ikiyüzlünün teki olurdu. Yeni düzende gereksiz acıları çekmek zorunda bırakılmadım. Yıkılmadım, başkaldırma ya da boyun eğme ikilemiyle karşı karşıya kalmadım. Neden? Çünkü, ilk adımlarımı attığım andan başlayarak, kaçma özgürlüğü tanındı bana.»</p>

  <p class="block_3">«Kaçmak mı?» diye yankıladı Will. «Kaçmak!» İnanılmayacak denli güzel bir düşünceydi bu.</p>

  <p class="block_3">«Yeni aile yapımız kaçışı içerir. Baba evi, sıcak yuva dayanılmaz olduğunda çocuğun diğer yuvalarından birine taşınmasına izin verilir, dahası, çocuk açıkça buna özendirilir ve bu özendirme kamuoyunun olanca ağırlığıyla desteklenir.»</p>

  <p class="block_3">«Pala’lı çocukların kaç evi olur ki?»</p>

  <p class="block_3">«Ortalama yirmi.»</p>

  <p class="block_3">«Yirmi mi? Aman Tanrım!»</p>

  <p class="block_3">«Hepimiz birer KEEK’e üyeyiz - yani Karşılıklı Evlât Edinme Kulübü. Her KEEK on beş, yirmi beş çiftten oluşur. Çiçeği burnunda genç evliler, çocuk büyüten orta yaşlı çiftler, dedeler, nineler, büyük dedeler - kulüpte herkes birbirinin ailesidir. Kan bağıyla bağlı olduklarımızın dışında hepimizin payına birçok anneler, babalar, teyzeler, amcalar, ağabeyler, ablalar, bebekler ve her yaşta çocuklar düşer.»</p>

  <p class="block_3">Will başını salladı. «Bir aile yetmezmiş gibi yirmi aile.»</p>

  <p class="block_9">«Ama eskiden o bir aile sizinkine benzerdi. Bizim yirmi ailemizin hepsi bize uygundur.» Sonra, yemek kitabından bir tarif okurcasına, «İktidarsız bir bordro mahkumu, doyumsuz bir dişi, iki ya da (isteğe bağlı) üç küçük televizyon hastası alınız; Freudculuk ve sulandırılmış Hristiyanlık karışımında dinlendiriniz; sonra dört odalı bir apartman dairesine sıkıca kapatarak kendi suyunda on beş yıl hafif ateşte pişiriniz.» Bizim yemek reçetemiz çok başka. Yirmi kadar cinsel yaşamında doyumlu çifti ve çocuklarını alınız; eşit ölçülerde bilim, sezgi ve neşe ekleyiniz; Tantrik Budizme batırarak üzerini kapatmadan açık havada, canlı sevecenlik ateşi üstünde dilediğiniz kadar pişiriniz.»</p>

  <p class="block_3">«Bu kapaksız tencereden çıkan ne?» diye sordu Will.</p>

  <p class="block_3">«Bambaşka bir aile. Sizin aileniz gibi kapalı, önceden belirlenmiş, zorunlu değil. Geniş, yazgısal olmayan, gönüllü bir aile. Yirmi çift anababa, sekiz dokuz tane eski anne ve baba, kırk elli tane her yaştan çocuk.»</p>

  <p class="block_3">«Kişiler yaşamları boyunca aynı kulübe mi bağlı kalırlar?»</p>

  <p class="block_3">«Elbette değil. Yetişen çocuklar kendi anababalarına ya da kardeşlerine bağlı kalmazlar. O kulüpten ayrılarak başka bir yetişkinler, yaşıtlar ve küçükler topluluğuna katılırlar. Bu yeni ailenin üyeleri de onları ve zamanı gelince onların çocuklarını evlat edinir. Mikrokültürlerin kaynaştırılması toplumbilimcilerimiz bu işlemi böyle adlandırıyorlar. Kendi çapında, değişik türde mısır, ya da tavukların melezleştirilmesi denli verimli bir işlem. Daha sorumlu guruplarda daha sağlıklı ilişkiler, daha derin bir anlayış, daha çok ilgi. İlgi, anlayış ve hoşgörü KEEK’in bebeklerden yüzyıllık yaşlılara kadar her üyesine uzanır.»</p>

  <p class="block_3">«Yüzyıllık mı? Sizde ortalama yaşam süresi ne kadar?»</p>

  <p class="block_3">«Sizdekinden birkaç yıl daha uzun,» dedi Susila. «Yüzde onumuz altmış beşin üzerindedir. Yaşlılar çalışamaz duruma düşünce yaşlılık ödeneği alırlar. Ama elbette ödenek vermekle sorunlar çözülmez. Onların yeterliliklerini sınayacak yararlı uğraşlara gereksinimleri vardır; sevmek ve sevilmek isterler. KEEK bu gereksinimleri karşılar.»</p>

  <p class="block_3">«Bu anlattıkların,» dedi Will, «Yeni Çin komünlerinin tanıtım kitapçıklarını çağrıştırıyor.»</p>

  <p class="block_3">«KEEK ile komün arasında dağlar kadar fark var. KEEK devlet eliyle değil, kendi üyelerince yönetilir. Üstelik biz askeri düzenden yana değiliz. Amacımız iyi parti üyeleri değil, iyi insanlar yetiştirmek. Biz dogmalar aşılamayız. Ve, son olarak, çocukları ailelerinden kopartmayız - tam tersi, çocuklara fazladan anababalar, anababalara da fazladan çocuklar veririz. Böylece, bebekliğimizden başlayarak daha geniş bir özgürlük ortamında yaşarız; yaşımız büyüdükçe özgürlüklerimiz genişler ve yaşam deneyimizi çeşitlendirme olanağımız olur, daha çok sorumluluk yüklenebiliriz. Çin’deyse özgürlük söz konusu değildir. Çocuklar devletçe atanan ve görevleri devlete sadık hizmetkârlar yetiştirmek olan bebek evcilleştiricilerine verilir. Sizde durum çok daha iyi - iyi ama yine de yeterince iyi değil. Devletin atadığı bebek evcilleştiricileriniz yok; ama toplumunuz çocukluğunuzu değişmez bir annebabakardeş üçlemesinden oluşan kapalı bir ailede geçirmeye mahkum ediyor sizi. Kalıtımla önceden belirlenen bu aile size sokuşturuluyor. Ondan kurtulamazsınız, bir an olsun kaçıp başınızı dinleyemezsiniz, törel ya da ruhsal hava değişimi gereksindiğinizde başkalarına gidemezsiniz. Bu da bir tür özgürlük - ancak telefon kulübesinde.»</p>

  <p class="block_3">«Hem de,» diye Will ayrıntıladı, «(kendi durumumu anlatıyorum) her şeye burun kıvıran bir kabadayı, bir Hristiyanlık kurbanı ve kabadayının korkusuyla, kurban annenin duygu sömürüsü arasında sarsaklaşan, sersemleşen bir kızkardeşle aynı telefon kulübesinde kilitli. On dört yaşımda, teyzem bize komşu gelene kadar hiç uzaklaşmadan içinde yaşadığım yuva buydu.»</p>

  <p class="block_3">«Ve elbet, talihsiz anababan da senden, kurtulamıyorlardı.»</p>

  <p class="block_3">«Bu pek doğru değil. Babam içkiye, annemse Anglikanizme sığınıyordu. Ben en ufak bir hafifletici nedenden yararlanmaksızın tamamlamak zorunda kaldım hükümlülüğümü. On dört yıl boyunca ailemin esiriydim. Seni öyle kıskanıyorum ki! Kuşlar kadar özgürmüşsün!»</p>

  <p class="block_3">«Duygusallaşma! Gelişmekte olan bir insanın, geleceğin kadınının olabileceği kadar özgürdüm - daha çok değil. Karşılıklı evlat edinme, çocukları haksızlıklara ve anababa yetersizliğinin doğuracağı kötü sonuçlara karşı güvence altına alır. Ama eğitilmelerine, sorumluluk almalarına engel olmaz. Hatta, çocukların yükümlülüklerini arttırır; onları çeşitli sıkıdüzenlerle karşı karşıya bırakır. Sizin yazgısal, kapalı ailelerinizde çocuklar, senin de belirttiğin gibi, değişmez anababalardan oluşan gardiyanların gözetiminde uzun bir hükümlülük dönemi yaşarlar. Elbet, bu anababa gardiyanlar iyi, akıllı, bilge olabilirler. Bu durumda çocuklar pek yıpranmadan bu dönemi atlatabilirler. Ancak, aslında anababaların çoğu iyi, akıllı ve bilge değildir. Genellikle iyi niyetli fakat aptal, ya da hem iyi niyetli değil, hem uçarı, veya sinir hastası, dahası, bazen bütünüyle kötü ya da zırdelidirler. Yasalar, töreler ve dinsel gerekçelerle bunların insaflarına bırakılan genç hükümlülerin Tanrı yardımcısı olsun! Şimdi de büyük, açık, gönüllü aileyi ele alalım. Ne telefon kulübeleri, ne de değişmez gardiyanlar. Burada çocuklar toplumun işlevsel bir modeli içinde yetiştirilirler, büyüdüklerinde içinde yaşayacakları çevresel koşulların küçük boyutlu, ama gerçeğe uygun bir modeli. «Kutsanmış», «Sağlıklı», «bütün» - aynı kökten türetilmiş, aynı anlamın ayrı çağrışımlarını ileten sözcükler. Dilbilimsel olarak ve gerçekte bizim ailemiz, yani geniş, gönüllü aile, kutsanmış ailedir. Sizinkininse hiçbir kutsal yanı yok.</p>

  <p class="block_3">«Amin,» dedi Will, ve yine kendi çocukluğu, ve Rani’nin pençelerinde inleyen zavallı Murugan’cık geldi aklına. Kısa bir duraksamadan sonra sordu, «Çocuklar çeşitli yuvalarından birine taşındıklarında neler olur? Orada ne kadar kalırlar?»</p>

  <p class="block_3">«Duruma bağlı. Benim çocuklarım benden usandıkları zaman ancak bir iki gün evden uzaklaşırlar. Çünkü, aslında evde çok mutludurlar. Bense değildim, ve evden ayrıldığımda bir ay süresince geri dönmediğim olurdu.»</p>

  <p class="block_3">«Bu süre içinde sana anababalık edenler öz anne ve babana karşı sana arka çıkarlar mıydı?»</p>

  <p class="block_3">«Amaç herhangi birine karşı tavır almak değildir. Arka çıkılan yalnızca akıl ve iyi duygular, karşı konulan ise mutsuzluk ve bu mutsuzluğun giderilebilir nedenleridir. Bir çocuk kendi evinde mutsuzsa, onun iyiliği için ellerinden geleni yapan on beş, yirmi ikincil aile sağlarız ona. Bu arada anne ve baba bağlı bulundukları KEEK’ten psikolojik yardım görürler. Birkaç hafta içinde anababalar çocuklarıyla, çocuklar da anababalarıyla bir araya gelmeye hazır olurlar. Ancak, çocukların yalnızca sorunlar karşısında gönüllü ailelerine başvurduklarını düşünmemelisin. Bunu sürekli yaparlar, değişiklik istediklerinde, ya da yeni deneyimler edinmek için. Ama bu bir komşuculuk oyunu değildir. Kulüp içinde hangi aileye giderlerse gitsinler, haklarının yanısıra yükümlülükleri de vardır - evin köpeğini fırçalamak, kuş kafeslerini temizlemek, anne iş yaparken bebeğe gözkulak olmak gibi. Ayrıcalıklar ve görevler - ama sizdeki gibi havasız bir telefon kulübesinde değil. Her kuşaktan insanın ve bir düzine değişik beceri ve yeteneğin örneklendiği ve çocukların insan yaşamında önemli ve etkin her tür eylem ve acıyı -çalışma, oyun, sevgi, yaşlılık, ölüm- yaşayarak özümsedikleri büyük, açık, yazgısal olmayan, gönüllü bir ailede ayrıcalık ve görevler.» Dugald’ı ve Dugald’ın annesini düşünerek bir süre sustu; sonra sesini değiştirerek sordu, «Ya sen nasılsın? Aile konusuna öyle daldım ki, hatırını sormayı unutmuşum. Son görüşmemize oranla çok daha iyi görünüyorsun.»</p>

  <p class="block_3">«Dr. MacPhail’in sayesinde. Ve yeterlik belgesi olmaksızın tıpla uğraştığından kuşkulandığım birinin yardımıyla. Tanrı aşkına, dün akşamüstü bana ne yaptın?»</p>

  <p class="block_3">Susila gülümsedi. «Ne yapıldıysa sen kendine yaptın,» diye açıkladı. «Ben yalnızca düğmelere bastım.»</p>

  <p class="block_3">«Hangi düğmelere?»</p>

  <p class="block_3">«Anlak düğmeleri, imgelem düğmeleri.»</p>

  <p class="block_3">«Yani yalnızca bunlarla beni hipnoz durumuna mı soktun?»</p>

  <p class="block_3">«Eğer olanları hipnoz durumu diye adlandırıyorsan, evet.»</p>

  <p class="block_3">«Başka nasıl adlandırabilirim ki?»</p>

  <p class="block_3">«İlle bir ad takman mı gerek? Adlar öyle yetersiz ki. Neden bir olgu yaşadım deyip geçmiyorsun?»</p>

  <p class="block_3">«Ama olan ne?»</p>

  <p class="block_3">«Önce karşılıklı bir iletişim kurduk, değil mi?»</p>

  <p class="block_3">«Doğru,» diye onayladı Will. «Oysa sana doğru dürüst baktığımı bile anımsamıyorum.»</p>

  <p class="block_3">Ama şimdi kadına dikkatle bakıyordu - bakıyor ve bu ufak tefek yabancının gerçek kişiliğini, yüzündeki pürüzsüz, ağırbaşlı maskenin ardındaki gizleri, inceleyen bakışlarına karşılık veren kara gözlerin neler gördüğünü, aklından neler geçtiğini merak ediyordu.</p>

  <p class="block_3">«Bana nasıl bakabilirdin ki?» dedi Susila. «Tatil günlerine dönmüştün.»</p>

  <p class="block_3">«Zorla gönderilmiş olmayayım?»</p>

  <p class="block_3">«Zorla mı? Yo.» Başını salladı. «Diyelim ki seni geçirdim, yolcu ettim.» Bir anlık suskunluk. «Hiç ayağının altında bir çocuk dolaşırken, işe kalkıştın mı?»</p>

  <p class="block_3">Will yemek odası takımını boyamasına yardımcı olmak isteyen komşu çocuğunu düşündü, ve nasıl çileden çıktığını anımsayarak güldü.</p>

  <p class="block_3">«Zavallı yavrucak!» diye sürdürdü Susila. «Öyle iyi niyetli, öyle heveslidir ki!»</p>

  <p class="block_3">«Ama boyalar halıya dökülür, duvarlar parmak izleriyle dolar...»</p>

  <p class="block_3">«Sonunda onu başınızdan savmak zorunda kalırsınız. ‘Haydi küçüğüm! Git de bahçede oyna’»</p>

  <p class="block_3">Bir sessizlik.</p>

  <p class="block_3">«Ee?» dedi sesinde soruyla Will.</p>

  <p class="block_3">«Anlamadın mı?»</p>

  <p class="block_3">Will başını salladı.</p>

  <p class="block_3">«Hastalandığında, canın yandığında ne olur? Seni kim iyileştirir? Yaralarını kim sarar? Hastalıkla kim savaşır? Sen mi?»</p>

  <p class="block_3">«Başka kim olacak?»</p>

  <p class="block_3">«Sen mi?» diye üsteledi. «Sen mi? Acı duyan, üzüntüye kapılan, işlenen günahları, parayı, geleceği dert eden kişi! Bu «sen» gerekeni yapabilir mi?»</p>

  <p class="block_3">«Ah, ne demek istediğini anlamaya başladım.»</p>

  <p class="block_3">«Sonunda!» dedi alayla.</p>

  <p class="block_3">«Ben’i bahçede oynamaya göndermeli ki yetişkinler rahat çalışsınlar. Ama kim bu yetişkinler?»</p>

  <p class="block_3">«Bana sorma,» diye yanıtladı Susila, «Tanrıbilimci sinir uzmanlarına sor.»</p>

  <p class="block_3">«O da ne demek?» diye sordu Will.</p>

  <p class="block_3">«Adından anlaşılmıyor mu? İnsanları aynı anda hem Boşluğun Aydınlatıcı Işığı, hem de otonom (vejetatif) sinir sistemi açısından ele alan kişi. Yetişkinler Zihin ve fizyolojinin karışımından oluşurlar.»</p>

  <p class="block_3">«Ya çocuklar?»</p>

  <p class="block_3">«Çocuklar yetişkinlerden daha bilgili olduklarını sanan minik insancıklardır.»</p>

  <p class="block_3">«Bu nedenle de bahçeye gönderilmeleri gerekir.»</p>

  <p class="block_3">«Üstüne bastın.»</p>

  <p class="block_3">«Senin yöntemin Pala’nın standart yöntemi midir?» diye sordu Will.</p>

  <p class="block_3">«Evet standart yöntemidir,» diye onayladı Susila. «Sizde doktorlar çocukları başlarından savmak için onları uyku hapları ile zehirlerler. Bizse aynı ereğe katedrallerden ve kargalardan söz ederek varırız.» Sesi yine bir ezgiye dönüşmüştü. «Gökte süzülen beyaz bulutlardan, durgun, karşı durulmaz yaşam ırmağında süzülen kuğulardan...»</p>

  <p class="block_3">«Haydi, haydi,» diye karşı çıktı Will. «Artık yutmam!»</p>

  <p class="block_3">Ağırbaşlı esmer yüz bir gülümsemeyle aydınlandı ve kadın gülmeye başladı. Will şaşkınlıkla bakakaldı. Birden karşısında başka biri, şen, şakacı, dalgacı bambaşka bir Susila MacPhail belirmişti.</p>

  <p class="block_3">«Ne dümenler çevirdiğim biliyorum,» dedi Will, kahkahaya katılarak.</p>

  <p class="block_3">«Ne dümeni?» Gülerek başını salladı. «Yalnızca yöntemimi açıklıyordum.»</p>

  <p class="block_3">«Yönteminin ne olduğunu çok iyi biliyorum. Üstelik işe yaradığını da biliyorum. Dahası, bir kez daha uygulamana izin veriyorum - ne zaman gerekirse.»</p>

  <p class="block_3">«Eğer dilersen kendi düğmelerine nasıl basacağını öğretebilirim sana. İlk öğretimimizin bir parçasıdır bu. Okuma, yazma matematik ve Ö.Y.»</p>

  <p class="block_3">«Ne, ne?»</p>

  <p class="block_3">«Öz Yönetim. Diğer bir deyişle Yazgı Denetimi.»</p>

  <p class="block_3">«Yazgı Denetimi mi?» Will kaşlarını kaldırdı.</p>

  <p class="block_3">«Yo, yo. Sandığın kadar aptal değiliz,» diye güvence verdi kadın. «Biz de biliyoruz ki yazgımızın ancak bir bölümü denetlenebilir.»</p>

  <p class="block_3">«Yani, düğmelerinize basarak mı yapıyorsunuz bu denetimi?»</p>

  <p class="block_3">«Düğmelere basıyor, ve olmasını dilediğimiz şeyleri gözümüzde canlandırıyoruz.»</p>

  <p class="block_3">«Peki, dileğiniz gerçekleşiyor mu?»</p>

  <p class="block_3">«Çoğu zaman, evet.»</p>

  <p class="block_3">«Aman ne kolay!» Sesinde bir alay seziliyordu.</p>

  <p class="block_3">«Olağanüstü kolay,» diye ona katıldı Susila. «Oysa, bildiğim kadarıyla çocuklarına sistemli olarak Y.D. öğreten tek toplum biziz. Sizler onlara yalnızca neler yapmaları gerektiğini söylemekle yetiniyorsunuz, iyi davranın, diyorsunuz. Ama nasıl? Bunu hiç belirtmiyorsunuz. Bütün yaptığınız onları azarlamak ve cezalandırmak. Ne aptallık.»</p>

  <p class="block_3">«Doğru, su katılmamış enayilik,» diye onayladı Will, yatılı okulda yatakhane sorumlusu Bay Crabble’ın mastürbasyon karşısında tutumunu, yedikleri dayakları, haftalık vaazları, Paskalya Öncesi Çarşamba ayinlerini anımsayarak. «Komşusunun karısıyla yatan lanetlenmiştir. Amin.»</p>

  <p class="block_3">«Çocuklarınız bu aptallığı ciddiye alırlarsa, büyüdüklerinde zavallı günahkârlar oluyorlar. Kulak asmadıklarında ise zavallı inançsızlar olup çıkıyorlar. İnançsızlığa tepki olarak da Katolikliğe, ya da Marksizme sarılıyorlar. Sizin oralarda binlerce hapishane, kilise ve komünist hücresi olması çok doğal.»</p>

  <p class="block_3">«Anlaşılan, Pala’da bunlara pek rastlanmıyor.»</p>

  <p class="block_3">«Burada Alkadraz hapishaneleri bulunmaz,» dedi kadın. «Ne Billy Graham’lar ne Mao Tsetung’lar, ne de ermiş bakireler vardır. Ne dünya cehennemleri, ne göklerde Hristiyan cenneti, ne de yirmi ikinci yüzyılda Komünist cenneti. Yalnız, sizin yaptığınız gibi başka bir yerde, başka bir zamanda, kendi kotardığınız yalancı bir evrende yaşamak yerine bugünü, bu anı en iyi biçimde değerlendirmeye çalışan erkek, kadın ve çocuklar. Aslında suç sizde değil. Bugününüz öyle büyük bir gerginlik yaratıyor ki sizde, böyle yaşamak zorunda kalıyorsunuz. Gerginliğinizin nedenine gelince, kuram ile uygulama, her yeni yıla girerken aldığınız iyi niyetli kararlarla gerçek davranışlarınız arasındaki boşluğu doldurmayı hiç öğrenmemişsiniz.»</p>

  <p class="block_3">«Çünkü yapabileceğim iyilikleri yapmıyorum; yapmak istemediğim kötülükleri ise yapıyorum.» diye alıntıladı Will.</p>

  <p class="block_3">«Bunu kim söylemiş?»</p>

  <p class="block_3">«Hristiyanlığı yaratan adam - St. Paul.»</p>

  <p class="block_3">«Görüyorsun ya,» dedi Susila, «olabildiğince yüce ülküler, ama onları uygulamak için gereken yöntemler yok.»</p>

  <p class="block_3">«Tabi onların gerçekleştirilmesini Bir Başkasına bırakan doğaüstü yöntemi saymazsak.»</p>

  <p class="block_3">Will başını geriye atarak şarkı söylemeye başladı.</p>

  <p class="block_1"></p>

  <p class="block_21 calibre4 sgc-1">«Kanla dolu bir pınar var,</p>

  <p class="block_22">Emmanuel’in damarlarından akan kanda,</p>

  <p class="block_22">Ve bu pınara dalan günahkârlar</p>

  <p class="block_22">Tüm pisliklerden arınırlar.»</p>

  <p class="block_1"></p>

  <p class="block_3">Susila kulaklarını tıkamıştı. «Aman ne iğrenç,» dedi.</p>

  <p class="block_3">«Yatakhane sorumlumuzun en sevdiği ilahiydi,» diye açıkladı Will. «Okulda kaldığım süre boyunca hemen hemen her hafta bu ilahiyi söyledik.»</p>

  <p class="block_3">«Tanrıya şükür, Budizm hiçbir zaman kanlı olmamış!» dedi Susila. «Gautama seksenine kadar yaşamış ve kötü yemekleri geri çeviremeyecek kadar nazik olduğu için ölmüş. Nedense kan kanı çekiyor. «Eğer benim kurtarıcımın kanıyla günahlarından arındığına inanmazsan, seni kendi kanında boğarım.» Geçen yıl Shivapuram’da Hristiyanlık tarihi üzerine bir kurs görmüştüm.» Susila bu kursun anılarıyla ürperdi. «Ne korkunçtu! Hem de o zavallı cahil adamcağızın (İsa’nın) iyi niyetlerini nasıl uygulayacağını bilememesinden dolayı.»</p>

  <p class="block_3">«Çoğumuz hâlâ o eski çıkmazdayız,» dedi Will. «Yapmayı istemediğimiz kötülükleri yapıyoruz. Hem de ne biçim!»</p>

  <p class="block_3">Bağışlanmaz olana bağışlanmaz tepkiler göstererek, diye düşündü Will Farnaby, ve acı acı güldü. Gülüyordu, çünkü Molly’nin ne denli iyi yürekli olduğunu bildiği halde, üstelik göz göre göre, pembe odayı ve buna bağlı olarak Molly’nin mutsuzluğunu, Molly’nin ölümünü, içini kemiren suçluluğu ve sonra özünde saçma, bayağı olan nedenleriyle orantısız o acıyı, Babs en salak birinin bile kaçınılmazlığını görebileceği şeyi yaptığında -onu o cehennemsi cin ışıklarıyla aydınlatılmış cennetten atarak yeni bir aşık bulduğunda- duyduğu o yakıcı acıyı seçmemiş miydi?</p>

  <p class="block_3">«Derdin ne?» diye sordu Susila.</p>

  <p class="block_3">«Yok bir şey. Neden soruyorsun?»</p>

  <p class="block_3">«Çünkü duygularını gizlemekte pek usta sayılmazsın. Seni mutsuz eden bir şeyler düşünüyordun.»</p>

  <p class="block_3">«Gözlerin çok keskinmiş,» dedi Will ve bakışlarını kaçırdı.</p>

  <p class="block_3">Uzun bir sessizlik oldu. Ona anlatsa mıydı? Babs’i, zavallı Molly’yi, kendini, sarhoş olduğunda bile, en yakın arkadaşlarına bile anlatmaya çekindiği bütün anlamsız, iç karartıcı şeyleri anlatsa mıydı. Yakın dostları onu, olayların içindeki diğer kişileri ve ayrıntılı bir titizlikle oynadığı o karmaşık ve acaip oyunu (hem bir Bohem, hem bir ozan adayı, hem -umutsuzca, asla iyi bir ozan olamayacağını bildiğinden- külyutmaz gazeteci, küçümsediği bir parababasının emrinde yüksek ücretli özel temsilci olan İngiliz centilmeni) fazlasıyla biliyor, tanıyorlardı. Yo, yakın dostlar olmazdı. Ama belki bu ufak tefek esmer yabancıdan, şu anda bile pek çok şey borçlu olduğu ve pek az tanıdığı halde kısa sürede yakınlaştığı bu kadından alışılmış vargılar, tek yanlı yargılar yerine belki; (hiçbir konuda umuda kapılmamayı ilke edinen o) beklenmedik bir aydınlanma, olumlu, işe yarar bir yardım gelebileceğini umuyordu. (Ve, Tanrı bilirdi ya, yardıma gereksinimi vardı - ama aynı Tanrı bunu asla açıklayamayacağını, yardım dilenecek denli küçülemeyeceğini de pekâlâ bilirdi.)</p>

  <p class="block_3">Konuşan kuşlardan biri mango ağaçlarının berisindeki yüksek palmiyeden minaresinde bir müezzin gibi bağırmaya başladı. «Burada ve bu anda çocuklar, Burada ve bu anda çocuklar.»</p>

  <p class="block_3">Will dişini sıkıp ilk adımı atmaya karar verdi - ama dolaylı bir adım olmalıydı bu, önce kendi sorunlarını bir yana bırakıp kadının sorunlarından söz edeceklerdi. Susila ile gözgöze gelmekten kaçınarak (çünkü böylesi yakışıksız olurdu) konuşmaya başladı.</p>

  <p class="block_3">«Dr. MacPhail bana... bana kocanın başına gelenleri anlattı.»</p>

  <p class="block_3">Sözcükler Susila’nın yüreğinde bir burguydu; ama ne bekliyordu ki, bu tepki doğruydu, kaçınılmazdı. «Gelecek çarşamba dört ay dolacak,» dedi. Kısa bir suskunluktan sonra dalgın bir biçimde sözünü sürdürdü. «İki insan, iki ayrı kişi - ve ikisi birleşerek yepyeni bir varlık oluşturuyorlar. Derken, birdenbire bu yeni varlığın yarısı kesilip atılıyor; ama diğer yan ölmüyor - ölemiyor, ölmemeli.»</p>

  <p class="block_3">«Ölmemeli mi?»</p>

  <p class="block_3">«Evet, pek çok nedenden ötürü- çocuklar, kişinin kendisi, tüm yaradılışın özü.» Sonra gözlerindeki üzüntüyü vurgulayan hafif bir gülümseyişle ekledi, «Elbet tüm bu nedenler koparılışın yarattığı sarsıntıyı, ya da koparılışın etkilerini azaltmıyor. Tek yardımcımız az önce sözünü ettiğimiz şeydir - Yazgı Denetimi. Aslında o bile...» Başını salladı. «Y.D. ile sancısız doğum, yapılabilir. Ama ölüm karşısında acı duymamak - bu olanaksız. Ama elbet bu da gerekli. Sevdiklerimizin ölümüne duyulan acıları ortadan kaldırmak doğru olmazdı; insanlığa yaraşmazdı.»</p>

  <p class="block_3">«İnsanlığa yaraşmaz,» diye yineledi Will. «İnsanlığa yaraşmaz...» İki sözcük; oysa onu ne de iyi tanımlıyorlardı! «En kötüsü,» dedi yüksek sesle, «bir insanın ölümünden sorumlu olmak.»</p>

  <p class="block_3">«Evli miydin?» diye sordu kadın.</p>

  <p class="block_3">«On iki yıldır. Geçen bahara dek...»</p>

  <p class="block_3">«Ve karın öldü?»</p>

  <p class="block_3">«Bir kazada öldü.»</p>

  <p class="block_3">«Bir kaza mı? Öyleyse kendini neden suçluyorsun?»</p>

  <p class="block_3">«Kaza oldu çünkü... çünkü yapmak istemediğim kötülüğü yaptım. O gün dönüşü olmayan noktaya gelmiştik. Karım kırgındı, dalgındı, ne yaptığını bilecek durumda değildi ve ben onun arabaya binip gitmesine göz yumdum - burun buruna bir çarpışmaya gitmesine göz yumdum.»</p>

  <p class="block_3">«Onu sever miydin?»</p>

  <p class="block_3">Will bir an durakladı, sonra yavaşça başını salladı.</p>

  <p class="block_3">«Bir başkası mı vardı - daha çok sevdiğin biri?»</p>

  <p class="block_3">«Aslında hiç sevmediğim biri vardı.» Kendini aşağılarcasına yüzünü buruşturdu.</p>

  <p class="block_3">«İstemeyerek yaptığın kötülük bu muydu?»</p>

  <p class="block_3">«Evet, yaptığım, sevmem gerekirken sevemediğim kadını öldürene dek yapmakta direndiğim kötülük. Onu öldürdükten sonra bile, kendimden nefret ederek sürdürdüğüm kötülük - işte böyle, üstelik bana bu kötülüğü yaptırandan da nefret ediyordum.»</p>

  <p class="block_3">«Herhalde aradığın bedensel özelliklere sahip olduğu için bu kötülükleri yaptırdı sana?»</p>

  <p class="block_3">Will başını eğdi, sonra bir suskunluk oldu.</p>

  <p class="block_3">«Kendimiz de içinde olmak üzere, her şeyin gerçekliğini yitirmesi ne demektir bilir misin?» diye sordu sonunda.</p>

  <p class="block_3">Susila başını eğdi. «Bazen, kendimiz de içinde olmak üzere her şeyin düşündüğümüzden öte bir gerçekliği olduğunu kavrayınca bu tür bir tepki gösterebiliriz. Bu vites değiştirmeye benzer: vites büyütürken önce boşa takmak gibi bir şey.»</p>

  <p class="block_3">«Ya da küçültürken,» dedi Will. «Ben vites küçültüyordum. Yo, küçültmek bile değil: geri vitese takıyordum. Bu şey ilk kez başıma geldiğinde Fleet sokağında durmuş, eve dönmek için otobüs bekliyordum. Koşuşturan binlerce insan, her biri benzersiz, her biri evrenin odak noktası. Derken bir bulutun ardından güneş çıkıverdi. Her şey olağanüstü parlak ve belirgindi; ve birdenbire, bir düğmeye basılmışçasına, hepsi birer kurtçuğa dönüşüverdi.»</p>

  <p class="block_3">«Kurtçuk mu?»</p>

  <p class="block_3">«Hani kokuşmuş etlerin üzerinde görülen açık renkli, kara kafalı solucanlar var ya. Gerçekte hiçbir şey değişmemişti; insanların yüzleri aynıydı, giysileri aynıydı. Ama yine de hepsi birer kurtçuktu. Gerçek kurtçuk bile değil - kurtçuk hayaletleri, kurtçuk düşleri. Ben de bir kurtçuk izleyicisi düşüydüm. Bu kurtçuk evreninde aylarca yaşadım. Yaşadım, çalıştım, yedim, içtim - yaptıklarıma tümüyle kayıtsız kalarak. Hiç zevk ya da tat almadan ve geçmişte zaman zaman birlikte hoşça vakit geçirdiğimiz bir genç kadınla sevişmeye kalkıştığımda ortaya çıktığı üzere, tümüyle iktidarsız.»</p>

  <p class="block_3">«Ne umuyordun ki?»</p>

  <p class="block_3">«Tam tamına bulduğumu.»</p>

  <p class="block_3">«Öyleyse neden?..»</p>

  <p class="block_3">Will acı acı gülerek omuzlarını silkti. «Bilim adına yaptım. Hayalet kurtçuğun cinsel yaşamını inceleyen bir böcek bilimciydim.»</p>

  <p class="block_3">«Bu olaydan sonra her şey gerçekliğini büsbütün yitirmiştir.»</p>

  <p class="block_3">«Büsbütün,» diye onayladı Will.</p>

  <p class="block_3">«Peki, kurtçuklar ilkin hangi nedenle ortaya çıktılar?»</p>

  <p class="block_3">«Öncelikle,» diye yanıtladı, «ne de olsa anamın, babamın oğluydum. Hristiyanlık Kurbanının Ayyaş Kabadayıdan olma oğlu. Üstelik,» dedi kısa bir suskunluktan sonra, «Mary teyzenin yeğeniydim.»</p>

  <p class="block_3">«Mary teyze de nereden çıktı?»</p>

  <p class="block_3">«Sevdiğim tek insandı, ve ben on altı yaşındayken kansere tutuldu. Önce sağ göğsünü aldılar; derken, bir yıl sonra, sol göğsünü. Daha sonra da dokuz ay boyunca ışın tedavisi ve radyasyonun etkileri. Derken hastalık karaciğere yayıldı; sonu gelmişti. Başından sonuna kadar yanındaydım. Gelişme çağında bir çocuk için yüksek düzeyde bir eğitim - fazla yüksek.»</p>

  <p class="block_3">«Hangi konuda?»</p>

  <p class="block_3">«Katışıksız ve Uygulamalı Anlamsızlık konusunda. Bu konuda aldığım özel derslerden birkaç hafta sonra halka açık derslerin büyük açılışı yapıldı. İkinci Dünya Savaşı. Hemen ardından bilgilerimizi tazeleyen Birinci Soğuk Savaş. Bu arada ben ozan olmak isteyecek ve bu alanda yeteneksiz olduğumu anlayacaktım. Savaş bitince, para kazanmak için gazeteciliğe atılmak zorunda kaldım. Aslında, doğru dürüst bir şeyler yazabilmek için -iyi bir ozan olamayacağıma göre, en azından dişe dokunur düzyazılar- aç kalmayı göze almıştım. Ama sevgili ailemi hiç hesaba katmamıştım. Babam kırk altı Ocağında göçtüğünde ailemizin bütün servetini yiyip bitirmişti ve dul kalma mutluluğuna erdiğinde annem mafsal romatizmasıyla yatalak olmuş, elime bakıyordu, işte böylece kendimi Fleet sokağında, bütünüyle aşağılayıcı bir kolaylık ve başarıyla geçimimizi sağlar buldum.»</p>

  <p class="block_3">«Neden aşağılayıcı olsun ki?»</p>

  <p class="block_3">«Eğer en bayağı, göz boyayıcı, düzmece yazılardan para kazansaydın sen de kendini küçülmüş hissetmez miydin? Çok başarılıydım, çünkü onulmaz derecede ikinci sınıftım.»</p>

  <p class="block_3">«Ve tüm bunların sonucunda Kurtçuklar çıktı ortaya?»</p>

  <p class="block_3">Will başıyla onayladı. «Üstelik gerçek kürtçuklar değil, kurtçuk hayaletleri. Molly bu sırada yaşamıma girdi. Onunla Bloomsbury’de, üst sınıf kurtçukların bir eğlentisinde tanıştım. Tanıştırıldık, soyut resim üzerine anlamsız bir söyleşi yaptık. Karşımda bir kurtçuk daha görmemek için yüzüne bakmadım; ama o bana bakmış olmalı.» Sırası gelmişken ekledi, «Molly’nin gözleri çok açık gri-maviydi, her şeyi gören gözler - çok iyi bir gözlemciydi, ama gözlemlerinde hiçbir artniyet, eleştiri amacı gütmez, eğer varsa, kötülükleri görür, ama kınamaz, ve şeytana kapılarak şu biçimde düşünen, ya da bu biçimde davranan kişiye yalnızca acırdı. Her neyse, söylediğim gibi, konuştuğumuz sürece beni iyice incelemiş olmalı; çünkü birdenbire neden bu kadar üzgün göründüğümü sordu; ben de ona kurtçukları anlattım. «Sen de onlardansın,» diyerek sözümü bitirdim ve ona baktım. «Hollandalı ressamların çarmıha geriliş sahnelerinde çizdikleri kutsanmış kadınları andıran mavi gözlü bir kurtçuk.»</p>

  <p class="block_3">«Bu onun hoşuna gitti mi?»</p>

  <p class="block_3">«Gitti sanırım. Katolikliği bırakmıştı, ama yine de çarmıha gerilme sahnelerine ve kutsanmış kadınlara dayanamıyordu. Her neyse, ertesi sabah, erkenden beni aradı. Birlikte kırlara açılmak ister miydim? Günlerden Pazardı ve her nasılsa hava çok güzeldi. Çağrısını kabul ettim. Bir saat kadar bir fındıklıkta gezindik. Çuha çiçekleri toplayıp, dağ lalelerini seyrettik. «Dağ lalesi toplanmaz,» diye açıkladı, «çünkü bir saat içinde soluverir.» O fındıklıkta pek çok şey inceledim - önce çıplak gözlerimle baktım çiçeklere, sonra Molly’nin büyülteciyle yakından inceledim. Nedenini bilemem, ama son derece iyi geldi bana çuha çiçeklerinin ve anemonların içlerine öylece bakmak. Gün boyunca kurtçuklar gözükmedi. Ama Fleet sokağı beni bekliyordu ve ertesi gün öğleye doğru her yan kurtçuklarla kaynaşıyordu. Milyarlarca kurtçuk. Ama artık onlarla nasıl başa çıkacağımı öğrenmiştim. O gece Molly’nin stüdyosuna gittim.»</p>

  <p class="block_3">«Ressam mıydı?»</p>

  <p class="block_3">«İyi bir ressam sayılmazdı ve o da bunun farkındaydı. Biliyor ve aldırmıyor elinden gelenin en iyisini yapmaya çalışıyordu. Büyük bir sanatçı olmak savı yoktu; resim yapıyordu, çünkü nesneleri incelemekten hoşlamyor, gördüklerini en ince ayrıntılarıyla tuvale dökmekten zevk alıyordu. O gece önüme bir resim bezi ve boyalar koydu, resim yapmamı istedi.»</p>

  <p class="block_3">«Bu bir işe yaradı mı?»</p>

  <p class="block_3">«Hem de nasıl, öyle ki, birkaç ay sonra çürük bir elmanın içinden çıkan kurtçuk bile kurtçuk değildi - yani öznel olarak. Nesnel olarak evet, tam anlamıyla bir kurtçuktu ve ben, biz, resmimizde onu bir kurtçuk olarak görüntüledik - ikimiz hep aynı şeyleri aynı anda çizerdik.»</p>

  <p class="block_3">«Ya diğer kurtçuklar, elmanın dışındaki hayalet kurtçuklar?»</p>

  <p class="block_3">«Eski hastalığım arada sırada depreşiyordu, özellikle Fleet sokağında, ya da dost toplantılarında; ama kurtçuklar belirgin olarak azalmış, yakamı bırakmışlardı. Bu arada stüdyoda yeni gelişmeler oluyordu. Aşık oluyordum -aşık oluyordum, çünkü aşk bulaşıcıdır ve Molly bana iyice tutkundu- neden, Tanrı bilir.»</p>

  <p class="block_3">«Olası birkaç neden sıralayabilirim. Seni sevmişti çünkü...» Susila bakışlarıyla Will’i tarttı ve gülümsedi, «çünkü sen adamakıllı çekici bir herifsin.»</p>

  <p class="block_3">Will güldü. «Bu güzel övgü için teşekkürler.»</p>

  <p class="block_3">«Öte yandan,» diye sürdürdü Susila, «(ve bu pek övgü sayılmaz) seni sırf çok acıdığı için de sevmiş olabilir.»</p>

  <p class="block_3">«Korkarım işin doğrusu bu. Molly doğuştan bir Merhamet Meleğiydi.»</p>

  <p class="block_3">«Ve ne yazık ki Merhamet Melekleri ile Yatak Arkadaşları ayrı şeylerdir.»</p>

  <p class="block_3">«Zamanla ben de bunu anladım.»</p>

  <p class="block_3">«Herhalde evlendikten sonraydı?»</p>

  <p class="block_3">Will bir an duraksadı. «Aslında,» dedi, «daha önceydi. Benim için, yanıp tutuştuğundan değil, yalnızca beni hoşnut etmek için her şeyi yapmaya hazır olduğundan. Yalnızca, ilke olarak geleneksel tutumlara inanmadığı ve cinsel özgürlük yanlısı olduğundan ve daha da şaşılası,» (annesinin yarımdayken bile çekinmeden, büyük bir vurdumduymazlıkla söylediği ağza alınmaz şeyleri anımsıyordu) «bu özgürlük üzerine özgürce konuşma yanlısı olduğundan.»</p>

  <p class="block_3">«Önceden bildiğin halde yine de onunla evlendin,» diye durumu özetledi Susila.</p>

  <p class="block_3">Will sessizce başını salladı.</p>

  <p class="block_3">«Anladığım kadarıyla sen bir centilmendin ve centilmenler sözlerinden dönmezler.»</p>

  <p class="block_3">«Bu modası geçmiş neden de vardı, ama aynı zamanda ona aşık olmuştum.»</p>

  <p class="block_3">«Ona gerçekten aşık mıydın?»</p>

  <p class="block_3">«Evet. Hayır, bilmiyorum. Ama o zamanlar biliyordum. En azından bildiğimi sanıyordum. Qna gerçekten aşık olduğumdan emindim. Ve neden böylesine emin olduğumu da biliyordum, hâlâ da biliyorum. Beni o kurtçuklardan kurtarmıştı, ona gönül borcum vardı. Gönül borcunun yanısıra saygı. Ve beğenme. Benden çok daha iyi ve dürüsttü. Ama, ne yazık ki sen haklısın: Merhamet Meleğiyle Yatak Arkadaşı ayrı şeyler. Ama Molly’yi kendi koşulları içinde kabul etmeye hazırdım. Onun koşullarının benimkilerden daha iyi olduğuna inanmaya hazırdım.»</p>

  <p class="block_3">Uzun bir sessizlikten sonra Susila sordu, «Kaçamaklara başlaman ne kadar zaman aldı?»</p>

  <p class="block_3">Will acı acı gülümsedi. «Düğünümüzden sonra günü gününe üç ay. İlki, dairedeki sekreterlerden biriyleydi. Tanrım, amma sıkıcıydı! Ondan sonra genç bir ressamla, Slade’de okumasına Molly’nin parasal destek sağladığı kıvırcık saçlı bir Yahudi kızıyla ilişki kurdum. Haftada iki kez, saat beşle yedi arası onun stüdyosuna giderdim. Molly ancak üç yıl kadar sonra durumu anladı.»</p>

  <p class="block_3">«Herhalde çok da bozuldu?»</p>

  <p class="block_3">«Sandığımdan da çok.»</p>

  <p class="block_3">«Peki, sen ne yaptın?»</p>

  <p class="block_3">Will başını salladı. «İşler bundan sonra sarpa sarıyor,» dedi. «Akşamüstü keyfimden vazgeçmeye hiç niyetim yoktu; oysa Molly’yi mutsuz ettiğim için kendimden nefret ediyordum. Aynı zamanda da mutsuz olduğu için ondan nefret ediyordum. Acı çekmesine ve bu acıyı doğuran sevgisine içerliyordum; tepkileri yersizdi, benim Rachel’le zararsız eğlencemi önlemeye yönelik birer şantaj aracıydılar. Molly beni böyle severek ve yaptıklarıma üzülerek -ki aslında yaptıklarımın nedeni kendisiydi- bana baskı yapıyor, özgürlüğümü kısıtlamaya çalışıyordu. Ancak gerçekten de mutsuzdu; bir yandan mutsuzluğunu bana karşı bir şantaj aracı olarak kullandığı için ondan nefret ediyor, diğer yandan ona acıyordum. Acıyordum,» diye yineledi, «ama yakınlık duymuyordum. Yakınlık, sevecenlik acıyı paylaşmaktır, oysa benim istediğim, her ne pahasına olursa olsun onun acılarının bana yansımasını önlemek, bu acıları dindirecek her türlü özveriden kaçınmaktı. Bulduğum çözüm ona acımak, sorunlarına bulaşmadan acımaktı- bir seyirci gibi, bir işkence uzmanı, bir estetikçi gibi. Ve bu estetik acıma duygum öyle yoğundu ki, o mutsuzluğun doruğuna çıktığında duyduklarımı neredeyse aşk sanıyordum. Ama kesinlikle buna aşk denemez. Çünkü acıma duygularımı bedensel sevgi gösterileriyle dile getirdiğimde (bunu yapıyordum, çünkü onun mutsuzluğunu ve bu mutsuzluğun bende uyandırdığı acıyı geçici de olsa, durdurmanın tek yolu buydu) bu sevgi hep cinsel doyuma erişmeden yok oluveriyordu. Yok oluveriyordu, çünkü yapısal olarak Molly yalnızca bir Merhamet Meleğiydi, gerçek bir eş değil. Yine de cinsellik dışında her düzlemde beni büyük bir bağlılıkla seviyordu - benden karşılık bekleyen, beni de bağlayan bir bağlılıkla. Ama ben kendimi böyleşine adamamıştım ona, belki bunu yapmak gerçekten elimde değildi. Bunun için onun özverisinin değerini bilecek yerde ona içerliyordum. Üzerimde bazı haklar öne sürülüyordu, kabul etmemekte direndiğim bazı haklar. İşte böylece her bunalımın sonunda o bilinen ağlatı metninin en başında buluyorduk kendimizi -cinselliği dışlayan sevginin, sevgiyi dışlayan cinselliğe körü körüne bağlanması- ve böylece suçluluk ve bıkkınlık, acıma ve içerleme ve zaman zaman gerçek bir nefretten (ama hep pişmanlıkla karışık bir nefretten) oluşan bir tepki karmaşası yaratması, bunların yanısıra, bunlardan dolayı, o tatlı kıvırcık saçlı ressamımla çalıntı akşamlar dizisi...»</p>

  <p class="block_3">«Hiç olmazsa zevkli akşamlar olduğunu umarım,» dedi Susila.</p>

  <p class="block_3">Will omuz silkti. «Orta karardılar. Rachel aydın olduğunu bir türlü aklından çıkartamıyordu. En uygunsuz anlarda Piero di Cosimo konusunda görüşlerinizi almak gibi alışkanlıkları vardı. Gerçek zevki ve elbet gerçek acıyı Babs’le tanışıncaya dek tatmamıştım.»</p>

  <p class="block_3">«Bu ne zaman oldu?»</p>

  <p class="block_3">«Bir yıl kadar önce. Afrika’da.»</p>

  <p class="block_3">«Afrika’da mı?»</p>

  <p class="block_3">«Joe Adelhyde beni oraya yollamıştı.»</p>

  <p class="block_3">«Hani şu bir sürü gazetesi olan adam mı?»</p>

  <p class="block_3">«Evet ve bir sürü başka şeyi. Molly’nin Eileen teyzesiyle evliydi. Şunu belirtmeliyim ki, örnek bir aile reisidir. Zaten bu yüzden, en büyük üçkâğıtları çevirirken bile kendi dürüstlüğüne olan inancı tamdır.»</p>

  <p class="block_3">«Onun yanında mı çalışıyorsun?»</p>

  <p class="block_3">Will başını eğdi. «Bu onun Molly’ye düğün armağanıydı - daha önce kazandığımın neredeyse iki katı bir aylıkla Adelhyde gazetelerinde bir iş. Aman ne lütuf! Ne de olsa Molly’ye çok düşkündü.»</p>

  <p class="block_3">«Babs olayına tepkisi ne oldu?»</p>

  <p class="block_3">«Bu ilişkiyi hiç bilmiyor - Molly’nin kaza geçirmesi için bir neden olabileceği hiç gelmedi aklına.»</p>

  <p class="block_3">«Yani ölmüş karının hatırı için mi seni işte tutuyor?»</p>

  <p class="block_3">Will yine omuz silkti. «Özürüm var,» dedi, «anneme bakmam gerek.»</p>

  <p class="block_3">«Ve elbet fakir düşmek hiç işine gelmez.»</p>

  <p class="block_3">«Elbet.»</p>

  <p class="block_3">Bir suskunluk...</p>

  <p class="block_3">«Neyse,» dedi Susila, «Afrika’da kalmıştık.»</p>

  <p class="block_3">«Oraya Zenci Milliyetçiliği üzerine bir yazı dizisi hazırlamak için gönderilmiştim. Tabi, iş alanında Joe Amca adına çevirdiğim dolapları saymazsak. Nairobi’den uçakla eve dönüyordum. Kendimi Babs’in yanında oturur buldum.»</p>

  <p class="block_3">«Yani, o hiç hoşlanmadığın genç kadının yanında mı?»</p>

  <p class="block_3">«Hiç hoşlanmadığım,» diye yineledi Will, «ve hiç beğenmediğim. Ama bir şeye tutulmuşsan belli bir dozu almak zorunda kalırsın - bu dozun seni yok edeceğini bilsen bile.»</p>

  <p class="block_3">«Çok tuhaf,» dedi Susila düşünceli bir sesle, «ama Pala’da bu tür alışkanlıkların tutsağı olanlar yok denebilecek kadar sayılı.»</p>

  <p class="block_3">«Cinsellik tutsakları bile mi?»</p>

  <p class="block_3">«Cinsellik tutsaklarımız aynı zamanda insan tutkunudurlar. Başka bir deyişle aşıktırlar.»</p>

  <p class="block_3">«Bazen aşıklar da sevdiklerinden nefret edebilirler.»</p>

  <p class="block_3">«Elbette. Adım, burnum, gözlerim değişmese bile ben hep aynı kadın olmayabilirim. Bu gerçeği görmek ve buna aklıbaşında tepkiler göstermek - Aşk Sanatı bir anlamda budur.»</p>

  <p class="block_3">Will öyküsünün geri kalanını elinden geldiğince özlü bir biçimde anlattı. Babs ortaya çıktıktan sonra öykü pek değişmemişti - yalnızca ana temaları daha da belirginleşmişti. Babs Rachel’in daha güçlüsü, birkaç kat büyütülmüşüydü, Rachel kare, Rachel üssü sonsuzdu. Ve Babs yüzünden Molly’ye çektirdiği acılar da bununla orantılı olarak Rachel yüzünden çektirdiklerinden kat kat yoğundu. Kendi bıkkınlığı, Molly’nin sevgi ve mutsuzlukla ona şantaj yaptığı duygusu, utanç ve acıma, bu utanç ve acımaya karşın, kendinden nefret ede ede, ama yoksun kalmaya kesinlikle karşı çıkarak, istediği şeye ulaşmakta direnişi de aynı oranda artmıştı. Bu arada Babs’ın istekleri de giderek artıyor, gittikçe zamanının daha büyük bir bölümüne sahip çıkıyordu - yalnızca çilek pembesi aşk yuvasında değil, ama dışarda, lokantalarda, gece kulüplerinde, o çekilmez dostlarının düzenlediği eğlentilerde, hafta sonu şehir dışı kaçamaklarında. «Yalnız sen ve ben, canımın içi,» derdi, «ikimiz başbaşa.» Ona Babs’in et kafalılığının ve bayağılığının hemen hemen dipsiz derinliklerine inme fırsatı veren bir kopuklukta ikisi başbaşa... Ama bütün sıkkınlığına ve hoşnutsuzluğuna, törel ve ussal tiksintisine karşın o doyurulmaz tutku sürüyordu. Her berbat hafta sonunun bitiminde eskisi denli onulmaz bir Babs tutkunuydu. Molly ise kendi açısından, kendi Merhamet Meleği düzleminde, en az onun kadar onulmaz bir Will Farnaby tutkunuydu. Will’e göre onulmaz bir tutkunluktu bu. Çünkü Will’in tek dileği Molly’nin onu daha az sevmesi, dilediğince cehennemin dibini boylamasına izin vermesiydi. Oysa Molly için bu tutkunluk hep umut yüklüydü. Bıkıp usanmadan onu (bütün karşı kanıtlara, yinelenen düşkırıklıklarına karşın) gerçek kişiliği olarak görmekte direndiği o iyi yürekli, özverili, sevecen Will Farnaby’ye dönüştürecek sihirli değneği bekliyordu. Ancak o son ölümcül görüşmede, ancak Will (acıma duygularını bastırarak, onun şantajcı mutsuzluğunun uyandırdığı kızgınlığa kapılıp) onu terk ederek Babs ile birlikte yaşayacağını açıkladığında - evet, ancak o zaman umut yerini umutsuzluğa bırakmıştı. «Gerçekten mi Will - kararlı mısın?» «Evet, çok kararlıyım.» Arabasına doğru yürürken umutsuzdu, yağmura atıldığında -ölümüne atıldığında- tümüyle umutsuzdu. Cenazede, tabut gömüte indirilirken Will Babs’le bir daha görüşmemeye ant içmişti. Bir daha hiç, hiç, hiç... O gece masasında oturmuş, «<i class="calibre4">Gençliğe Neler Oluyor</i>» adlı bir yazı yazmaya çalışırken, hastaneyi, açık gömütü ve kendi sorumluluğunu unutmaya çalışırken, kapı zilinin tiz sesiyle irkilmişti. Gecikmiş bir başsağlığı mesajı olmalı... Kapıyı açmış ve karşısında telgraf yerine Babs’i bulmuştu - çarpıcı biçimde makyajsız, siyahlara bürünmüş Babs’i!</p>

  <p class="block_3">«Benim zavallı, zavallı Will’im!» Oturma odasında divana oturmuşlar, Babs onun saçlarını okşarken birlikte ağlamışlardı. Bir saate kalmadan ikisi de çırıl çıplak, yataktaydılar. Üç aya kalmadan, bir enayinin bile önceden görebileceği gibi, Babs ondan bıkmaya başlamıştı; dört aya kalmadan da bir kokteylde Kenya’dan gelen o harikulade adam çıkıvermişti ortaya. Olaylar öyle çabuk gelişmişti ki kokteylden üç gün sonra Babs artık eski kiracısına yol vermek, aşk yuvasını yeni kiracıya hazırlamak için gidiyordu evine.</p>

  <p class="block_3">«Kararlı mısın Babs?»</p>

  <p class="block_3">Evet, çok kararlıydı.</p>

  <p class="block_3">Camın dışında, çalılarda bir hışırtı duyuldu ve bir an sonra, «Burada ve bu anda çocuklar,» diye bağırdı ürkütücü, tiz, ayarsız sesiyle, konuşan kuş.</p>

  <p class="block_3">«Kapat çeneni!» diye karşılık verdi Will.</p>

  <p class="block_3">«Burada ve bu anda,» diye yineledi papağan. «Burada ve bu anda çocuklar. Burada ve...»</p>

  <p class="block_3">«Kes dedim!»</p>

  <p class="block_3">Suskunluk.</p>

  <p class="block_3">«Onu susturmak zorundaydım,» diye açıkladı Will, «çünkü çok haklı. Burada çocuklar, bu anda çocuklar. Oranın ve o anın hiçbir anlamı yok. Yoksa yanılıyor muyum? Kocanın, ölümünü ele alalım. O da mı anlamsız?»</p>

  <p class="block_3">Susila bir an sessizce Will’i süzdü, sonra yavaşça başını salladı. «Şimdi yapacağım şeyler açısından - evet, hiçbir anlam taşımıyor! Bunu öğrenmem gerekti.»</p>

  <p class="block_3">«İnsan unutmayı da öğrenebilir mi?»</p>

  <p class="block_3">«Sorun unutmak değil. Asıl öğrenilmesi gereken geçmişi anımsayıp, yine de ondan bağımsızlaşmak. Yitirdiklerimizle orada birlikteyken bile burada ve bu anda, yaşayanların yanında olabilmek.» Will’e hüzünle gülümsedi ve ekledi, «İnan, bu hiç de kolay değil.»</p>

  <p class="block_3">«Hiç de kolay değil,» diye yankıladı Will. Ve birden tüm savunması çözüldü, gururu yok oldu. «Lütfen bana yardım et,» diye yakardı.</p>

  <p class="block_3">«Anlaştık,» dedi kadın ve elini uzattı.</p>

  <p class="block_3">Ayak sesleri duyarak başlarını çevirdiler. Dr. MacPhail girmişti odaya.</p>

  <p class="block_3"></p>

  <p class="block_10" id="calibre_pb_10"></p>
</body>
</html>
