<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Vebanın doruk noktasını anlatmaya geçmeden önce anımsanacak bir şey daha var, felaket kenti ele geçirip alt etmek üzere tüm gücünü toplarken, Rambert gibi insanların mutluluklarını yeniden yakalamak ve her tür saldırıya karşı korudukları, kendilerine ait olan o parçayı vebaya kaptırmamak için harcadıkları umutsuz ve tekdüze çabalardan söz etmek gerekir. İşte bu, kendilerini tehdit eden köleliği reddetme biçimiydi onların ve görünüşte bu reddediş bir başkası kadar etkili olmasa bile, anlatıcı bunun anlamlı olduğunu ve çelişkili de olsa, bunun içimizde barındırdığımız en gururlu şey sayılabileceğini düşünüyor.</p>

    <p>Rambert vebanın kendisine bulaşmasını engellemek için mücadele ediyordu. Yasal yollardan kentten ayrılamayacağı kendine kanıtlanmış olduğundan, Rieux’ye dediğine bakılırsa, başka yollara başvurmaya karar vermişti. Gazeteci, kafe garsonlarından işe başlamıştı. Kafede çalışan bir garson her şeyden haberdardır. Ancak ilk sorguladıkları bu türden girişimlerin çok ağır cezası olduğunun özellikle farkındalardı. Hatta bir seferinde provokatör yerine bile kondu. Biraz ilerleme kaydetmek için Rieux’nün evinde Cottard’la buluşması gerekti. O gün, Rieux’yle ikisi yine gazetecinin yönetim katlarında boşuna yaptığı girişimlerden söz etmişlerdi. Birkaç gün sonra Cottard, Rambert’e yolda rastladı ve şimdilerde her ilişkisinde davrandığı gibi, onu açık sözlülükle karşıladı.</p>

    <p>“Hâlâ hiçbir şey yok mu?” demişti.</p>

    <p>“Hayır, hiçbir şey.”</p>

    <p>“Bürolara güvenilemez. Onlar anlayış için yaratılmamıştır.”</p>

    <p>“Doğru. Ama ben başka bir şey arıyorum. Zor bu.”</p>

    <p>“Ah anlıyorum!” dedi Cottard.</p>

    <p>İşi bağlayacak bir yetkiliyi tanıyordu ve buna şaşıran Rambert’e, uzun süredir Oran’ın bütün kafelerine düzenli olarak gittiğini, oralarda dostları olduğunu ve bu tür işlemlerle ilgilenen bir örgütün varlığı üzerine bilgi edindiğini anlattı. Gerçek şuydu ki, harcamaları artık gelirini aşmaya başlayan Cottard karneyle dağıtılan maddelerle ilgili bir karaborsa işine karışmıştı. Böylece fiyatı sürekli artmakta olan sigara ve ucuz alkol satıyor ve bunlardan küçük bir servet elde ediyordu.</p>

    <p>“Bu işe güveniyor musunuz?” diye sordu Rambert.</p>

    <p>“Bana önerdiklerine göre, evet.”</p>

    <p>“Ve siz bundan yararlanmadınız.”</p>

    <p>“Kuşkucu olmayın,” dedi iyiliksever bir tavırla Cottard, “bu fırsatı kullanmadım, çünkü benim gitmek için bir isteğim yok. Haklı nedenlerim var.”</p>

    <p>Bir sessizlikten sonra ekledi:</p>

    <p>“Ne gibi nedenlerim olduğunu sormuyorsunuz.”</p>

    <p>“Sanıyorum bunlar beni ilgilendirmiyor,” dedi Rambert.</p>

    <p>“Bir bakıma gerçekten de sizi ilgilendirmiyor. Ama başka açıdan... Aslında vebayla yaşamaya başladığımızdan beri kendimi burada daha iyi hissediyorum.”</p>

    <p>Öteki onun sözlerini dinledi:</p>

    <p>“Bu örgüte nasıl ulaşılabilir?”</p>

    <p>“Ah bu kolay değil,” dedi Cottard, “gelin benimle.”</p>

    <p>Saat akşamüstü dörttü. Ağır bir göğün altında kent usul usul kaynıyordu. Tüm mağazaların kepenkleri inmişti. Yollar ıssızdı. Cottard ve Rambert kemerli yollara saptılar ve konuşmadan uzun süre yürüdüler. Vebanın görünmez hale geldiği şu saatlerden biriydi. Bu sessizlik, renklerin ve hareketlerin bu ölümü, vebaya olduğu kadar yaz mevsimine de özgü olabilirdi. Tehditlerden mi, tozlardan mı, yoksa yakıcı sıcaktan mı hava ağırlaşmıştı, belli değildi. Vebaya ulaşmak için gözlemlemek ve düşünmek gerekiyordu. Çünkü yalnızca olumsuz göstergelerle kendini ele veriyordu. Vebayla haşır neşir olmuş Cottard, örneğin, normal zamanda imkânsız bir serinliği arayarak, apartman girişlerinin eşiğinde bir yana devrilmiş, nefes nefese köpeklerin olması gerektiğini, oysa şimdi bunların olmadığına Rambert’in dikkatini çekiyordu.</p>

    <p>Boulevard des Palmiers’ye saptılar, Place d’Armes’ı geçtiler ve Marine Mahallesi’ne doğru indiler. Solda yeşil boyalı bir kafe verev açılmış, sarı, kaba pamukludan tentenin altına sığınmış gibi duruyordu. İçeri girerken Cottard ve Rambert alınlarını sildiler. Yeşil sacdan masaların etrafındaki katlanan bahçe sandalyelerine oturdular. Salon tam olarak boştu. Sinekler havada vızıldıyordu. Ayakları eğrilmiş tezgâhın üzerine konmuş sarı bir kafesin içinde hiç tüyü kalmamış bir papağan tüneğinin üzerine çökmüştü. Kalın şeritler halindeki örümcek ağları ve kirle kaplı duvarda askerlikle ilgili eski tablolar asılıydı. Sacdan masaların hepsinin üstünde, hatta Rambert’in karşısında, nereden geldiği belli olmayan tavuk pislikleri kurumaktaydı, ancak sonunda karanlık bir köşeden, biraz patırtı gürültüden sonra bir horoz kanat çırparak ortaya çıkınca pisliklerin kaynağı anlaşıldı.</p>

    <p>O sırada sıcak daha da artar gibi oldu. Cottard ceketini çıkardı ve eliyle sacın üzerine vurdu. Uzun mavi bir önlüğün içinde kaybolmuş ufak tefek bir adam dipte bir yerden çıktı, Cottard’ı uzaktan daha görür görmez selamladı, kuvvetli bir tekmeyle horozu yolun üzerinden çekerek ilerledi ve tavuk gıdaklamaları arasında beylere ne servis yapması gerektiğini sordu. Cottard biraz beyaz şarap istedi ve Garcia diye birisini sordu. Bodur adamın dediğine göre, birkaç günden beri kafede görülmemişti.</p>

    <p>“Bu akşam gelir mi dersiniz?”</p>

    <p>“Onun aklından geçeni bilemem ki,” dedi öteki. “Ama siz onun gelme saatini biliyor musunuz?”</p>

    <p>“Evet, ama çok önemli değil. Yalnızca bir dostu ona tanıştıracaktım.”</p>

    <p>Garson ıslak ellerini önlüğüne siliyordu.</p>

    <p>“Demek beyefendi de ticaretle ilgileniyor?”</p>

    <p>“Evet,” dedi Cottard.</p>

    <p>Bodur adam burnunu çekti.</p>

    <p>“O zaman, bu akşam gelin buraya. Oğlanı yollarım ona.”</p>

    <p>Oradan çıkarken, Rambert ne ticaretinden söz edildiğini sordu.</p>

    <p>“Kaçakçılık tabii ki. Onlar kente mal sokuyorlar. Çok yüksek fiyatlara da satıyorlar.”</p>

    <p>“İyi,” dedi Rambert. “Ortaklar mı?”</p>

    <p>“Tam olarak öyle.”</p>

    <p>Akşam tente kaldırılmıştı, papağan kafesinde gevezelik edip duruyordu, sac masaların etrafı gömleklerinin kollarını sıvamış erkeklerle çevrilmişti. Onlardan biri, hasır şapkasını geriye itmiş, yanmış toprak rengi göğsünü açıkta bırakan beyaz gömlekli bir adam, Cottard’ın içeri girmesiyle ayağa kalktı. Düzgün ve yanık tenli yüzü, siyah ve küçük gözleri, beyaz dişleri, parmağında iki-üç yüzük, otuz yaşlarında ya var ya yoktu.</p>

    <p>“Selam,” dedi, “barda içelim.”</p>

    <p>Fazla konuşmadan üç içki ısmarladılar.</p>

    <p>“Çıkalım mı?” dedi sonra Garcia.</p>

    <p>Limana doğru indiler ve Garcia kendisinden ne istendiğini sordu. Cottard onu Rambert’e tanıştırma nedeninin yalnızca iş için değil, kendi deyişiyle “dışarıya çıkmak” için olduğunu söyledi. Garcia sigara içerek onun önünde yürüyordu. Rambert’den, sanki yanlarında olduğunu fark etmiyormuşçasına, “o” diye söz ederek sorular sordu.</p>

    <p>“Ne yapmak için?” diyordu.</p>

    <p>“Fransa’da karısı var.”</p>

    <p>“Yaa!”</p>

    <p>Ve bir süre sonra:</p>

    <p>“Ne iş yapıyor?”</p>

    <p>“Gazeteci.”</p>

    <p>“Gevezelik mesleğidir.”</p>

    <p>Rambert susuyordu.</p>

    <p>“Bir dost o,” dedi Cottard.</p>

    <p>Konuşmadan yürüdüler. Büyük parmaklıklarla girişi yasaklanmış rıhtımlara gelmişlerdi. Ama onlar kokusu kendilerine kadar gelen kızarmış sardalye satılan küçük bir büfeye yöneldiler.</p>

    <p>“Ne olursa olsun, benim işim değil bu, Raoul’un işi,” diye sözü bağladı Garcia. “Onu bulmam gerek. Kolay olmayacak bu.”</p>

    <p>“Yaa,” diye sordu Cottard heyecanla, “saklanıyor mu?”</p>

    <p>Garcia yanıt vermedi. Büfenin yanında durdu ve ilk kez olarak Rambert’e döndü.</p>

    <p>“Öbür gün, saat on birde, gümrük binasının köşesinde, kentin tepesinde.”</p>

    <p>Gidiyor gibi davrandı, ama iki adamın yanına döndü.</p>

    <p>“Masraflar olacak,” dedi.</p>

    <p>Bu bir saptamaydı.</p>

    <p>“Tabii,” diye onayladı Rambert.</p>

    <p>Biraz sonra gazeteci Garcia’ya teşekkür etti.</p>

    <p>“Yo hayır,” dedi öteki neşeyle. “Size hizmet etmek benim hoşuma gider. Hem sonra siz gazetecisiniz, bunun karşılığını elbet bir gün bana ödersiniz.”</p>

    <p>Ertesi gün Rambert ve Cottard kentimizin tepesine giden, tek gölge düşmeyen geniş sokakları tırmanıyorlardı. Gümrük binasının bir bölümü hastaların bakımına ayrılmıştı ve büyük kapının önünde, izin verilmesi olanaksız bir ziyaret ya da geçerliği bir saatten fazla sürmeyecek bir bilgi edinme umuduyla gelmiş insanlar birikmişti. Durum ne olursa olsun, bu birikme sürekli gidiş gelişlere yol açıyordu ve bu açıdan bakınca Garcia’yla Rambert’in neden burada sözleştikleri anlaşılabiliyordu.</p>

    <p>“Tuhaf,” dedi Cottard, “bu gitme saplantısı. Sonuçta olan biten çok ilginç.”</p>

    <p>“Benim için değil,” diye yanıtladı Rambert.</p>

    <p>“Aa tabii, bir şeyleri tehlikeye atıyorsunuz. Ama vebadan önce de, çok kalabalık dört yol ağzından geçerken aynı oranda bir tehlike vardı.”</p>

    <p>O sırada Rieux’nün arabası onların hizasında durdu. Arabayı Tarrou kullanıyordu ve Rieux yarı uyanık, yarı uyukluyor gibiydi. Tanıştırma faslı için uyandı.</p>

    <p>“Tanışıyoruz biz,” dedi Tarrou, “aynı otelde kalıyoruz.”</p>

    <p>Rambert’i kente götürmeyi önerdi.</p>

    <p>“Hayır, burada randevumuz var.”</p>

    <p>Rieux, Rambert’e baktı.</p>

    <p>“Evet,” dedi.</p>

    <p>“Aa,” diye şaşırdı Cottard, “doktorun haberi var mı?”</p>

    <p>Tarrou, Cottard’a bakarak uyarıda bulundu:</p>

    <p>“İşte Sorgu Yargıcı.”</p>

    <p>Cottard’ın yüzü değişti. Gerçekten de Mösyö Othon sokaktan aşağı iniyor ve güçlü ama ölçülü adımlarla onlara doğru geliyordu. Küçük topluluğun önünden geçerken şapkasını çıkardı.</p>

    <p>“Merhaba sayın yargıç!” dedi Tarrou.</p>

    <p>Yargıç arabanın içindekilere selam verdi ve geride kalan Cottard ve Rambert’e bakarak, onları da başıyla ciddiyetle selamladı. Tarrou onu rantçı ve gazeteciyle tanıştırdı. Yargıç bir saniye göğe baktı ve bunun çok hüzünlü bir dönem olduğunu söyleyerek iç çekti.</p>

    <p>“Mösyö Tarrou, sizin koruyucu önlemlerin uygulanmasıyla ilgilendiğinizi söylüyorlar. Size katıldığımı söylemeliyim. Doktor, hastalığın yayılacağını düşünüyor musunuz?”</p>

    <p>Rieux yayılmayacağını umut etmek gerektiğini söyledi, yargıç da hep umut etmek gerektiğini yineledi, Tanrı’nın ne düşündüğü bilinemezdi. Tarrou olaylarla birlikte işlerinde bir artış olup olmadığını sordu.</p>

    <p>“Tersine, kamu hukuku dediğimiz türden işler azalıyor. Artık yalnızca yeni düzenlemelerle ilgili ciddi suçların soruşturmalarıyla ilgileniyorum. Eski yasalara hiç bu denli uyulmamıştı.”</p>

    <p>“Bunun nedeni,” dedi Tarrou, “yenilerle karşılaştırınca, ister istemez, eskiler daha iyi gibi duruyor.”</p>

    <p>Bakışları göğe dalıp gitmiş olan Yargıç dalgın halinden sıyrıldı. Ve Tarrou’yu soğuk bir tavırla inceledi.</p>

    <p>“Ne olmuş yani?” dedi. “Önemli olan yasa değil, mahkûmiyet. Buna karşı elimizden hiçbir şey gelmez.”</p>

    <p>“Bu adam var ya,” dedi Cottard, Yargıç gittikten sonra, “bir numaralı düşman işte o.”</p>

    <p>Araba hareket etti.</p>

    <p>Biraz sonra Rambert ve Garcia’nın geldiğini gördüler. Onları gördüğünü belli etmeden yanlarına geldi ve merhaba yerine “Beklemek gerek,” dedi.</p>

    <p>Çevrelerinde, çoğunluğu kadınların oluşturduğu kalabalık tam bir sessizlik içinde bekleşiyordu. Neredeyse kadınların tümünün yanında sepetler vardı, boş bir umutla onları kapıdan geçirip hasta akrabalarına ulaştırmayı bekliyorlardı; kapıldıkları daha çılgın bir düşünce de, içeridekilerin onların yiyecek içeceklerini kullanabileceklerini sanmalarıydı. Kapıyı silahlı nöbetçiler bekliyordu ve zaman zaman, binayla kapı arasında kalan avluda tuhaf bir çığlık kopuyordu. O zaman topluluktaki kaygılı yüzler hastaların bakıldığı bölüme çevriliyordu.</p>

    <p>Üç adam bu sahneyi izlerken geriden gelen net ve ciddi bir “günaydın” sesiyle arkalarına döndüler. Raoul uzun boylu ve yapılıydı, sıcağa karşın koyu renk bir kruvaze takım elbise giymiş ve kenarları dışa doğru kıvrık bir fötr şapka takmıştı. Yüzü oldukça solgundu. Kahverengi gözleri ve sıkı ağzıyla, Raoul çabuk ve kesin bir biçimde konuşuyordu.</p>

    <p>“Kente doğru gidelim,” dedi. Garcia, “sen bizi bırakabilirsin.”</p>

    <p>Garcia bir sigara yaktı ve onların uzaklaşmasına izin verdi. Ortalarına geçen Raoul’un yürüyüşüne adımlarını uydurarak hızlı hızlı yürüdüler.</p>

    <p>“Garcia bana anlattı,” dedi. “Bu olabilir. Durum ne olursa olsun, bu size on bin franka patlar.”</p>

    <p>Rambert kabul ettiğini söyledi.</p>

    <p>“Yarın, Marina’daki İspanyol lokantasında benimle öğle yemeği yiyin.”</p>

    <p>Rambert anlaştıklarını söyledi ve Raoul ilk kez gülümseyerek onun elini sıktı. O gittikten sonra Cottard özür diledi. Ertesi gün boş zamanı yoktu ve zaten Rambert’in de ona artık gereksinimi yoktu.</p>

    <p>Ertesi gün gazeteci İspanyol lokantasına girdiğinde, herkes başını çevirip onun geçişine baktı. Sarı ve güneşten kavrulmuş küçük bir sokağın aşağısında bulunan bu loş mahzene çoğunlukla İspanyol tipli erkeklerden başkası gelmezdi. Ancak, dipte bir masada oturmuş olan Raoul’un gazeteciye bir işaret yapmasıyla ve Rambert’in ona yönelmesiyle yüzlerdeki merak kaybolup gitti, herkes tabağına döndü. Raoul’un masasında zayıf ve tıraşsız, son derece geniş omuzlu, at suratlı, seyrek saçlı, zayıf, uzun boylu bir adam oturuyordu. Siyah kıllarla kaplı ince uzun kolları, sıvanmış gömleğinden çıkıyordu. Rambert kendisine tanıştırılırken üç kez başını salladı. Adı söylenmemişti ve Raoul ondan söz ederken “dostumuz”dan başka bir şey demiyordu.</p>

    <p>“Dostumuz size yardım edebileceğini söylüyor. Sizi...”</p>

    <p>Raoul sözünü kesti, çünkü servis yapan kız Rambert’in siparişini almak için araya girmişti.</p>

    <p>“Adamımız olan nöbetçilerle sizi tanıştıracak, iki dostumuzla sizi görüştürecek. İş bununla bitmiyor. Uygun zamanı nöbetçilerin kendileri belirlemeli. Bunun en basit yolu kent kapılarına yakın oturanlardan birinin evinde birkaç gece kalmanız. Ama önce, dostumuzun gerekli ilişkileri size sağlaması gerek... Her şey ayarlandığında ödemeleri ona yapacaksınız.”</p>

    <p>Dost mideye indirdiği domatesli biberli salatasını öğütüp dururken atı andıran kafasını bir kez daha salladı. Sonra hafifçe İspanyolcaya çalan bir vurguyla konuştu. Rambert’e ertesi gün için, katedralin girişinde randevu vermeyi öneriyordu.</p>

    <p>“İki gün daha,” dedi Rambert.</p>

    <p>“Bu iş kolay değil de ondan,” dedi Raoul. “Adamları bulmak gerek.”</p>

    <p>At bir kez daha kafasını öne doğru salladı ve Rambert fazla coşku göstermeden öneriyi kabul etti. Yemeğin geri kalan bölümü konuşmayı sürdürmek için bir konu aramakla geçti. Ama Rambert atın futbolcu olduğunu öğrenince her şey kolaylaştı. Kendisi de epey futbol oynamıştı. Böylece Fransa şampiyonasından, profesyonel İngiliz takımlarının öneminden ve WM taktiğinden söz ettiler. Yemeğin sonunda at iyice canlanmıştı ve bir takımda yarı sahadan daha iyi bir yer olmayacağı konusunda Rambert’i ikna etmek için senli benli konuşuyordu. “Bilirsin,” diyordu, “yarı saha futbolcusu oyunu kurandır. Oyunu kurmak da futboldur.” Hep geride oynamış olmasına karşın Rambert de böyle düşünüyordu. Konuşma yalnızca bir radyo sesiyle bölündü, radyoda alçak sesle duygusal ezgiler birbiri ardına çaldıktan sonra önceki gün vebanın yüz elli yedi kişiyi kurban ettiği bildirildi. Topluluktan kimse tepki göstermedi. At suratlı adam omuz silkti ve ayağa kalktı. Raoul ve Rambert de onun gibi yaptılar.</p>

    <p>Çıkarlarken orta saha oyuncusu Rambert’in elini enerjik biçimde sıktı.</p>

    <p>“Benim adım Gonzalès,” dedi.</p>

    <p>Bu iki gün Rambert’e bitmeyecek gibi geldi. Rieux’ ye gitti ve girişimlerini ayrıntısıyla anlattı. Sonra bir hasta ziyaretine giden doktora eşlik etti. Durumu kuşkulu bir hastanın kendisini beklediği evin kapısında ona veda etti. Koridorda bir koşuşturma gürültüsü ve sesler doktorun geldiğini haber veriyorlardı.</p>

    <p>“Umarım Tarrou gecikmez,” diye mırıldandı Rieux.</p>

    <p>Yorgun bir hali vardı.</p>

    <p>“Salgın hızlı yayılıyor ha?” diye sordu Rambert.</p>

    <p>Rieux sorunun bu olmadığını, hatta istatistik eğrisinin daha yavaş yükseldiğini söyledi. Yalnızca, vebayla mücadele olanakları çok fazla değildi.</p>

    <p>“Malzememiz yok,” dedi. “Dünyadaki tüm ordularda genellikle malzeme eksiğini insanla kapatırlar. Ama bizim elimizde insan da yok.”</p>

    <p>“Dışarıdan doktorlar ve sağlık personeli geldi.”</p>

    <p>“Evet,” dedi Rieux. “On doktor ve yüz kadar insan. Görünüşte çok bu. Hastalığın şimdiki durumu için ancak yeter. Salgın yayılırsa yetersiz kalacak.”</p>

    <p>Rieux içeriden gelen seslere kulak kabarttı, sonra Rambert’e gülümsedi.</p>

    <p>“Evet,” dedi, “elinizi çabuk tutmalısınız.”</p>

    <p>Rambert’in yüzünde düşünceli bir ifade belirdi.</p>

    <p>“Biliyorsunuz,” dedi kısık bir sesle, “benim buradan gitmemin nedeni bu değil.”</p>

    <p>Rieux bunu bildiğini söyledi, ama Rambert sözünü sürdürüyordu:</p>

    <p>“Sanırım ben korkak değilim, en azından çoğunlukla öyle değilim. Bu duyguya kapılma olanağım oldu. Yalnız, katlanamadığım bazı düşünceler var.”</p>

    <p>Doktor bakışlarını ona dikti.</p>

    <p>“Ona kavuşacaksınız,” dedi.</p>

    <p>“Belki, ama bunun sürmesi ve tüm bu süre içinde onun yaşlanması düşüncesine katlanamıyorum. Otuz yaşında insan yaşlanmaya başlıyor, her şeyden yararlanmak gerek. Bilmem anlayabiliyor musunuz?”</p>

    <p>Rieux anladığını sandığını mırıldanırken, Tarrou büyük bir heyecanla geldi.</p>

    <p>“Paneloux’dan bize katılmasını rica ettim.”</p>

    <p>“Eee?” diye sordu doktor.</p>

    <p>“Düşündü ve olur dedi.”</p>

    <p>“Buna memnun oldum,” dedi doktor. “Kendisinin vaazından daha mükemmel olduğunu öğrendiğime memnun oldum.”</p>

    <p>“Herkes böyledir,” dedi Tarrou. “Yalnızca onlara fırsat tanımak gerek.”</p>

    <p>Gülümsedi ve Rieux’ye göz kırptı.</p>

    <p>“Yaşamın içinde, benim işim bu, fırsatlar yaratmak.”</p>

    <p>“Beni affedin,” dedi Rambert, “ama gitmem gerek.”</p>

    <p>Randevunun olduğu perşembe günü Rambert sekize beş kala katedral girişine gitti. Sıcak henüz bastırmamıştı. Gökyüzünden küçük, yuvarlak bulutlar geçiyordu, az sonra sıcağın yükselmesiyle kaybolup gideceklerdi. Kurumuş çimenlerden belli belirsiz bir nem kokusu yükseliyordu yine de. Güneydeki evlerin ardındaki güneş, meydanı süsleyen Jeanne d’Arc’ın tümüyle altından olan miğferini ısıtıyordu yalnızca. Bir duvar saati sekizi vurdu. Rambert ıssız katedral girişinde birkaç adım attı. İçeriden belli belirsiz dinsel ezgiler, eskimiş mahzen ve tütsü kokuları geliyordu. Ansızın şarkılar sustu. On kadar ufak tefek gölge kiliseden çıktı ve küçük adımlarla kente doğru yola koyuldular. Rambert sabırsızlanmaya başladı. Başka gölgeler de büyük merdivenlerden tırmanıyor ve katedral girişine yöneliyorlardı. Rambert bir sigara yaktı, sonra bu yerin belki de buna uygun olmadığı aklına geldi.</p>

    <p>Saat sekizi çeyrek geçe kilisenin orgları kısık sesle çalmaya başladı. Rambert içeriye, karanlık kubbenin altına geçti. Bir süre sonra sağında önünden geçmiş olan kara gölgeleri fark etti. Bir köşede, üzerine kentimizin atölyelerinden birinde alelacele kotarılmış bir Aziz Roch heykeli konulmuş olan bir tür sunağın önünde, kendi kendilerine toplanmışlardı. Diz çökmüş bu insanlar, orada burada, içinde kayarcasına dolaştıkları pustan biraz daha yoğun gölge parçaları gibi, kül renginin içinde kaybolmuş, iki büklüm gibi duruyorlardı. Tepelerinde de orgların sonsuz çeşitlemeleri duyuluyordu.</p>

    <p>Rambert çıktığında, Gonzalès merdivenleri inmiş, kente yönelmişti bile.</p>

    <p>“Gittiğini sandım,” dedi gazeteciye. “Olabilir böyle şeyler.”</p>

    <p>Oraya yakın bir yerde, saat sekize on kala bir başka randevu için arkadaşlarını beklediğini anlattı. Yirmi dakika boşu boşuna beklemişti.</p>

    <p>“Bir engel var, orası kesin. Bizim işimizde her zaman her şey kolay olmaz.”</p>

    <p>Ertesi gün için aynı saatte Şehitler Anıtı önünde bir başka randevu öneriyordu. Rambert iç çekti ve fötr şapkasını geriye itti.</p>

    <p>“Bu bir şey değil,” diye sözü bağladı Gonzalès gülerek. “Tüm pozisyonları düşün biraz, gol atmadan önceki hücumları ve pasları.”</p>

    <p>“Tabii,” dedi Rambert. “Ama oyun bir buçuk saatten fazla sürmüyor.”</p>

    <p>Oran’ın Şehitler Anıtı denizin görülebildiği tek yer olan, kısacık bir mesafede, limanı kuşatan yalıyarlar boyunca uzanan bir tür gezi yolundadır. Ertesi gün randevuya ilk giden Rambert savaşta ölenlerin listesini dikkatle okuyordu. Birkaç saniye sonra iki adam yaklaştı, kayıtsızca ona baktılar, sonra gezi yolunun korkuluk duvarına dayandılar ve sanki kendilerini kaptırmışçasına boş ve ıssız rıhtımları izlemeye başladılar. İkisi de aynı boydaydı, ikisi de mavi bir pantolon ve kısa kollu denizci gömleği giymişlerdi. Gazeteci biraz uzaklaştı, sonra bir bankın üzerine oturdu ve dilediğince onlara bakabildi. O zaman taş çatlasa yirmi yaşından fazla olmadıklarını fark etti. O sırada, özür dileyerek kendisine doğru gelmekte olan Gonzalès’i gördü.</p>

    <p>“İşte dostlarımız,” dedi ve onu Marcel ile Louis diye tanıştırdığı gençlerden birinin yanına doğru götürdü. Yüzlerine bakılınca, birbirlerine çok benziyorlardı; Rambert onların kardeş olduğunu düşündü.</p>

    <p>“İşte,” dedi Gonzalès. “Şimdi tanıştırma işi bitti. İşin kendisini ayarlamak gerek.”</p>

    <p>Marcel ya da Louis nöbet sırasının iki gün sonra kendilerine geleceğini, bunun bir hafta süreceğini ve en uygun günün saptanması gerektiğini söyledi. Batı kapısını beklemek üzere dört kişi görevliydiler, öteki iki kişiyse askerlik mesleğindendi. Onları bu işe karıştırmak söz konusu olamazdı. Onlara güvenilmezdi; zaten böyle bir şey masrafların artması demekti. Ama bazı geceler o iki nöbetçinin bildikleri bir barın arka odasında bir süre kalmaya gittikleri oluyordu. Böylece Marcel ya da Louis, Rambert’e kent kapılarının yakınında bulunan evlerine gelip yerleşmesini ve kendisini almaya gelmeleri için beklemesini öneriyordu. O zaman geçiş tam anlamıyla kolay olacaktı. Ama acele etmek gerekiyordu, çünkü kısa bir süredir kent dışına çift nöbet vardiyası yerleştirilmesinden söz edilir olmuştu.</p>

    <p>Rambert bunu onayladı ve son sigaralarından birkaçını onlara ikram etti. Bunun üzerine ikisinden hiç konuşmamış olanı Gonzalès’e para işinin ayarlanıp ayarlanmadığını ve peşin bir miktar alıp alamayacaklarını sordu.</p>

    <p>“Hayır,” dedi Gonzalès, “buna gerek yok, o bir ahbap. Masraflar çıkışta ödenecek.”</p>

    <p>Yeni bir randevu için anlaştılar. Gonzalès ertesi gün için bir İspanyol lokantasında akşam yemeği önerisinde bulundu. Oradan nöbetçilerin evine gidilecekti.</p>

    <p>“İlk gece için senin yanında olacağım,” dedi Rambert’e.</p>

    <p>Ertesi gün Rambert odasına çıkarken, otel merdivenlerinde Tarrou’ya rastladı.</p>

    <p>“Rieux’yle buluşacağım,” dedi Tarrou, “siz de gelmek ister misiniz?”</p>

    <p>“Onu rahatsız edip etmediğimden hiç emin değilim,” dedi Rambert bir duraksamadan sonra.</p>

    <p>“Sanmıyorum, bana sizden çok söz etti.”</p>

    <p>Gazeteci düşünüyordu.</p>

    <p>“Dinleyin,” dedi. “Geç bile olsa, akşam yemeğinden sonra biraz zamanınız varsa, ikiniz otelin barına gelin.”</p>

    <p>“Bu ona ve vebaya bağlı,” dedi Tarrou.</p>

    <p>Yine de akşam saat on birde Rieux ve Tarrou küçük ve daracık bara girdiler. Otuz kişi kadar, dirsek dirseğe oturmuş epey yüksek sesle konuşuyorlardı. Vebalı kentin sessizliğinden çıkıp gelen iki konuk biraz şaşkınlıkla durdular. Hâlâ alkollü içkilerin verildiğini görünce bu hareketliliğin nedenini anladılar. Rambert barın bir ucundaydı ve onlara taburesinin tepesinden işaret ediyordu. Tarrou yanda oturan gürültülü bir müşteriyi sakince itti ve Rambert’in çevresini aldılar.</p>

    <p>“Alkol sizi korkutmuyor mu?”</p>

    <p>“Hayır,” dedi Tarrou, “tersine.”</p>

    <p>Rieux kadehindeki acı otların kokusunu içine çekti. Bu gürültü patırtının içinde konuşmak güçtü, ama Rambert özellikle içmekle meşgul gibiydi. Doktor onun sarhoş olup olmadığını henüz anlayamamıştı. Bulundukları daracık lokalin geri kalan kısmını dolduran iki masadan birinde, iki koluna iki kadın takmış bir deniz subayı, şişman ve yüzü kan kırmızı bir adama Kahire’deki tifüs salgınını anlatıyordu: “Yerliler için kamplar yapılmıştı,” diyordu, “hastalar için çadırlar vardı, nöbetçi kordonuyla çepeçevre kuşatılmıştı, el altından kocakarı ilacı ulaştırmaya çalışan hasta ailelerine ateş açıyorlardı. Kolay iş değildi, ama doğruydu.” Zarif giyimli gençlerin oturduğu öteki masada anlaşılmayan bir konuşma tepeye asılmış bir pikaptan yayılan “<em>Saint James Infirmary</em>”nin ritmine karışıyordu.</p>

    <p>“Memnun musunuz?” dedi Rieux sesini yükselterek.</p>

    <p>“Yakında,” dedi Rambert. “Belki hafta içi.”</p>

    <p>“Yazık!” diye bağırdı Tarrou.</p>

    <p>“Niçin?”</p>

    <p>Tarrou, Rieux’ye baktı.</p>

    <p>“Aa,” dedi beriki, “Tarrou sizin burada bize yararlı olabileceğinizi düşündüğü için böyle diyor. Ama ben sizin gitme isteğinizi çok iyi anlıyorum.”</p>

    <p>Tarrou içki ısmarlamayı önerdi. Rambert taburesinden indi ve ilk kez olarak Tarrou’nun gözlerinin içine baktı:</p>

    <p>“Size nasıl yararlı olabilirmişim?”</p>

    <p>“İşte,” dedi Tarrou, acele etmeksizin elini kadehine uzatarak, “bizim sağlık kollarımızda.”</p>

    <p>Rambert o alışılmış dik kafalı düşünen havasına büründü ve yeniden taburesine çıktı.</p>

    <p>“Şu sağlık kolları size yararlı gibi gelmiyor mu?” dedi Tarrou bir yudum içtikten sonra, dikkatle Rambert’e bakıyordu.</p>

    <p>“Çok yararlı,” dedi gazeteci ve içkisini içti.</p>

    <p>Rieux elinin titrediğini fark etti. Evet, artık tam olarak onun sarhoş olduğunu düşündü.</p>

    <p>Ertesi gün, Rambert ikinci kez olarak İspanyol lokantasına girdi; sandalyelerini lokanta girişinin önüne çıkarmış, yeşil ve altın rengine bürünmüş ve sıcağın biraz olsun azalmaya yüz tuttuğu bir akşamın tadını çıkarmakta olan küçük bir topluluğun ortasından geçti. Lokantanın içerisi neredeyse bomboştu. Rambert oturmak için Gonzalès’le ilk kez karşılaştığı masaya gitti. Servis yapan kıza bekleyeceğini söyledi. Saat on dokuz otuzdu. Yavaş yavaş, insanlar yemek bölümüne geçtiler ve masalara yerleştiler. Yemek servisi başladı, aşırı alçak olan kubbeyi çatal bıçak gürültüsü ve anlaşılmaz konuşmalar doldurdu. Saat yirmide Rambert hâlâ bekliyordu. Işıkları yaktılar. Masasına yeni müşteriler oturdu. Yemeğini ısmarladı. Saat yirmi otuzda yemeğini bitirmiş, ne Gonzalès’i ne de iki genç adamı görmüştü. Birkaç sigara içti. Yemek salonu yavaş yavaş boşalıyordu. Dışarıda çok çabuk gece oluyordu. Denizden gelen ılık bir hava camlı kapıların perdelerini usul usul kaldırıyordu. Saat yirmi bir olduğunda Rambert salonun boşaldığını ve servis yapan kızın şaşkın şaşkın kendisine baktığını fark etti. Parayı ödedi ve çıktı. Lokantanın karşısında açık bir kafe vardı. Rambert bara yerleşti ve lokantanın girişini gözlemeye başladı. Saat yirmi bir otuzda oteline doğru yöneldi, adresini bile almadığı Gonzalès’e nasıl ulaşacağını boşu boşuna düşünüp duruyor, yeniden başlatılması gerekecek tüm girişimleri aklına getirerek yüreği allak bullak oluyordu.</p>

    <p>Tam o sırada, ambulansların deli gibi geçtiği gecenin içinde, sonradan Doktor Rieux’ye de söyleyeceği gibi, tüm bu süre içinde karısını kendisinden ayıran duvarda bir kapı aralamak için tüm gücünü harcarken bir bakıma onu unuttuğunu fark etti. Ancak, yine o anda, tüm kapıların bir kez daha kapanmasıyla yeniden karısı onun asıl isteği oluvermişti ve bunu öyle ani bir acıyla hissetmişti ki, istese de içinden bir türlü atamadığı ve şakaklarını kemiren bu feci yürek yangınından kaçmak için oteline doğru koşmaya başlamıştı.</p>

    <p>Bununla birlikte ertesi gün çok erken saatte Cottard’ı nasıl bulacağını sormak için Rieux’yü görmeye gitti:</p>

    <p>“Yapacağım tek iş var,” dedi, “o da tüm zinciri yeniden başlatmak.”</p>

    <p>“Yarın akşam gelin,” dedi Rieux, “Tarrou benden Cottard’ı davet etmemi istemişti, nedenini bilmiyorum. Saat onda gelecek. Saat on buçukta siz de gelin.”</p>

    <p>Ertesi gün, Cottard doktorun evine geldiğinde Rieux, Tarrou’ya kendi servisinde meydana gelen beklenmedik bir iyileşmeden söz ediyordu.</p>

    <p>“On kişide bir. Onun şansı varmış,” diyordu Tarrou.</p>

    <p>“Eh, o zaman veba değilmiş,” dedi Cottard.</p>

    <p>Aynı hastalığın söz konusu olduğuna onu ikna ettiler.</p>

    <p>“İyileştiğine göre bu hastalık olamaz. Siz de benim kadar iyi biliyorsunuz, veba affetmez.”</p>

    <p>“Genelde etmez, hayır,” dedi Rieux. “Ama biraz inatla sürprizler olabilir.”</p>

    <p>Cottard gülüyordu.</p>

    <p>“Pek öyle değil gibi. Bu akşam sayıları duydunuz mu?”</p>

    <p>İyi niyetle Cottard’a bakan Tarrou sayılardan haberi olduğunu söyledi, durum ciddiydi, ama bu neyi kanıtlardı? Bu daha da özel önlemler gerektiğini kanıtlıyordu.</p>

    <p>“Eh, o önlemleri siz aldınız zaten.”</p>

    <p>“Evet, ama herkes üstüne düşeni yapmalı.”</p>

    <p>Cottard bir şey anlamadan Tarrou’ya bakıyordu. Tarrou birçok insanın elini bir şeye sürmediğini, salgının herkesi ilgilendirdiğini ve herkesin görevini yerine getirmesi gerektiğini söyledi. Sağlık kolları herkese açıktı.</p>

    <p>“Bu bir görüş,” dedi Cottard, “ama hiçbir işe yaramayacak. Veba çok daha güçlü.”</p>

    <p>“Göreceğiz,” dedi Tarrou sabırlı bir tonla, her şeyi denedikten sonra.</p>

    <p>Bu sırada Rieux çalışma masasında fişleri temize çekiyordu. Tarrou sandalyesinde kıpırdanmakta olan rantçıdan gözünü ayırmıyordu.</p>

    <p>“Niçin bize katılmıyorsunuz Mösyö Cottard?”</p>

    <p>Öteki hakarete uğramış bir havayla kalktı, yuvarlak şapkasını eline aldı:</p>

    <p>“Benim işim değil bu.”</p>

    <p>Sonra, meydan okur gibi bir tonla, “Hem ben vebanın yararını da görüyorum, niye onu durdurmak için işe karışacakmışım, anlamıyorum,” dedi.</p>

    <p>Tarrou sanki ansızın bir gerçeği anlamış gibi eliyle alnına vurdu:</p>

    <p>“Ah! Doğru unutuyordum, bu olmasaydı tutuklanacaktınız.”</p>

    <p>Cottard irkildi ve düşecekmiş gibi sandalyesine tutundu. Rieux yazı yazmayı bıraktı, ciddi ve ilgili bir tavırla ona bakıyordu.</p>

    <p>“Kim size bunu söyledi?” diye bağırdı rantçı.</p>

    <p>Tarrou şaşırmış gibiydi ve şöyle dedi:</p>

    <p>“Siz. Ya da en azından doktorla biz bunun böyle olduğunu sandık.”</p>

    <p>Cottard ise kaldıramayacağı denli güçlü bir öfkeye kapıldığından anlaşılmaz sözler geveliyordu:</p>

    <p>“Sinirlenmeyin,” diye ekledi Tarrou. “Ne doktor ne de ben sizi ele verecek değiliz. Sizin hikâyeniz bizi ilgilendirmez. Hem sonra biz polisten hiç hoşlanmayız. Haydi, oturun.”</p>

    <p>Rantçı sandalyesine baktı ve biraz duraksadıktan sonra oturdu. Bir sürenin sonunda iç geçirdi.</p>

    <p>“Birilerinin ortaya çıkardığı eski bir hikâyedir,” diye durumu kabul etti. “Unutulduğunu sanıyordum. Ama birisi bunu açıklamış olmalı. Bir gün beni çağırdılar ve soruşturma sonuçlanana kadar onların gözü önüne bulunmamı istediler. Sonunda beni tutuklayacaklarını anladım.”</p>

    <p>“Ciddi mi?” diye sordu Tarrou.</p>

    <p>“Ne demek istediğinize bağlı. Ne olursa olsun bir cinayet değil.”</p>

    <p>“Hapis mi, zorunlu hizmet mi?”</p>

    <p>Cottard bitkin gibi duruyordu.</p>

    <p>“Hapis, talihim elverirse...”</p>

    <p>Ama bir süre sonra ateşli bir tavırla sözü sürdürdü:</p>

    <p>“Bu bir hata. Herkes hata yapar. Bu yüzden içeri tıkılma fikrine dayanamıyorum; evimden, alışkanlıklarımdan, tanıdığım herkesten ayrılma fikrine.”</p>

    <p>“Ah! Bu yüzden mi kendinizi asma işini çıkardınız?” diye sordu Tarrou.</p>

    <p>“Evet, bir budalalık, kesinlikle.”</p>

    <p>Rieux ilk kez olarak konuştu ve Cottard’a kaygısını anlattığını, ama belki de her şeyin yoluna gireceğini söyledi.</p>

    <p>“Oh! Şimdilik korkacak hiçbir şeyim yok biliyorum.”</p>

    <p>“Anlıyorum,” dedi Tarrou, “bizim kuruluşlara katılmayacaksınız.”</p>

    <p>Şapkasını elinde çevirip duran ötekiyse kararsız bakışlarla Tarrou’ya doğru ayağa kalktı.</p>

    <p>“Bana kızmamalısınız.”</p>

    <p>“Tabii ki hayır. Ama en azından,” dedi Tarrou, “mikrobu gönüllü olarak yaymamayı deneyin.”</p>

    <p>Cottard vebayı istemediğini, öylesine başlarına geldiğini ve şimdilik işine gelmesinin kendi suçu olmadığını söyleyerek bu sözlere karşı çıktı. Rambert kapıya vardığında rantçı sesinde büyük bir coşkuyla şunları ekliyordu:</p>

    <p>“Kaldı ki, hiçbir yere varamayacağınızı düşünüyorum.”</p>

    <p>Rambert, Cottard’ın Gonzalès’in adresini bilmediğini öğrendi, ancak her zaman için o küçük kafeye gidilebilirdi. Ertesi gün için sözleştiler. Rieux bu konuyla ilgili bilgi edinmek istediğini üsteleyerek belirtince Rambert, Tarrou’yla ikisini hafta sonu gecenin herhangi bir saatinde odasına davet etti.</p>

    <p>Sabah olunca Cottard ve Rambert küçük kafeye gitttiler ve Garcia’ya akşam ya da bir engel çıkması durumunda ertesi gün için bir buluşma notu bıraktılar. Akşam onu boşu boşuna beklediler. Ertesi gün Garcia oradaydı. Konuşmadan Rambert’in hikâyesini dinledi. Bundan haberi yoktu, ama ikametgâhların denetimi için yirmi dört saat süreyle mahallelere giriş çıkışın tümüyle kaldırıldığını biliyordu. Gonzalès ve iki genç adam engelleri aşamamış olabilirlerdi. Ama tüm yapabileceği onların yeniden Raoul’la ilişkiye geçmesini sağlamaktı. Tabii ki bu ertesi günden önce olmazdı.</p>

    <p>“Anlıyorum,” dedi Rambert, “her şeye yeni baştan başlamak gerekecek.”</p>

    <p>Ertesi gün bir sokak köşesinde Raoul, Garcia’nın varsayımını doğruladı; aşağı mahallelere giriş çıkışlar durdurulmuştu. Gonzalès’le ilişkiye geçmek gerekiyordu. İki gün sonra Rambert futbolcuyla yemek yiyordu.</p>

    <p>“Aptalca bu,” diyordu futbolcu. “Buluşmak için bir yol saptamalıydık.”</p>

    <p>Rambert de öyle düşünüyordu.</p>

    <p>“Yarın sabah ufaklıklara gideriz, her şeyi ayarlamaya çalışacağız.”</p>

    <p>Ertesi gün ufaklıklar evde yoktu. Onlara ertesi gün Place du Lycée’de öğle saatinde buluşmak için haber bıraktılar. Rambert öğleden sonra karşılaştığı Tarrou’yu şaşkına çeviren bir yüz ifadesiyle odasına döndü.</p>

    <p>“Keyifler iyi değil mi?” diye sordu Tarrou.</p>

    <p>“Yeniden başlamak yüzünden,” dedi Rambert.</p>

    <p>Ve davetini yineledi:</p>

    <p>“Bu akşam gelin.”</p>

    <p>Akşam iki adam Rambert’in odasına girdiğinde, onu yatağında uzanmış buldular. Kalktı, hazırlamış olduğu kadehleri doldurdu. Rieux kendisininkini alırken ona işlerin yolunda olup olmadığını sordu. Gazeteci yeni baştan her şeye başladığını, aynı noktaya döndüğünü ve yakında son buluşmaya gideceğini söyledi. İçkisinden içti ve şöyle dedi:</p>

    <p>“Tabii ki gelmeyecekler.”</p>

    <p>“Bunu bir ilke haline getirmemek gerek,” dedi Tarrou.</p>

    <p>“Henüz anlamadınız,” diye yanıtladı Rambert omuz silkerek.</p>

    <p>“Neymiş o?”</p>

    <p>“Veba.”</p>

    <p>“Ah!” dedi Rieux.</p>

    <p>“Hayır, bunun yeni baştan başlamak demek olduğunu anlamadınız.”</p>

    <p>Rambert odasında bir köşeye gitti ve küçük bir pikabı açtı.</p>

    <p>“Nedir bu plak?” diye sordu Tarrou. “Biliyorum bunu.”</p>

    <p>Rambert “<em>Saint James Infirmary</em>” olduğunu söyledi.</p>

    <p>Plağın ortasında uzakta patlayan iki el silah sesi duyuldu.</p>

    <p>“Bir köpek ya da kaçan biri,” dedi Tarrou.</p>

    <p>Bir süre sonra plak bitti ve bir ambulans sesi belirginleşti, çoğaldı, otel odasının pencerelerinin altından geçti, azaldı ve sonunda silinip gitti.</p>

    <p>“Bu plak eğlenceli değil,” dedi Rambert. “Üstelik bugün onuncu kez dinliyorum.”</p>

    <p>“Bu kadar çok mu seviyorsunuz?”</p>

    <p>“Hayır, ama elimde başkası yok.”</p>

    <p>Ve bir süre sonra:</p>

    <p>“Size söylüyorum, yeni baştan başlamak demek,” dedi.</p>

    <p>Rieux’ye kuruluşların nasıl gittiğini sordu. Çalışan beş ekip vardı. Başkalarını da oluşturmak istiyorlardı. Gazeteci yatağının üzerine oturmuş tırnaklarıyla ilgiliymiş gibi görünüyordu. Rieux onun yatağının kenarına toparlanarak ilişmiş, kısa ve güçlü bedeninin genel görünümünü inceliyordu. Birden Rambert’in kendisine baktığını fark etti.</p>

    <p>“Biliyorsunuz, doktor,” dedi, “şu sizin kuruluş üzerinde çok düşündüm. Eğer sizin yanınızda değilsem, kendi nedenlerim var da ondan. Kaldı ki, sanırım yine kelleyi koltuğa alabilirdim, ben İspanya savaşına katıldım.”</p>

    <p>“Hangi taraftaydınız?” diye sordu Tarrou.</p>

    <p>“Yenilenlerin tarafında. Ama o zamandan beri biraz düşündüm.”</p>

    <p>“Neyi?” dedi Tarrou.</p>

    <p>“Cesareti. Şimdi, insanın büyük eylemlere girişebileceğini biliyorum. Ama yüce bir duyguyu yaşayamıyorsa eğer, beni ilgilendirmiyor.”</p>

    <p>“Öyle görünüyor ki, insan her şeyi yapabilecek güçte,” dedi Tarrou.</p>

    <p>“Ama hayır, insan acı çekmeyi ya da uzun süre mutlu olmayı beceremiyor. Böylece, değecek hiçbir şeyi beceremiyor.”</p>

    <p>Onlara bakıyordu ve sonra, “Tarrou, bakalım siz bir aşk için ölebilir misiniz?” diye sordu.</p>

    <p>“Bilmiyorum, ama bana öyle geliyor ki, şimdi olsa yapamazdım.”</p>

    <p>“İşte. Ama siz bir düşünce uğruna ölümü göze alabilecek güçtesiniz, bu açıkça görülüyor. Ben kahramanlığa inanmam, bunun kolay olduğunu ve ölümle sonuçlandığını bilirim. Beni ilgilendiren insanların yaşaması ve aşktan ölmesi.”</p>

    <p>Rieux gazeteciyi dikkatle dinlemişti. Ondan gözünü ayırmadan yumuşak bir sesle şöyle dedi:</p>

    <p>“İnsan bir düşünce değildir, Rambert.”</p>

    <p>Öteki, yüzü tutkudan kızarmış, yatağından atlıyordu.</p>

    <p>“O bir düşüncedir ve aşka sırtını çevirdiği andan itibaren, güdük bir düşüncedir. Ve işte, biz artık aşkı beceremiyoruz. Bunu kabullenelim doktor. Değişmeyi bekleyelim ve eğer bu olanaksızsa kahraman rolü oynamadan kurtuluşu bekleyelim. Benden bu kadar.”</p>

    <p>Rieux ayağa kalktı, ansızın yorgun düşmüş gibi bir hali vardı.</p>

    <p>“Haklısınız Rambert, tümüyle haklısınız ve dünyada hiçbir şey adına sizi yapmak istediğinizden alıkoyamam, çünkü bu bana doğru ve iyi görünüyor. Ama yine de size şunu söylemeliyim: Tüm bunlarda kahramanlık diye bir şey söz konusu değil. Dürüstlük söz konusu. Bu gülünç gelebilecek bir düşünce, ama vebayla savaşmanın tek yolu dürüstlük.”</p>

    <p>“Nedir dürüstlük?” dedi Rambert, ansızın ciddileşen bir tavırla.</p>

    <p>“Bunun genelde ne olduğunu bilmiyorum. Ama benim durumumda, mesleğimi yapmaktır.”</p>

    <p>“Ah!” dedi Rambert öfkeyle. “Ben mesleğimin ne olduğunu bilmiyorum. Belki de, aşkı seçerek hata yapan benim gerçekte.”</p>

    <p>Rieux ona karşı çıktı.</p>

    <p>“Hayır,” dedi güçlü bir sesle, “hatalı değilsiniz.”</p>

    <p>Rambert onlara düşünceli düşünceli bakıyordu.</p>

    <p>“Siz ikinizin, sanıyorum tüm bu karmaşada kaybedecek bir şeyiniz yok. İyilerin tarafında olmak daha kolaydır.”</p>

    <p>Rieux kadehini bitirdi.</p>

    <p>“Haydi,” dedi, “işimiz var.”</p>

    <p>Çıktı.</p>

    <p>Tarrou onu izledi, ama çıkacağı sırada aklına bir şey gelir gibi oldu ve gazeteciye dönerek ona şöyle dedi:</p>

    <p>“Rieux’nün karısının buradan yüzlerce kilometre uzakta bir sağlık yurdunda olduğunu biliyor musunuz?”</p>

    <p>Rambert şaşkınlığını belirten bir hareket yaptı, ama Tarrou gitmişti bile.</p>

    <p>Ertesi gün, Rambert ilk iş olarak doktora telefon ediyordu.</p>

    <p>“Kentten ayrılmanın yolunu bulana kadar sizinle çalışmamı kabul eder misiniz?”</p>

    <p>Hattın ucunda bir sessizlik oldu ve ardından:</p>

    <p>“Evet Rambert. Teşekkür ederim.”</p>
  </div>
</body>
</html>
