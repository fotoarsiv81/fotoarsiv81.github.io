<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Toplantının ertesi günü ateş biraz daha yayıldı. Gazetelere bile geçti, ancak zararsız bir biçimdeydi; çünkü gazeteler birkaç anıştırmadan ileri gitmiyordu. Bununla birlikte, Rieux, valiliğin kentin en ücra köşelerine alelacele yapıştırdığı küçük beyaz duyuruları okuyabiliyordu. Bu duyurulara bakarak yöneticilerin durumu açıklıkla değerlendirdiğini söylemek güçtü. Önlemler çok ciddi değildi ve kamuoyunu telaşlandırmamaya özen gösterildiği belliydi. Gerçekten de, duyurunun giriş bölümünde, henüz bulaşıcı olup olmadığı bilinemeyen birkaç tehlikeli ateş vakasının. Oran kentinde ortaya çıktığı belirtiliyordu. Bu vakalar gerçek anlamda endişeye kapılmak için yeterli özellikler göstermiyordu ve halkın soğukkanlılığını koruyabileceğinden kuşku duyulmuyordu. Bununla birlikte, herkesin anlayabileceği bir sakınımlılık düşüncesiyle valilik bazı koruyucu önlemler alıyordu. Gerektiği biçimde anlaşılan ve uygulanan bu önlemler her tür salgın tehdidini kesinlikle ortadan kaldıracak nitelikteydi. Böylece, vali bu kişisel çabasına halkının da en bağlı biçimde katılacağından bir an bile kuşku duymuyordu.</p>

    <p>Duyuruda ayrıca, kanalizasyonlara zehirli gaz vererek fareyle bilimsel bir mücadele işlemi ve su dağıtım şebekesinde sıkı bir denetim gibi genel önlemler anlatılıyordu. Kentte oturanlara en üst düzeyde temizlik salık veriliyor ve son olarak bitli kişiler belediye dispanserlerine çağrılıyordu. Öte yandan aileler hekimin tanı koyduğu vakaları bildirmek ve hastalarının özel hastane odalarında tecrit edilmesini kabul etmek zorundaydılar. Zaten bu odalar hastaları en kısa zamanda ve en yüksek olasılıkla tedavi etmek üzere donatılmıştı. Birkaç ek madde, hasta odasının mikroptan arındırılması zorunluluğu ve ulaşım aracı konusunda uyulması gerekenleri belirtiyordu. Bundan başka, eşe dosta sağlık gözetimine uyulması konusunda uyarılar yapılıyor, gereğinin yapılması öneriliyordu.</p>

    <p>Doktor Rieux sırtını duyuruya çevirdi ve muayenehanesinin yolunu tuttu. Rieux’yü bekleyen Joseph Grand onu görünce kollarını kaldırdı.</p>

    <p>“Evet,” dedi Rieux, “sayı yükseliyor.”</p>

    <p>Bir gün önce kentte on kadar hasta yaşamını yitirmişti. Doktor Grand’a, Cottard’ı ziyarete gideceği için belki onu da akşama göreceğini söyledi.</p>

    <p>“Haklısınız,” dedi Grand. “Ona iyilik etmiş olursunuz, çünkü onu değişmiş buluyorum.”</p>

    <p>“Nasıl?”</p>

    <p>“Kibarlaştı.”</p>

    <p>“Önceden değil miydi?”</p>

    <p>Grand duraksadı. Cottard’ın terbiyesiz olduğunu söyleyemezdi, doğru bir ifade olmazdı bu. İçe kapalı ve sessiz bir adamdı; hali tavrı biraz yabandomuzunu andırıyordu. Odası, alçakgönüllü bir lokanta ve oldukça gizemli gezmeler... Cottard’ın tüm yaşamı buydu. Resmî olarak şarap ve likör işinde temsilciliği vardı. Arada sırada müşterisi olması gereken iki-üç adam onu ziyarete geliyordu. Bazen akşamları evinin karşısındaki sinemaya gidiyordu. Hatta oradaki görevli Cottard’ın gangster filmlerini tercih ettiğini fark etmişti. Her koşulda Cottard yalnız ve sakınımlı bir yaşam sürdürüyordu.</p>

    <p>Grand’a göre tüm bunlar epey değişmişti.</p>

    <p>“Nasıl desem bilmiyorum, ancak bana öyle geliyor ki, insanların dostluğunu kazanmak, herkesi yanına çekmek istiyor, anlıyor musunuz? Benimle sık sık konuşuyor, dışarı davet ediyor ve her defasında da nasıl geri çevirebileceğimi bilemiyorum.”</p>

    <p>İntihar girişiminden beri Cottard’ı kimse ziyarete gelmemişti. Sokaklarda, yiyecek içecek dükkânlarında hep sempati toplamak istiyordu. Bakkallarla hiç bu denli yumuşak konuşulmamış ya da bir tütün satıcısı hiç bu denli ilgiyle dinlenmemişti.</p>

    <p>“Şu tütüncü kadın,” diyordu Grand, “tam bir yılandır. Cottard’a söyledim bunu, ama bana yanıldığımı ve görmeyi bilen biri için iyi yönleri olduğunu söyledi.”</p>

    <p>Sonunda Grand iki-üç kez Cottard’ı kentin seçkin lokanta ve kafelerine götürmüştü. Aslında bu yerlere sık sık gitmeye başlamışlardı.</p>

    <p>“İnsan oralarda rahat ediyor,” diyordu, “hem sonra dostça bir ortam.”</p>

    <p>Grand buralardaki personelin Cottard’a gösterdiği özeni fark etmişti ve onun bıraktığı kabarık bahşişleri görünce bunun nedenini anlamıştı. Şefin onu kapıya kadar uğurlayıp pardösüsünü giymesine yardım ettiği bir gün Cottard, Grand’a şöyle demişti:</p>

    <p>“İyi bir çocuk, tanıklık edebilir.”</p>

    <p>“Neye tanıklık edebilir?”</p>

    <p>Cottard duraksamıştı.</p>

    <p>“Benim kötü bir adam olmadığıma.”</p>

    <p>Kaldı ki, sağı solu belli olmuyordu. Bakkalın daha az sevecen davrandığı bir gün adamakıllı öfkelenmiş bir halde eve dönmüştü.</p>

    <p>“Başkalarıyla düşüp kalkıyor, sürtük,” diye yineliyordu.</p>

    <p>“Kim başkaları?”</p>

    <p>“Herkes.”</p>

    <p>Hatta Grand tütüncü kadının dükkânında tuhaf bir sahneye tanık olmuştu. Heyecanlı bir konuşmanın ortasında, kadın Cezayir kentinde halkın diline düşmüş yeni bir tutuklama olayından söz etmişti. Bir kumsalda bir Arap’ı öldürmüş, ticaretle uğraşan bir memurdu söz konusu olan.</p>

    <p>“Tüm bu ayaktakımını hapse atsalar,” demişti tütüncü kadın, “namuslu insanlar rahat bir nefes alabilirdi.” Ancak tek bir söz etmeksizin kendisini dükkândan dışarı atan Cottard’ın beklenmedik bu öfkesi karşısında sözünü kesmek zorunda kalmıştı. Grand ve satıcı kadın, elleri kolları havada onun çıkıp gitmesine bakakalmıştı.</p>

    <p>Daha sonra Grand, Rieux’ye Cottard’ın karakteriyle ilgili başka değişiklikleri de bildirecekti. Bu sonuncusunun her zaman çok liberal fikirleri olmuştu. En gözde tümcesi: “Büyük balık küçük balığı yutar,” bunu iyice kanıtlıyordu. Ancak bir süredir Oran’ın kurulu düzene uyan gazetesinden başka gazete almıyordu; halka açık yerlerde göstere göstere onu okuması da görmezden gelinecek gibi değildi. Aynı biçimde, yataktan kalktıktan birkaç gün sonra, postaneye giden Grand’dan, uzaktaki bir kız kardeşe yüz franklık posta havalesi yollamasını rica etmişti; her ay yolluyordu bunu. Ancak tam Grand’ın gideceği sırada,</p>

    <p>“Ona iki yüz frank gönderin,” diye rica etmişti, “hoş bir sürpriz olacak. Onu hiç düşünmediğimi sanıyor. Ama gerçek şu ki, onu çok seviyorum.”</p>

    <p>Son olarak, Grand’la aralarında tuhaf bir konuşma geçmişti. Grand, her akşam giriştiği çalışmayı merak eden Cottard’ın sorularını yanıtlamak zorunda kalmıştı.</p>

    <p>“İyi,” demişti Cottard, “bir kitap yazıyorsunuz.”</p>

    <p>“Öyle diyorsanız öyle olsun, ancak o kadar basit değil.”</p>

    <p>“Ah, ben de sizin gibi yapmak isterdim,” diye bağırdı Cottard.</p>

    <p>Grand şaşırmış gibiydi ve Cottard sanatçı olmanın pek çok şeyi halledeceğini ağzında gevelemişti.</p>

    <p>“Niçin?” diye sormuştu Grand.</p>

    <p>“Çünkü bir sanatçının başkasına oranla daha fazla hakları vardır, herkes bunu bilir. Onun her zaman önceliği vardır.”</p>

    <p>“Yok canım,” dedi Rieux, Grand’a, “sabahki duyurular, fare hikâyesi çoğu kişinin olduğu gibi, onun da başını döndürmüş, hepsi bu. Ya da ateşten korkuyor.”</p>

    <p>Grand onu şöyle yanıtladı:</p>

    <p>“Sanmıyorum doktor, eğer ne düşündüğümü öğrenmek istiyorsanız...”</p>

    <p>Pencerenin aşağısından büyük bir egzoz gürültüsü içinde fareyle mücadele arabası geçti. Birbirlerini duyabilecek hale gelinceye kadar Rieux sustu ve dalgın dalgın memurun ne düşündüğünü sordu. Öteki ona ciddiyetle bakıyordu:</p>

    <p>“Onun, duyulmasından çekindiği bir şey var.”</p>

    <p>Doktor omuz silkti. Komiserin dediği gibi daha yapılacak çok iş vardı.</p>

    <p>Öğleden sonra, Rieux, Castel’le bir toplantı yaptı. Serumlar bir türlü gelmiyordu.</p>

    <p>“Zaten işe yarayacak mıydı?” diye soruyordu Rieux. “Bu basil bir tuhaf.”</p>

    <p>“Yo, ben sizin gibi düşünmüyorum,” dedi Castel. “Bu hayvanların hep değişik bir havası var gibidir. Ama temelde hep aynı şeydir.”</p>

    <p>“Bunu varsayıyorsunuz en azından. Aslında bu konuda hiçbir şey bilmiyoruz.”</p>

    <p>“Tabii varsayıyorum. Ama herkes bu durumda.”</p>

    <p>Gün boyunca doktor vebayı düşündüğünde kendisini saran baş dönmesinin arttığını hissetti. Sonunda kendi kendine korktuğunu itiraf etti. İki kez insanlarla dolup taşan kafelere girdi. Cottard gibi o da bir insan sıcaklığına gereksinim duyuyordu. Rieux bunu budalaca buluyordu, ama bu sayede şarap ve likör temsilcisine bir ziyaret sözü verdiğini anımsadı.</p>

    <p>Akşam Doktor, Cottard’ı yemek odasında, masanın karşısında ayakta buldu. İçeri girdiğinde masanın üzerinde açılmış bir polisiye roman duruyordu. Ancak akşam iyice inmişti ve kuşkusuz yeni yeni bastıran karanlıkta okumak güçtü. Aslında Cottard bir dakika önce oturmuş ve yarı karanlıkta düşünmüş olmalıydı. Rieux ona nasıl olduğunu sordu. Cottard homurdanarak yerine otururken iyi olduğunu ve kimsenin kendisiyle ilgilenmediğinden emin olursa daha da iyi olacağını söyledi. Rieux her zaman yalnız olunamayacağına dikkati çekti.</p>

    <p>“Hayır, öyle değil. Ben işi gücü size sıkıntı yaratmak olan insanlardan söz ediyorum.”</p>

    <p>Rieux susuyordu.</p>

    <p>“Benim durumum öyle değil, dikkat edin. Ama şu romanı okuyordum. İşte, ansızın bir sabah tutuklanan talihsiz bir adam. Onunla uğraşıyorlardı ve o hiçbir şey bilmiyordu. Bürolarda ondan söz ediliyordu, fişlere adı yazılıyordu. Bu adil mi sizce? Başkalarının bir insana bunu yapmaya hakkı var mı?”</p>

    <p>“Duruma bağlı,” dedi Rieux. “Bir açıdan buna kimsenin hakkı yok gerçekten. Ama tüm bunlar çok önemli değil. Çok fazla kapalı kalmamak gerek. Dışarı çıkmalısınız.”</p>

    <p>Cottard sinirlenir gibi oldu, bundan başka bir şey yapmadığını ve gerekirse tüm mahallenin buna tanıklık edebileceğini söyledi. Hatta mahalle dışından bile tanıdıkları eksik olmuyordu.</p>

    <p>“Mimar Mösyö Rigaud’yu tanıyor musunuz? Benim dostlarımdandır.”</p>

    <p>Odaya iyice karanlık çöküyordu. Sokak canlanmaya başlıyordu; dışarıda sessiz ve rahatlamış bir haykırış sokak lambalarının yandığı ânı selamladı. Rieux balkona çıktı, Cottard da onu izledi. Kentimizde her akşam olduğu gibi, hafif bir meltem, çevredeki tüm mahallelerden fısıltıları, ızgara et kokularını, patırtılı, gürültülü bir gençliğin doldurduğu sokağı, yavaş yavaş coşturan özgürlüğün neşeli ve güzel kokulu uğultusunu taşıyordu. Gece, görünmeyen gemilerin haykırışları, denizden ve sokaklara dökülmüş kalabalıktan yükselen uğultu, Rieux’nün çok iyi bildiği ve bir zamanlar hoşlandığı şu saat, bugün bildiklerinden ötürü ona bunaltıcı geliyordu.</p>

    <p>“Işığı yakabilir miyiz?” dedi Cottard’a.</p>

    <p>Işık yanar yanmaz adamcağız gözlerini kırpıştırarak ona baktı:</p>

    <p>“Söyleyin bana doktor, eğer hastalanırsam beni hastanedeki servisinize alır mıydınız?”</p>

    <p>“Niye almayayım?”</p>

    <p>Bunun üzerine Cottard, “Bir klinikte ya da bir hastanede bulunan bir insanın tutuklandığı hiç oldu mu?” diye sordu. Rieux böyle şeylere rastlandığını, ama her şeyin hastanın durumuna bağlı olduğunu söyledi.</p>

    <p>“Ben,” dedi Cottard, “size güveniyorum.”</p>

    <p>Sonra doktora arabasıyla kendisini kente götürüp götüremeyeceğini sordu.</p>

    <p>Kent merkezinde sokaklardaki kalabalık ve ışıklar azalmıştı bile. Çocuklar hâlâ kapıların önünde oynuyorlardı. Cottard’ın isteği üzerine doktor, arabasını bu çocuklardan bir grup önünde durdurdu. Çığlıklar atarak kaydırak oyunu oynuyorlardı. Ancak aralarından biri, çizgiyle ayrılmış gibi duran yapışık koyu saçlı, yüzü kir içinde bir oğlan, açık renkli ve sorgulayan gözlerini Rieux’ye dikmişti. Doktor bakışını kaçırdı. Kaldırımda ayakta duran Cottard onun elini sıkıyordu. Kısık ve güç anlaşılır bir sesle konuşuyordu. İki-üç kez arkasına baktı.</p>

    <p>“İnsanlar salgından söz ediyorlar. Doğru mu doktor?”</p>

    <p>“İnsanlar hep konuşur, doğal bu,” dedi Rieux.</p>

    <p>“Haklısınız. Sonra da on kadar ölümüz olunca, dünyanın sonu gelecek. Bize gereken bu değil.”</p>

    <p>Motor homurtuyla çalışmaya başlamıştı. Rieux’nün eli vites kolundaydı. Ancak, ciddi ve sakin tavrıyla gözünü ondan bir türlü ayırmayan çocuğa yeniden bakıyordu. Ve birden, çocuk durup dururken tüm dişlerini göstere göstere ona gülümsedi.</p>

    <p>“O halde nedir bize gereken?” diye sordu doktor çocuğa gülümseyerek.</p>

    <p>Cottard birden araba kapısını kavradı ve kaçmadan önce ağlamaklı ve öfke dolu bir sesle bağırdı:</p>

    <p>“Bir deprem. Gerçek bir deprem!”</p>

    <p>Deprem olmadı ve Rieux için ertesi gün kentin dört köşesine koşuşturmalarla, hasta aileleriyle görüşmelerle ve hastalarla konuşmalarla geçti. Rieux mesleğinin bu kadar ağır olacağını hiç düşünmemişti. O zamana kadar hastaları onun işini kolaylaştırıyordu, kendilerini ona teslim ediyorlardı. İlk kez doktor onların çekingen, kuşkulu bir şaşkınlıkla hastalıklarının içine sığınmış olduklarını hissediyordu. Henüz alışmadığı bir mücadeleydi. Akşam saat ona doğru, son olarak ziyaret ettiği yaşlı hastanın evinin önüne arabasını park eden Rieux koltuğundan kımıldayamayacak durumdaydı.</p>

    <p>Yaşlı astım hastası yatağında doğrulmuştu. Daha iyi soluk alıyor gibiydi ve tencerelerin birinden ötekine aktardığı bezelyeleri sayıyordu. Doktoru neşeyle aydınlanan bir yüzle karşıladı.</p>

    <p>“Eee doktor? Kolera mı?”</p>

    <p>“Nereden duydunuz bunu?”</p>

    <p>“Gazeteden. Radyo da söyledi.”</p>

    <p>“Hayır, kolera değil.”</p>

    <p>“Ne olursa olsun,” dedi iyice heyecanlanan yaşlı adam, “akıllılar uğraşıp duruyor değil mi?”</p>

    <p>“Hiçbir şeye inanmayın,” dedi doktor.</p>

    <p>Yaşlı adamı muayene etmişti ve şimdi bu yoksul evin yemek odasının ortasında oturuyordu. Evet, korkuyordu. Ertesi sabah, yine bu mahallede on kadar hastanın, şişliklerinin üzerine kapanmış, onu bekleyeceğini biliyordu. Yalnızca iki ya da üç vakada bu hıyarcıkların kesilmesi işe yaramıştı. Ancak çoğunlukla hastaneye gitmek gerekiyordu ve hastanenin yoksullar için ne demek olduğunu biliyordu. “Onun deneylerde kullanılmasını istemiyorum,” demişti hastalarından birinin karısı. Deneylerde kullanılmayacaktı, ölecekti ve hepsi buydu. Alınan önlemler yetersizdi, orası kesindi. “Özel olarak donatılmış odalar”a gelince; onların ne olduğunu biliyordu: alelacele öteki hastaların boşalttığı, bantlanmış pencereli, bir kordonla çevrilmiş iki koğuş. Eğer salgın kendiliğinden durmazsa yöneticilerin hayal ettiği önlemlerle alt edilemeyecekti.</p>

    <p>Öte yandan, akşamki resmî açıklamalar iyimserdi. Ertesi gün, Ransdoc Ajansı, valiliğin aldığı önlemlerin serinkanlılıkla karşılandığını ve şimdiden otuz kadar hastanın bildirildiğini haber veriyordu. Castel, Rieux’yü telefonla aramıştı:</p>

    <p>“Koğuşlarda kaç yatak bulunuyor?”</p>

    <p>“Seksen.”</p>

    <p>“Kuşkusuz kentte otuzdan fazla hasta vardır, değil mi?”</p>

    <p>“Gömme işlemleri gözetim altında değil mi?”</p>

    <p>“Hayır. Richard’ı telefonla aradım, tümcelerin değil kesin önlemlerin gerekli olduğunu ve salgına karşı, başka bir şey değil, yalnızca gerçek bir engel oluşturmamız gerektiğini söyledim.”</p>

    <p>“Ya sonra? Elinden bir şey gelmediğini söyledi, değil mi? Bence sayı yükselecek.”</p>

    <p>Gerçekten de üç gün içinde iki koğuş da doldu. Richard bir okulu boşaltıp yedek bir hastane öngörüleceğini düşünüyordu. Rieux aşıları bekliyor ve hıyarcıkları yarıyordu. Castel eski kitaplarına dönüyor ve kütüphanede uzun süre kalıyordu.</p>

    <p>“Fareler vebadan ya da ona çok benzeyen bir şeyden dolayı ölüyorlar,” diye bir sonuca varıyordu. “Zamanında durdurulmazsa geometrik bir oranla enfeksiyonu yayacak on binlerce biti yollara dökmüşlerdi.”</p>

    <p>Rieux susuyordu.</p>

    <p>O dönem zaman donmuş gibiydi. Güneş, son sağanaklarla birikmiş suları emiyordu. İçinden sarı bir ışık taşan güzel mavi bulutlar, yükselmekte olan sıcağın içindeki uçak homurtuları, bu mevsimde her şey dinginliğe bir çağrıydı. Oysa dört gün içinde ateş dört kez şaşırtıcı biçimde yükseldi: on altı ölü, yirmi dört, yirmi sekiz ve otuz iki. Dördüncü gün bir anaokulunda yedek hastanenin açılacağı bildirildi. O zamana kadar endişesini şakalarla örtmeyi sürdürmüş olan yurttaşlarımız sokaklarda daha bitkin ve daha sessiz görünüyordu.</p>

    <p>Rieux, valiye telefon etmeye karar verdi:</p>

    <p>“Önlemler yetersiz.”</p>

    <p>“Elimde sayılar var,” dedi vali, “aslında endişe verici.”</p>

    <p>“Sayılar endişe vericiden öte, açık.”</p>

    <p>“Genel hükümetin emirlerini isteyeceğim.”</p>

    <p>Rieux, Castel’in karşısında telefonu kapadı:</p>

    <p>“Emirmiş! Biraz da hayal gücü gerek.”</p>

    <p>“Ya serumlar?”</p>

    <p>“Hafta içinde gelecekmiş.”</p>

    <p>Richard’ın aracılığıyla valilik Rieux’den sömürge başkentine emirler beklemek üzere gönderilecek bir rapor yazmasını istedi. Rieux rapora klinik bir betimleme ve sayılar yazdı. Aynı gün kırk kadar ölü kaydedildi. Vali önlemleri ciddileştirme işini, kendi deyişiyle, üzerine aldı. Hastaların zorunlu bildirimi ve tecriti sıkı tutuldu. Hastaların evleri kapatılacak ve dezenfekte edilecek, yakınları bir önlem karantinasına alınacak, gömme işlemleri ileride belirlenecek koşullar altında belediye tarafından yapılacaktı. Bir gün sonra, serumlar uçakla geliyordu. Tedavi durumundaki hastalara yetebilirdi. Salgının yayılması durumundaysa yetersizdi. Rieux’nün telgrafına yanıt olarak önlem için ayrılan serum stokunun tükendiği ve yenilerinin üretilmesine başlandığı belirtiliyordu.</p>

    <p>Bu süre içinde, kenti çevreleyen tüm banliyölerde çarşıya pazara ilkbahar geliyordu. Binlerce gül kaldırımlar boyunca, satıcıların sepetlerinde soluyordu, iç bayıcı kokuları tüm kente dalga dalga yayılıyordu. Tramvaylar işe gidiş ve çıkış saatlerinde yine kalabalık, gün içinde de boş ve pisti. Tarrou yaşlı adamcağızı gözlemliyordu, yaşlı adamcağız da kedilerin üzerine tükürüyordu. Grand her akşam gizemli çalışması için evine dönüyordu. Cottard gidip geliyor ve Sorgu Yargıcı Mösyö Othon hâlâ cins hayvanlarla yaşamını sürdürüyordu. Yaşlı astım hastası bezelyeleri kâseden kâseye aktarıyordu ve bazen sakin ve ilgili havasıyla, gazeteci Rambert’e rastlanıyordu. Akşam, aynı kalabalık sokakları dolduruyordu ve sinemaların önünde kuyruklar uzuyordu. Zaten salgın biraz geriler gibi oldu ve birkaç gün boyunca, yalnızca on kadar ölü kaydedildi. Sonra, birdenbire, sayı ok gibi yükseldi. Ölü sayısı yeniden otuza ulaştığı gün, Bernard Rieux, valinin uzattığı resmî yazıya bakıyordu: “Korktular,” diyordu vali. Telgrafta şöyle deniyordu: “Veba durumunu ilan edin. Kenti kapatın!”</p>
  </div>
</body>
</html>
