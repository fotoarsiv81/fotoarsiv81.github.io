<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Bu vaazın kentliler üzerinde bir etkisi oldu mu, bunu söylemek güç. Sorgu Yargıcı Mösyö Othon, Doktor Rieux’ye Rahip Paneloux’nun sunuşunu “kesinlikle çürütülemez” bulduğunu açıklamıştı. Ancak herkesin böyle kesin bir düşüncesi yoktu. Rahip yalnızca bazı insanları, o zamana kadar belirsiz bir düşünceden ileri gitmeyen, bilinmedik bir suçtan dolayı akla gelmeyecek bir hapis cezasına çarptırıldıkları konusunda daha duyarlı kılmıştı, o kadar. Ve kimileri sıradan yaşantılarını sürdürüp dört duvar arasında yaşamaya alışırken kimileri de bu andan başlayarak, tersine, bu hapishaneden kaçmaktan başka bir şey düşünmez olmuştu.</p>

    <p>İnsanlar önce dış dünyadan kopuk yaşamayı kabul etmişlerdi, tıpkı yalnızca bazı alışkanlıklarından vazgeçmek zorunda kalacakları geçici herhangi bir sıkıntıyı kabullenir gibi. Ancak, bir tür işkencenin ansızın bilincine vararak, kızışmaya başlayan yaz göğünün altında, bu hapis duygusunun tüm yaşamlarını tehdit ettiğini hayal meyal hissediyorlardı ve akşam olduğunda, serinlikle gelen enerji onları bazen umutsuz edimlere itiyordu.</p>

    <p>Her şeyden önce, bir rastlantı sonucu olsun ya da olmasın, o pazar gününden sonra, kentlilerin içinde bulundukları durumun gerçekten bilincine vardıkları konusunda kuşku uyandıracak denli genel ve derin bir korku yayıldı. Bu açıdan bakıldığında, kentimizde yaşadığımız hava biraz değişti. Ancak, gerçekte, bu değişiklik havada mıydı yoksa yüreklerde mi, işte sorun buydu.</p>

    <p>Vaazdan birkaç gün sonra, Grand’la bu olayı yorumlayan Rieux, kent dışındaki mahallelerde gezinirken, her geçen gün daha geç saatte yakılan sokak lambaları birden parıldadı. Arkalarında kalan yüksek lamba, durduğu yerde sallanan gözleri kapalı, sessizce gülen bir adamı aydınlattı. Sessiz bir kahkahayla gerilmiş, kâğıt gibi olmuş suratından iri iri damlalar halinde ter akıyordu. Geçip gitiler.</p>

    <p>“Delinin teki,” dedi Grand.</p>

    <p>Onu oradan uzaklaştırmak için kolundan tutan Rieux memurun sinirden titrediğini fark etti.</p>

    <p>“Yakında çevrede deliden başka kimse kalmayacak,” dedi Rieux.</p>

    <p>Yorgunluğun da etkisiyle, boğazının kuruduğunu hissetti. “Bir şeyler içelim,” dedi.</p>

    <p>Girdikleri kafe-barın üzerindeki tek lambayla aydınlanıyordu, kırmızımsı ve ağır bir havada, insanlar –belli bir nedeni olmaksızın– alçak sesle konuşuyordu. Barda Grand, Rieux’yü şaşırtarak alkollü bir şey istedi, bir dikişte bitirdi ve çok sert olduğunu belirtti. Sonra çıkmaya davrandı. Dışarı çıktıklarında Rieux’ye gece, inlemelerle dolu gibi geldi. Kara göğün bir yerlerinde, sokak lambalarının yukarısında kısık bir fısıltı ona durup usanmadan sıcak havayı yoğurmakta olan o gözle görünmez felaketi anımsattı.</p>

    <p>“İyi ki, iyi ki,” diyordu Grand.</p>

    <p>Rieux ona ne demek istediğini sordu.</p>

    <p>“İyi ki,” diyordu beriki, “benim çalışmam var.”</p>

    <p>“Evet,” dedi Rieux, “bu bir avantaj.”</p>

    <p>Ve fısıltıya kulaklarını tıkamaya niyetli, Grand’a bu işten memnun olup olmadığını sordu.</p>

    <p>“Eh işte, doğru yolda olduğumu sanıyorum.”</p>

    <p>“Bu çalışma daha uzun sürecek mi?”</p>

    <p>Grand canlanır gibi oldu, alkolün sıcaklığı sesine yansıdı.</p>

    <p>“Bilmiyorum. Ama sorun bu değil doktor, sorun bu değil, hayır!”</p>

    <p>Karanlığın içinde Rieux onun kollarını hareket ettirdiğini tahmin ediyordu. Grand bir şey demeye hazırlanıyordu ve işte o şey birden söze döküldü:</p>

    <p>“Doktor, benim istediğim, yazının yayıncının eline geçtiği gün, yazıyı okuduktan sonra adamın yerinden kalkıp birlikte çalıştığı arkadaşlarına, ‘Baylar buna şapka çıkarılır!’ demesi.”</p>

    <p>Bu beklenmedik açıklama Rieux’yü şaşırttı. Onun elini başına götürdüğünü ve kolunu yanlamasına uzattığını fark edince şapkasını çıkardığını sandı. Yukarıda, o tuhaf fısıltı giderek güçleniyor gibiydi.</p>

    <p>“Evet,” diyordu Grand, “mükemmel olması gerek.”</p>

    <p>Edebiyat yöntemleriyle pek içli dışlı olmasa da, Rieux işlerin o kadar basit olmadığı, örneğin yayıncıların bürolarında şapkasız olmaları gerektiği duygusuna kapılıyordu. Ama yine de belli olmazdı ve Rieux susmayı yeğledi. Vebanın gizemli fısıltılarına istemeden kulak kabartıyordu. Grand’ın mahallesine yaklaşıyorlardı, burası biraz yüksekte olduğundan hafif bir meltem ikisini de serinletiyor ve aynı zamanda kenti tüm seslerden arındırıyordu. Grand bu arada konuşmasını sürdürüyor ve Rieux adamcağızın her dediğini tam anlayamıyordu. Rieux söz konusu yapıtın şimdiden çok sayfa tuttuğunu, ancak yazarının onu mükemmel hale getirmek için gösterdiği çabanın çok ıstıraplı olduğunu anladı yalnızca. “Tek bir sözcük üzerinde geceler, haftalar geçiyor... hatta basit bir bağlaç için bile.” Sözün burasında Grand durdu ve doktoru paltosunun bir düğmesinden tuttu. Çarpık ağzından sözcükler zar zor çıkıyordu.</p>

    <p>“Şunu iyi anlayın, doktor. AMA ile VE arasında gerektiğinde kolayca bir seçim yapabilirsiniz. VE ile SONRA arasında bir seçim yapmak daha zordur. SONRA ile ARDINDAN’a gelince iş daha güçleşir. Ancak kesin olarak en güç olan, VE’yi kullanmak gerekip gerekmediğine karar vermektir.”</p>

    <p>“Evet,” dedi Rieux, “anlıyorum.”</p>

    <p>Yeniden yola koyuldu. Öteki şaşkın gibiydi, yeniden ona yetişti.</p>

    <p>“Özür dilerim,” diye kekeledi. “Bu akşam neyim var bilmiyorum!”</p>

    <p>Rieux hafifçe omzuna vurdu; ona yardım etmek istediğini ve öyküsünün kendisini çok ilgilendirdiğini söyledi. Grand biraz rahatlamış gibi oldu; evin önüne geldiklerinde bir an duraksadıktan sonra doktoru yukarı davet etti. Rieux kabul etti.</p>

    <p>Yemek odasında Grand onu, üzerinde minicik yazılarla düzeltmeler yapılmış kâğıtlarla dolu bir masanın önüne oturmaya davet etti.</p>

    <p>“Evet, işte bu,” dedi Grand gözleriyle sorular soran doktora. “Bir şey içmek ister miydiniz? Biraz şarabım var.”</p>

    <p>Rieux istemedi. Kâğıtlara bakıyordu.</p>

    <p>“Bakmayın,” dedi Grand. “Bu benim ilk tümcem. Beni uğraştırıyor, çok uğraştırıyor.”</p>

    <p>O da tüm bu kâğıtlara bakıyordu ve eli karşı konulmaz bir biçimde aralarından birine uzandı, çıplak ampule doğru saydamlaşmış kâğıdı kaldırdı. Kâğıt elinde titriyordu. Rieux memurun alnının terden ıslanmış olduğunu fark etti.</p>

    <p>“Oturun,” dedi, “okuyun onu bana.”</p>

    <p>Beriki ona baktı ve bir tür minnet duygusuyla gülümsedi.</p>

    <p>“Evet,” dedi, “sanırım bunu istiyorum.”</p>

    <p>Gözleri hâlâ kâğıdın üzerinde, biraz bekledi, sonra oturdu. Rieux o sırada felaketin fısıltısına karşılık veriyormuş gibi kulağa gelen kentteki karmaşık uğultuyu da dinliyordu. Tam o anda, ayaklarının altında uzayıp giden şu kenti, oluşturduğu kapalı evreni ve gecenin içinde boğduğu korkunç haykırışları keskin bir biçimde algılıyordu. Grand’ın sesi usulca yükseldi: “Güzel bir mayıs sabahı, zarif bir amazon, al renkli muhteşem bir kısrağın üzerinde Boulogne Ormanı’nın çiçek açmış yollarından geçiyordu.” Yeniden sessizlik oldu ve sessizlikle birlikte acı çeken kentin zor duyulan uğultusu. Grand kâğıdı bırakmıştı ve ona bakmayı sürdürüyordu. Bir süre sonra, gözlerini kaldırdı:</p>

    <p>“Ne düşünüyorsunuz?”</p>

    <p>Rieux böyle bir başlangıcın, öykünün devamını öğrenmesi için merak uyandırdığını söyledi. Ancak öteki, heyecanla bu bakış açısının doğru olmadığını söyledi. Elinin içiyle kâğıtlarına vurdu.</p>

    <p>“Bu benim istediğime yalnızca yaklaşıyor. Düşlerimdeki görüntüyü eksiksiz biçimde oluşturabildiğimde, benim tümcem bu tırıs tırıs yapılan gezintinin ritmini yakaladığında, bir, iki, üç, bir, iki, üç, o zaman gerisi daha kolay olacak ve bu düş öyle güçlü olacak ki daha kitabın başında ‘Şapka çıkarılır!’ sözü söylenebilecek.”</p>

    <p>Ama bunun için daha yapacak işi vardı. Bu tümceyi o haliyle bir yayınevine vermeye asla razı olmayacaktı. Çünkü, bu tümce bazen onu memnun etse de, onun henüz tam olarak gerçekle örtüşmediğini ve belli bir ölçüde, uzaktan uzağa onu kalıplaşmış tümcelere benzeten, kolaycı bir niteliği olduğunu fark ediyordu. Pencerenin aşağısında insanların koşuştuğunu duyduklarında, Grand en azından bu anlamda bir şeyler söylüyordu. Rieux ayağa kalktı.</p>

    <p>“Ne yapacağımı göreceksiniz,” diyordu Grand ve pencereye dönerek ekledi: “Tüm bunlar son bulduğunda.”</p>

    <p>Ancak aceleci ayak sesleri yeniden duyulmaya başlıyordu. Rieux aşağı inmeye başlamıştı bile ve sokağa vardığında önünden iki adam geçti. Görünüşe bakılırsa, kent kapılarına doğru gidiyorlardı. Gerçekten de, yurttaşlarımızdan bazıları sıcağın ve vebanın etkisiyle akıllarını yitirerek işi şiddete vardırmış ve kentin dışına kaçmak için bentlerdeki nöbetçileri kandırmaya kalkışmıştı.</p>
  </div>
</body>
</html>
