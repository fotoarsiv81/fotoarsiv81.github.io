<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Eylül ayının ilk günlerinde Rambert ciddi ciddi Rieux’ nün yanında çalışmıştı. Place du Lycée’nin önünde Gonzalès ve iki gençle buluşacağı gün izin istemişti yalnızca.</p>

    <p>O gün öğlen on ikide Gonzalès ve gazeteci iki çocuğun gülerek geldiklerini gördü. Geçen sefer bir talihsizlik olduğunu, ama böyle bir şeyi beklediklerini söylediler. O hafta nöbet sırası kendilerinde değildi zaten. Gelecek haftaya kadar sabretmek gerekiyordu. O zaman yeniden işe başlayacaklardı. Rambert bunun doğru olduğunu söyledi. Böylece Gonzalès gelecek pazartesi buluşmalarını önerdi. Ama bu kez Rambert’i Marcel’le Louis’nin evine yerleştireceklerdi: “Seninle bir buluşma saati saptayacağız. Eğer ben yoksam, sen doğrudan onların evine gideceksin. Onların nerede oturduklarını sana anlatacağız.” Ama o sırada Marcel, ya da Louis, dostlarını şimdi oraya götürmenin en iyisi olacağını söyledi. Eğer fazla yemek seçen biri değilse, dört kişilik yemekleri vardı. Böylece durumu görebilecekti. Gonzalès bunun iyi bir fikir olduğunu söyledi ve limana doğru indiler.</p>

    <p>Marcel ve Louis, Marina Mahallesi’nin bir ucunda, kentin sahile açılan kapılarına yakın bir yerde oturuyorlardı. Kalın duvarlı, boyalı ahşaptan kepenkleri, çıplak ve güneşsiz odaları olan küçük bir İspanyol eviydi. <em>Paella</em> vardı, çocukların annesi servis yapıyordu, güler yüzlü ve yüzü kırışıklarla dolu yaşlı bir İspanyoldu. Gonzalès şaşırdı, çünkü kentte pirinç bulunmuyordu. “Kent kapılarında bu işleri ayarlıyoruz,” dedi Marcel. Rambert yiyip içiyordu, Gonzalès onun gerçek bir dost olduğunu söylerken gazeteci burada geçireceği haftadan başka bir şey düşünmüyordu.</p>

    <p>Gerçekte iki hafta beklemesi gerekti, çünkü ekiplerin sayısını azaltmak için nöbet sırası iki haftaya çıkarıldı. Ve on beş gün boyunca Rambert kendini sakınmaksızın, hiç durmadan, sabahın ilk ışıklarından akşama kadar, bir bakıma gözü kapalı çalıştı durdu. Gece geç saatte yatıyor ve derin bir uykuya dalıyordu. Tembellikten insanı tüketen bir didinmeye böyle ani bir geçiş onu hemen hemen hayalsiz ve güçsüz bırakıyordu. Yakında gerçekleşecek olan kaçışından fazla söz etmiyordu. Tek bir önemli olay: Bir haftanın sonunda, ilk kez doktora bir gece önce sarhoş olduğunu açıkladı. Bardan çıktıktan sonra, kasıklarının şiştiği ve kollarını koltuk altlarından yukarıya zor kaldırdığı hissine kapılmıştı. Aklına veba gelmişti. İşte o zaman tek bir tepki, Rieux’yle birlikte kendisine de mantıksız gelen o tepkiyi duymuştu: Kentin tepesine doğru koşmuş, orada denizin her zaman seçilemediği ancak göğün biraz daha iyi görüldüğü küçük bir meydandan, kenti çevreleyen duvarların üstünden karısına büyük bir haykırışla seslenmişti. Eve döndükten sonra, bedeninde hiçbir belirti kalmadığını görünce bu beklenmedik krizden pek gurur duymamıştı. Rieux böyle bir davranışı çok iyi anladığını söyledi: “Durum ne olursa olsun, insanın canı böyle şeyler yapmak ister.”</p>

    <p>Rambert ayrılırken Rieux birden, “Mösyö Othon bana sabah sizden söz etti,” dedi. “Sizi tanıyıp tanımadığımı sordu. ‘Kaçakçıların bulunduğu yerlere sık sık gitmemesini öğütleyin, dedi bana. Uyarıda bulundu.’”</p>

    <p>“Ne demek bu?”</p>

    <p>“Acele etmeniz gerek.”</p>

    <p>“Teşekkür ederim,” dedi Rambert, doktorun elini sıkarken.</p>

    <p>Kapıda birden geri döndü. Rieux onun vebanın başlangıcından beri ilk kez gülümsediğini gördü.</p>

    <p>“Niçin gitmemi engellemiyorsunuz? Elinizde bu.”</p>

    <p>Rieux alışılmış bir hareketle başını salladı ve bunun Rambert’in işi olduğunu, onun mutluluğu seçtiğini, Rieux’nün ise ona karşı ileri sürecek savları olmadığını söyledi. Bu konuda neyin iyi, neyin kötü olduğuna karar veremeyeceğini söyledi.</p>

    <p>“Bu koşullarda, niçin bana elimi çabuk tutmam gerektiğini söylüyorsunuz?”</p>

    <p>Bu kez Rieux gülümsedi.</p>

    <p>“Kim bilir, belki ben de mutluluk için bir şeyler yapmak istiyorum.”</p>

    <p>Ertesi gün, başka bir şeyden artık söz etmediler, ancak birlikte çalıştılar. Ertesi hafta, Rambert küçük İspanyol evine yerleşmişti. Ortak oturma odasında ona bir yatak yapmışlardı. Gençler yemeğe dönmediklerinden ve ondan evden olabildiğince az çıkmasını rica ettiklerinden çoğunlukla orada tek başına yaşıyor ya da yaşlı anneyle sohbet ediyordu. Kuru ve hareketli bir kadındı, siyahlar giyiyordu, tertemiz beyaz saçlarının altında esmer ve kırış kırış bir yüzü vardı. Sessiz sedasız duruyor, Rambert’e baktığında gözlerinin içiyle gülümsüyordu.</p>

    <p>Bazen ona, karısına veba taşımaktan korkup korkmadığını soruyordu. O ise bunun, ufacık bile olsa denenmesi gereken bir şans olduğunu, oysa kentte kalmakla ikisinin de sonsuza kadar ayrı kalma riskini göze aldıklarını söylüyordu.</p>

    <p>“Kibar mı?” diyordu yaşlı kadın gülümseyerek.</p>

    <p>“Çok kibar.”</p>

    <p>“Güzel mi?”</p>

    <p>“Sanıyorum.”</p>

    <p>“Ah,” diyordu, “işte bu nedenle...”</p>

    <p>Rambert düşünüyordu. Tabii ki nedeni buydu, ama tek neden bu olamazdı.</p>

    <p>“Tanrı’ya inanmıyor musunuz?” diyordu her sabah ayine giden yaşlı kadın.</p>

    <p>Rambert inanmadığını söyledi ve yaşlı kadın yine, “bu nedenle,” dedi.</p>

    <p>“Haklısınız, ona kavuşmanız gerek. Yoksa elinizde ne kalır?”</p>

    <p>Kalan zamanda Rambert odalar arasındaki bölmelere asılmış yelpazeleri okşayarak çıplak ve kaba sıvalı duvarlar arasında dört dönüyor ya da masa örtüsünü çevreleyen iplikten topları sayıyordu. Akşam gençler dönüyordu. Çok konuşmuyorlardı, yalnızca henüz zamanın gelmediğini söylüyorlardı. Akşam yemeğinden sonra, Marcel gitar çalıyor, anasonlu bir likör içiyorlardı. Rambert’in düşünüyor gibi bir hali vardı.</p>

    <p>Çarşamba günü Marcel, “Yarın akşam, gece yarısı. Hazır ol!” diyerek döndü. Onlarla birlikte nöbet tutan iki adamdan birisi vebaya yakalanmış ve onunla aynı odayı paylaşan ötekisi gözlem altına alınmıştı. Böylece iki-üç gün Marcel ve Louis yalnız kalacaklardı. Gece boyunca son ayrıntıları yoluna koyacaklardı. Ertesi gün iş hallolabilecekti. Rambert teşekkür etti. “Memnun musunuz?” diye sordu yaşlı kadın. Memnun olduğunu düşündü, ama başka bir şey düşünüyordu.</p>

    <p>Ertesi gün, ağır bir göğün altında nemli ve boğucu bir sıcak vardı. Vebayla ilgili haberler kötüydü. Yine de yaşlı İspanyol kadın soğukkanlılığını koruyordu. “Dünyada günah var,” diyordu. “O zaman, böyle olur işte!” Marcel ve Louis gibi Rambert’in de üstü çıplaktı. Ama ne yaparsa yapsın, omuzlarının arasından ve göğsünden ter akıyordu. Kepenkleri kapalı evin yarı gölgesinde esmer ve parlak erkek gövdeleri görülüyordu. Rambert konuşmadan dört dönüyordu. Birden, akşamüstü saat dörtte giyindi ve dışarı çıkacağını söyledi.</p>

    <p>“Dikkat,” dedi Marcel, “bu gece yarısı iş tamam. Her şey yolunda.”</p>

    <p>Rambert doktorun evine gitti. Rieux’nün annesi, onu kentin yukarı bölgesindeki hastanede bulacağını söyledi. Nöbetçi birliğinin önünde aynı kalabalık dönüp duruyordu. “Dağılın!” diyordu patlak gözlü bir çavuş. Ötekiler de dağılıyordu, ama daireyi bozmadan. “Bekleyecek hiçbir şey yok,” diyordu ceketinden ter fışkıran çavuş. Ötekiler de bu düşüncedeydi, ama öldürücü sıcağa karşın yine de bir yere ayrılmıyorlardı.</p>

    <p>Rambert geçiş belgesini çavuşa gösterdi, o da Tarrou’ nun bürosunu işaret etti. Büronun kapısı avluya bakıyordu. Bürodan çıkan Rahip Paneloux’yla karşılaştı.</p>

    <p>İlaç ve ıslak çarşaf kokan, küçük, beyaz, pis bir odada Tarrou siyah ahşap çalışma masasının başında, gömleğinin kollarını sıvamış, bir mendille dirseğinin içinde birikmiş teri kuruluyordu.</p>

    <p>“Hâlâ burada mısınız?”</p>

    <p>“Evet, Rieux’yle konuşmak istiyordum.”</p>

    <p>“Odada. Ama onu karıştırmadan işinizi hallederseniz daha iyi olur.”</p>

    <p>“Niçin?”</p>

    <p>“Aşırı yorgun. Elimden geldiğince işini hafifletmeye çalışıyorum.”</p>

    <p>Rambert, Tarrou’ya bakıyordu. Zayıflamıştı Tarrou. Yorgunluktan gözleri donuklaşmış, yüzü çizgi çizgi olmuştu. Güçlü omuzları büzülmüştü. Kapı vuruldu ve beyaz maske takmış bir hastabakıcı içeri girdi. Tarrou’nun çalışma masasına bir tomar fiş bıraktı ve bezin boğuklaştırdığı bir sesle yalnızca “Altı,” dedi ve dışarı çıktı. Tarrou gazeteciye baktı ve yelpaze gibi yaydığı fişleri ona gösterdi.</p>

    <p>“Güzel fişler, değil mi? Yoo, bunlar gece ölenler.”</p>

    <p>Alnı çukurlaşmıştı. Fiş tomarını topladı.</p>

    <p>“Artık yapabildiğimiz tek şey var, kayıt tutmak.”</p>

    <p>Tarrou masadan destek alarak ayağa kalktı.</p>

    <p>“Gidiyor musunuz yakında?”</p>

    <p>“Bu akşam, gece yarısı.”</p>

    <p>Tarrou bunun hoşuna gittiğini ve Rambert’in kendisine dikkat etmesini söyledi.</p>

    <p>“Bunu içtenlikle mi söylüyorsunuz?”</p>

    <p>Tarrou omuz silkti:</p>

    <p>“Benim yaşımda ister istemez içtenlik oluyor. Yalan söylemek çok yorucu.”</p>

    <p>“Tarrou,” dedi gazeteci, “doktoru görmek istiyorum. Özür dilerim.”</p>

    <p>“Biliyorum. O benden daha insancıl. Değil mi?”</p>

    <p>“Sorun bu değil,” dedi Rambert sıkıntıyla. Ve durdu.</p>

    <p>Tarrou ona baktı ve birdenbire ona gülümsedi.</p>

    <p>Bir akvaryum ışığının yayıldığı, açık yeşile boyanmış duvarlı küçük koridoru izlediler. Gerisinde tuhaf hareketler eden karaltıların seçildiği camlı kapıya gelmeden tam önce Tarrou Rambert’i tüm duvarları dolaplarla kaplı, küçük bir odaya soktu. Dolaplardan birini açtı, bir sterilizatörden iki gazlı bezli maske çıkardı, birini Rambert’e uzattı ve ağzını örtmesini istedi. Gazeteci bunun bir işe yarayıp yaramadığını sordu, Tarrou işe yaramadığını ancak başkalarına güven verdiğini söyledi.</p>

    <p>Camlı kapıyı ittiler. Mevsime karşın pencereleri sımsıkı kapalı, geniş bir koğuştu. Duvarların tepesinde, havayı tazeleyen aletler vınlıyordu, eğik pervaneler iki sıra halinde dizili gri yatakların üzerinde basık ve iyice sıcak havayı karıştırıyordu. Her taraftan boğuk ve tiz iniltiler tekdüze bir sızlanma halinde yükseliyordu. Beyazlar giymiş insanlar parmaklıklarla çevrili yüksek pencerelerden dökülen acımasız ışığın içinde ağır ağır hareket ediyorlardı. Rambert koğuşun korkunç sıcağında kendini rahatsız hissetti ve inleyen bir karaltının üzerine eğilmiş Rieux’yü tanımakta güçlük çekti. Doktor yatağın yanında iki hastabakıcının, kollarından ve bacaklarından tuttuğu hastanın kasıklarını yarıyordu. Doğrulduğunda bir yardımcının ona uzattığı tasa aletlerini bıraktı ve pansumanı yapılmakta olan hastaya bakarak bir an kımıldamadan durdu.</p>

    <p>“Yeni haber var mı?” dedi yaklaşan Tarrou’ya.</p>

    <p>“Paneloux karantina merkezinde Rambert’in yerini almayı kabul etti. Zaten çok çalıştı. Rambert’siz üçüncü denetim ekibini toplamak gerekecek.”</p>

    <p>Rieux başıyla onayladı.</p>

    <p>“Castel hazırlıklarını tamamladı. Bir deneme öneriyor.”</p>

    <p>“Ah bu iyi!” dedi Rieux.</p>

    <p>“Son olarak, Rambert burada.”</p>

    <p>Rieux arkasına döndü. Gazeteciyi görünce maskenin üzerinden gözleri kısıldı.</p>

    <p>“Ne yapıyorsunuz burada?” dedi. “Başka yerde olmalıydınız.”</p>

    <p>Tarrou gidişin bu akşam gece yarısı olacağını söyledi Rambert de ekledi: “İlkece.”</p>

    <p>Aralarından biri her konuştuğunda gazlı bezden maske şişiyor ve ağız bölgesinde ıslanıyordu. Bu, söyleşiyi biraz gerçekdışı kılıyordu, sanki heykellerin diyaloğu gibi.</p>

    <p>“Sizinle konuşmak istiyordum,” dedi Rambert.</p>

    <p>“Birlikte çıkalım, eğer isterseniz. Beni Tarrou’nun bürosunda bekleyin.”</p>

    <p>Bir süre sonra Rambert ve Rieux doktorun arabasının arka koltuğunda oturuyorlardı. Arabayı Tarrou sürüyordu.</p>

    <p>“Benzin bitti,” dedi arabayı çalıştırırken. “Yarın yürüyerek gideceğiz.”</p>

    <p>“Doktor,” dedi Rambert, “gitmiyorum ve sizinle kalmak istiyorum.”</p>

    <p>Tarrou ses çıkarmadı. Arabayı sürüyordu. Rieux yorgunluktan sıyrılacak gibi değildi.</p>

    <p>“Ya o?” dedi kısık bir sesle.</p>

    <p>Rambert yine bu konuyu düşündüğünü, inandığı şeye inanmayı sürdürdüğünü, ama eğer giderse bundan utanç duyacağını söyledi. Uzaklarda bıraktığı kişiyi severken böyle bir şey onu rahatsız edecekti. Ama Rieux yerinde doğruldu; bunun saçma olduğunu ve mutluluğu seçmenin utanılacak bir yanı olmadığını söyledi.</p>

    <p>“Evet,” dedi Rambert, “ama tek başına mutlu olmakta utanılacak bir yan vardır.”</p>

    <p>O âna kadar susmuş olan Tarrou başını onlara çevirmeden, eğer Rambert insanların mutsuzluğunu paylaşmak istiyorsa, artık mutluluğa zaman bulamayacağına dikkati çekti. Bir seçim yapmak gerekiyordu.</p>

    <p>“Sorun bu değil,” dedi Rambert. “Her zaman bu kentin yabancısı olduğumu ve sizlerle yapabileceğim hiçbir şeyin olmadığını düşündüm. Ama şimdi göreceğimi gördüm, buralı olduğumu biliyorum, istesem de istemesem de. Bu olay hepimizi ilgilendiriyor.”</p>

    <p>Kimseden bir yanıt gelmedi ve Rambert sabırsızlanır gibi oldu.</p>

    <p>“Siz zaten bunu biliyorsunuz! Yoksa şu hastanede ne yapardınız? Peki siz seçim mi yaptınız, mutluluğu mu reddettiniz?”</p>

    <p>Tarrou da, Rieux de yine yanıt vermedi. Uzun bir sessizlik oldu, doktorun evine yaklaşana değin sürdü. Ve Rambert yine son sorusunu, daha da güçlü bir biçimde sordu. Ve yalnızca Rieux ona doğru döndü. Bir çabayla yerinde doğruldu.</p>

    <p>“Beni affedin Rambert,” dedi, “ama bilmiyorum. Eğer istiyorsanız, kalın bizimle.”</p>

    <p>Arabanın birden yön değiştirmesiyle sustular. Sonra önüne bakarak yeniden sözü sürdürdü:</p>

    <p>“Dünyada hiçbir şey insanın sevdiğinden vazgeçmesine değmez. Oysa nedenini bilmeden ben de bundan vazgeçtim.”</p>

    <p>Kendini yeniden koltuğa bıraktı.</p>

    <p>“Oldu işte, hepsi bu,” dedi bezginlikle. “Kayda geçirelim ve sonuçlar çıkaralım.”</p>

    <p>“Hangi sonuçlar?” diye sordu Rambert.</p>

    <p>“Ah, aynı zamanda hem iyileştirip hem de bilgiye ulaşamıyoruz. O halde olabildiğince çabuk iyileştirelim. En acil olan bu.”</p>

    <p>Gece yarısı Tarrou ve Rieux, Rambert’in denetlemekle sorumlu olduğu semtin planını yapıyorlardı, Tarrou birden saatine baktı. Başını kaldırınca Rambert’in bakışıyla karşılaştı.</p>

    <p>“Onlara haber verdiniz mi?”</p>

    <p>Gazeteci gözlerini kaçırdı.</p>

    <p>“Sizi görmeye gelmeden önce bir not yollamıştım,” dedi bir gayretle.</p>
  </div>
</body>
</html>
