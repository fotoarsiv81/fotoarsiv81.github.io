<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Ertesi gün Rieux, gereksiz bulunan bir diretmeyle vilayete bir sağlık kurulunun çağrılmasını sağladı.</p>

    <p>“Halkın endişelendiği doğru,” diye durumu onaylamıştı Richard. “Üstelik dedikodular da her şeyi abartır. Vali bana, ‘İstiyorsanız hemen yapalım bu işi, ama sessizce’ dedi. Zaten bunun yanlış alarm olduğuna inanıyor.”</p>

    <p>Bernard Rieux, valiliğe gitmek üzere Castel’i arabasına aldı.</p>

    <p>“İlde serum bulunmadığını biliyor musunuz?” dedi. “Bu sonuncusu.”</p>

    <p>“Biliyorum. Depoya telefon ettim. Müdür şaşkınlıktan donakaldı. Paris’ten getirtmek gerek.”</p>

    <p>“Uzun sürmeyeceğini umarım.”</p>

    <p>“Telgraf çektim bile,” diye yanıtladı Rieux.</p>

    <p>Vali sıcak davranıyordu, ancak sinirliydi.</p>

    <p>“Başlayalım baylar,” diyordu. “Durumu özetlemeli miyim?”</p>

    <p>Richard bunun gereksiz olduğunu düşünüyordu. Hekimler durumu biliyorlardı. Sorun yalnızca hangi önlemlerin alınmasının uygun olacağıydı.</p>

    <p>“Sorun, söz konusu olan veba mı yoksa başka bir şey mi, onu bilmek,” dedi ansızın yaşlı Castel.</p>

    <p>İki-üç hekim şaşkınlıklarını belirttiler. Ötekiler tereddüt ediyor gibiydiler. Vali ise irkildi ve kapıya döndü, sanki kapının bu feci haberin koridorlarda yayılmasını engellediğini görmek istiyordum. Richard şaşkınlığa boyun eğmemek gerektiğini düşündüğünü belirtti. Kasık bölgesinde komplikasyonlar çıkaran bir ateş söz konusuydu ve yaşamda olduğu gibi bilimde de varsayımlar her zaman tehlikeli olacağından, bundan başka bir şey söylenemezdi. Sakin sakin sararmış bıyığını kemiren yaşlı Castel açık renk gözlerini Rieux’ye doğru kaldırdı. Sonra iyilik dolu bakışını topluluğa çevirdi ve bunun veba olduğunu iyi bildiğini ancak kuşkusuz bunu resmî olarak tanımanın acımasız önlemler almayı zorunlu kılacağını belirtti. Temelde bunun meslektaşlarının geri çekilmesine yol açtığını biliyordu ve bundan dolayı onların huzuru için bunun veba olmadığını kabul etmek istiyordu. Vali yerinde kımıldandı ve durum ne olursa olsun bunun iyi bir düşünce biçimi olmayacağını bildirdi.</p>

    <p>“Önemli olan düşünce biçiminin iyi olup olmaması değil, düşündürmesidir,” dedi Castel.</p>

    <p>Rieux söze karışmadığından, ona fikrini sordular.</p>

    <p>“Tifüse benzeyen bir ateş söz konusu, ama şişlikler ve kusmaları da beraberinde getiriyor. Ben o yumruları yardım. Böylece tahliller için bir şeyler elde edebildim, bu konuda laboratuvar vebanın yassı basillerini saptadığını sanıyor. Tam olarak bir şey söylemek gerekirse, mikrobun bazı özgül değişimlerinin geleneksel tanıma uymadığını da söylemek gerekir.”</p>

    <p>Richard bunun tereddütlere yol açtığına ve en azından, birkaç gün önce başlanan tahlil dizisinin istatistiksel sonucunu beklemenin gerekli olduğuna dikkat çekti.</p>

    <p>“Eğer mikrop,” dedi Rieux kısa bir sessizlikten sonra, “üç gün içinde bir dalağı büyütebiliyor, bağırsak boğumlarını bir portakal büyüklüğüne ve lapa kıvamına dönüştürebiliyorsa hiç de tereddüte yol açmaz. Enfeksiyonun yuvalandığı yerler sürekli artıyor. Hastalığın yayılmasına bakınca durdurulmazsa iki ay dolmadan kentin yarısını öldürebilir. Böylece bunu ister veba, ister ateş diye adlandırın, pek önemi yok. Önemli olan tek şey, bunun kentin yarısını öldürmesine engel olmanız.”</p>

    <p>Richard hiçbir şeyin kötü yanını görmemek gerektiğini, zaten salgının da kanıtlanmadığını düşünüyordu, çünkü kendi hastalarının yakınları hâlâ sağlamdı.</p>

    <p>“Ama başkaları öldü,” diye dikkati çekti Rieux. “Tabii salgın kesin değil, yoksa sonsuza doğru bir matematiksel artış ve yıldırım hızını andıran bir nüfus azalması olurdu. Söz konusu olan, bir şeyin kötü yanını görmek değil, önlem almak.”</p>

    <p>Bununla birlikte Richard, eğer hastalık kendiliğinden durmazsa, onu durdurmak için yasanın öngördüğü koruyucu önlemlerin alınması gerektiğini, bunun için de vebanın söz konusu olduğunu resmen tanımak gerektiğini, bu konuda tam bir kesinliğe varılmadığını, dolayısıyla üzerinde düşünülmesi gerektiğini anımsatarak durumu özetlemeyi düşünüyordu.</p>

    <p>“Sorun, yasanın öngördüğü önlemlerin ciddi olup olmaması değil,” diye üsteledi Rieux, “bunların kentin yarısının ölmesini engellemek için gerekli olup olmadığı. Gerisi yönetimin işi ve işte bizim kurumlarımız da bu sorunları halletmek için bir vali öngörmüş.”</p>

    <p>“Kuşkusuz,” dedi vali, “ama benim için, sizin bir veba salgınını resmen tanımanız gerekiyor.”</p>

    <p>“Eğer bunu resmen tanımasak bile,” dedi Rieux, “yine de kentin yarısını öldürme tehlikesi var.”</p>

    <p>Richard biraz sinirli bir tavırla araya girdi:</p>

    <p>“Gerçek şu ki, meslektaşımız vebaya inanıyor. Onun sendromu anlatması bunu kanıtlıyor.”</p>

    <p>Rieux bir sendromu anlatmadığını söyledi, gördüğünü anlatmıştı. Ve onun gördüğü, şişkinlikler, lekeler, kırk sekiz saatte ölümle sonuçlanan sayıklamalı ateşlerdi. Acaba Mösyö Richard salgının ciddi koruyucu önlemler olmaksızın duracağını ileri sürme sorumluluğunu üstlenebilir miydi?</p>

    <p>Richard duraksadı ve Rieux’ye baktı:</p>

    <p>“Samimi olarak bana ne düşündüğünüzü söyleyin, veba olduğundan emin misiniz?”</p>

    <p>“Sorunu ortaya yanlış koyuyorsunuz. Bu bir sözcük sorunu değil, bu bir zaman sorunu.”</p>

    <p>“Anlaşılan, veba söz konusu değilse bile, yine de veba sırasında başvurulan koruyucu önlemlerin alınması gerektiği düşüncesindesiniz,” dedi vali.</p>

    <p>“Eğer bir düşüncem olması gerekiyorsa, evet, böyle düşünüyorum.”</p>

    <p>Hekimler görüş alışverişinde bulundu ve Richard sonunda şöyle dedi:</p>

    <p>“Böylece bu hastalık vebaymış gibi davranma sorumluluğunu almamız gerekiyor.”</p>

    <p>Bu çözüm sıcak bir ilgiyle kabul gördü.</p>

    <p>“Siz de böyle düşünüyorsunuz, değil mi dostum?” diye sordu Richard.</p>

    <p>“Çözüm beni ilgilendirmiyor,” dedi Rieux. “Yalnızca şöyle diyelim, kentin yarısı ölme tehlikesiyle karşı karşıya gelmeyecekmiş gibi davranmalıyız, çünkü o zaman kent bu tehlikeden uzak kalabilir.”</p>

    <p>Genel rahatsızlık sürerken Rieux oradan ayrıldı. Bir süre sonra, kızartma ve idrar kokan mahallede, kasıkları kan içinde, avazı çıktığı kadar haykıran bir kadın ona doğru dönüyordu.</p>
  </div>
</body>
</html>
