<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Defterlerde sözü edilen görüşme için Rieux’den istekte bulunan Tarrou’ydu. Rieux onu beklediği akşam, yemek odasının bir köşesinde durmuş, bir sandalye üzerinde sakin sakin oturan annesine bakıyordu. Annesi ortalıkla ilgili işleri bitirdikten sonra gününü orada geçiriyordu. Ellerini dizlerinin üzerinde birleştirip bekliyordu. Rieux onun beklediğinin kendisi olup olmadığından emin değildi. Yine de, o geldiğinde, annesinin yüzünde bir şeyler değişiyordu. Çalışmayla geçmiş bir yaşamın bu yüze kattığı suskunluk türünden ne varsa o zaman canlanır gibi oluyordu. O gece de, artık ıssızlaşmış sokağa pencereden bakıyordu. Gece yanan lambaların ışığı azalmıştı. Ve yavaş yavaş, ışığı iyice cılızlaşmış bir lamba kentteki gölgeleri yansıtıyordu.</p>

    <p>“Tüm veba süresince ışıklar böyle az mı yanacak?” dedi Madam Rieux.</p>

    <p>“Muhtemelen.”</p>

    <p>“Umarım kışa kadar sürmez. O zaman iyice iç karartıcı olur.”</p>

    <p>“Evet,” dedi Rieux.</p>

    <p>Annesinin bakışının kendi alnına yöneldiğini gördü. Son günlerdeki endişe ve aşırı yorgunluktan yüzünde derin izler meydana geldiğini biliyordu.</p>

    <p>“Bugün iyi geçmedi mi?”</p>

    <p>“Yo, her zamanki gibi.”</p>

    <p>Her zamanki gibi! Yani Paris’ten gönderilen yeni serum ilk serumdan daha az etkili gibiydi ve istatistikler yükseliyordu. Önlem için olan serumları da hastalığa yakalanmış aileler dışındakilere vermek her zaman mümkün olmuyordu. Bu serumların genel kullanımı için gereken miktar ancak sanayiden sağlanabilirdi. Hıyarcıkların çoğunu yarmak olanaksızdı, sanki sertleşme mevsimine girmişlerdi ve hastalara işkence çektiriyorlardı. Bir gün öncesinden başlayarak kentte iki tane yeni salgın vakasına rastlandı. Veba akciğerlere bulaşıyordu. Aynı gün, bir toplantı sırasında, yorgunluktan bitkin doktorlar akciğer vebasında ağız yoluyla olabilecek bulaşmayı engellemek için, artık iyice şaşkına dönmüş validen yeni önlemler istemişler ve elde etmişlerdi. Her zamanki gibi hâlâ hiçbir şey bilinmiyordu.</p>

    <p>Annesine baktı. Aynı kestane rengi bakış onu şefkat dolu yıllar öncesine götürdü.</p>

    <p>“Korkuyor musun, anne?”</p>

    <p>“Benim yaşımda artık pek bir şeyden korkulmaz.”</p>

    <p>“Günler iyice uzadı ve ben artık hiç burada bulunamıyorum.”</p>

    <p>“Geleceğini bilince seni beklemek zor gelmiyor. Burada olmadığın zaman da, ne yaptığını düşünüyorum. Haber var mı?”</p>

    <p>“Evet, son telgrafa bakarsak, her şey iyi. Ama onun bunu beni meraklandırmamak için söylediğini biliyorum.”</p>

    <p>Kapının zili çaldı. Doktor annesine gülümsedi ve gidip kapıyı açtı. Sahanlığın yarı aydınlığında duran Tarrou griler giymiş kocaman bir ayıyı andırıyordu. Rieux konuğunu çalışma masasının önüne oturttu. Kendisi de koltuğunun arkasında ayakta duruyordu. Odada yanan tek ışık, çalışma masasının üzerindeki lamba, ikisinin ortasında duruyordu.</p>

    <p>“Sizinle sözü dolandırmadan konuşabileceğimi biliyorum,” dedi Tarrou bir giriş sözüne gerek duymaksızın.</p>

    <p>Rieux sessizce onayladı.</p>

    <p>“On beş gün ya da bir aya kadar burada artık hiçbir işe yaramayacaksınız, olaylar sizi aşıyor.”</p>

    <p>“Doğru,” dedi Rieux.</p>

    <p>“Sağlık biriminin organizasyonu kötü. Gerekli sayıda adamınız ve zamanınız yok.”</p>

    <p>Rieux bunun doğru olduğunu gene onayladı.</p>

    <p>“Valiliğin, sağlam insanların genel mücadeleye katılmasını zorunlu kılacak bir gönüllü hizmet birimi tasarladığını biliyorum.”</p>

    <p>“Bilgileriniz doğru. Ama büyük bir hoşnutsuzluk var ve vali tereddüt içinde.”</p>

    <p>“Neden gönüllüler istenmesin?”</p>

    <p>“Yapıldı bu, ama katılım çok düşük oldu.”</p>

    <p>“Bunu resmî yoldan yaptılar, biraz da inanmadan. Onların eksiği hayal gücü. Asla felaketle boy ölçüşecek düzeyde değiller. Ve düşünebildikleri ilaçlar ancak bir beyin nezlesini tedavi edecek düzeyde. Eğer elimiz kolumuz bağlı, her şeyi onların yapmasına izin verirsek, onlar ölüp gidecek, biz de onlarla.”</p>

    <p>“Olabilir,” dedi Rieux. “Yine de, kaba işler diye adlandırabileceğim işler için tutukluları düşündüklerini söylemeliyim.”</p>

    <p>“Özgür kişilerin olmasını yeğlerdim.”</p>

    <p>“Ben de. Ama sonuçta niçin?”</p>

    <p>“Ölüme mahkûmiyetten nefret ederim.”</p>

    <p>Rieux, Tarrou’ya baktı.</p>

    <p>“Yani?”</p>

    <p>“Yani, benim gönüllü sağlık hizmetlilerinin oluşturulması ve eğitimi için bir organizasyon planım var. Bununla ilgilenmem için bana yetki verin ve yönetimi bir kenara bırakalım. Kaldı ki, başlarını kaşıyacak halleri yok. Benim her tarafta dostlarım vardır ve onlar ilk çekirdeği oluşturacak. Ve doğal olarak, ben de bu işe katılacağım.”</p>

    <p>“Tabii, bunu coşkuyla kabul edip etmeyeceğimden kuşku duyuyorsunuz,” dedi Rieux. “İnsanların yardıma gereksinimi vardır, hele bizim mesleğimizde. Bu fikrin valilikçe kabul edilmesiyle ilgili üstüme düşeni yapacağım. Zaten başka seçenekleri de yok. Ancak...”</p>

    <p>Rieux düşündü.</p>

    <p>“Ancak bu iş ölümcül olabilir, bunu iyi biliyorsunuz. Ve ne olursa olsun, bu konuda sizi uyarmam gerek. İyi düşündünüz mü?”</p>

    <p>Tarrou gri gözleriyle ona bakıyordu.</p>

    <p>“Paneloux’nun vaazıyla ilgili ne düşünüyorsunuz doktor?”</p>

    <p>Soru doğallıkla sorulmuştu ve Rieux doğallıkla yanıt verdi:</p>

    <p>“Toplumsal bir ceza düşüncesini kabullenmeyecek denli uzun süre hastanelerde yaşadım. Ama bilirsiniz, Hıristiyanlar bazen böyle konuşurlar, gerçekten hiç öyle düşünmeseler de. Göründüklerinden daha iyidirler.”</p>

    <p>“Yine de, Paneloux gibi, siz de vebanın yararlı olduğunu, insanların gözünü açmaya yaradığını, hatta zorladığını düşünüyorsunuz!”</p>

    <p>Doktor sabırsızlıkla başını salladı.</p>

    <p>“Bu dünyadaki tüm hastalıklar gibi. Bu dünyadaki tüm hastalıklar için doğru olan, veba için de doğru. Bazıların olgunlaşmasına yardımcı olabilir. Bununla birlikte, getirdiği sefalet ve acıyı düşünürsek, vebaya boyun eğmek için deli, kör ya da korkak olmak gerekir.”</p>

    <p>Rieux biraz ses tonunu yükseltmişti ki Tarrou sanki onu sakinleştirmek istercesine eliyle bir hareket yaptı. Gülümsüyordu.</p>

    <p>“Evet,” dedi Rieux omuz silkerek. “Ama siz bana yanıt vermediniz. İyi düşündünüz mü?”</p>

    <p>Tarrou biraz koltuğuna yerleşti ve başını ışığa doğru yaklaştırdı.</p>

    <p>“Tanrı’ya inanır mısınız doktor?”</p>

    <p>Bu soru da doğallıkla sorulmuştu. Ama bu kez Rieux duraksadı.</p>

    <p>“Hayır, ama ne ne demek bu? Bir gecenin içindeyim ve aydınlığı görmek istiyorum. Ben bu düşünceyi özgün bulmaktan vazgeçeli çok oluyor.”</p>

    <p>“Sizi Paneloux’dan ayıran bu değil mi?”</p>

    <p>“Sanmıyorum. Paneloux bir incelemeci. Yeterince ölüm görmemiş ve bu nedenle bir gerçek adına konuşuyor. Çevre kilisesine bağlı dindarları yöneten ve ölen bir insanın son nefesini duyan en basit bir köy papazı bile benim gibi düşünür. Sefaletin ne yetkin bir şey olduğunu kanıtlamaya girişmeden önce, onu iyileştirmeye çalışır.”</p>

    <p>Rieux ayağa kalktı, şimdi yüzü karanlıktaydı.</p>

    <p>“Madem yanıtlamak istemiyorsunuz, bunu bir yana bırakalım.”</p>

    <p>Tarrou koltuğunda kımıldamadan gülümsedi.</p>

    <p>“Bir soruyla yanıt verebilir miyim?”</p>

    <p>Bu kez doktor gülümsedi:</p>

    <p>“Gizemden hoşlanıyorsunuz,” dedi. “Haydi sorun.”</p>

    <p>“İşte,” dedi Tarrou. “Eğer Tanrı’ya inanmıyorsanız niçin bunca özveride bulunuyorsunuz? Sizin yanıtınız belki benim kendi sorumu yanıtlamama yardımcı olur.”</p>

    <p>Karanlıkta kalarak doktor şöyle yanıtlamıştı:</p>

    <p>“Eğer mutlak güçte bir Tanrı’ya inansaydı, insanları iyileştirmeyi sürdürmez, bu görevi ona bırakırdı. Ama dünyada kimse, hayır kimse, Tanrı’ya inandığını sanan Paneloux bile, böyle bir Tanrı’ya inanmıyordu, çünkü kimse kendini sonuna kadar Tanrı’nın ellerine bırakmıyordu ve bu açıdan Rieux, yaradılışla olduğu gibi mücadele ederek, en azından kendisinin gerçeğin yolunda olduğuna inanıyordu.”</p>

    <p>“Ah!” dedi Tarrou. “Mesleğinizle ilgili düşünceniz bu demek?”</p>

    <p>“Aşağı yukarı,” diye yanıtladı doktor ışığa yaklaşarak.</p>

    <p>Tarrou yavaşça ıslık gibi bir ses çıkardı, doktor ona baktı.</p>

    <p>“Evet,” dedi, “gurur gerekir diye düşünüyorsunuz. Ama bende de tam gereken gurur var, fazlası değil, inanın bana. Beni bekleyenin ne olduğunu ne de tüm bundan sonra neler olacağını biliyorum. Şimdilik hastalar var ve onları iyileştirmek gerek. Sonra onlar bunu düşünecekler, ben de. Ama en acil olan onların iyileştirilmesi. Onları elimden geldiğince savunuyorum, işte hepsi bu.”</p>

    <p>“Kime karşı?”</p>

    <p>Rieux pencereye doğru döndü. Denizin uzak bir noktasında ufkun daha kara bir yoğunluğa büründüğünü seziyordu. Yalnızca yorgunluğunu hissediyor ve aynı zamanda da, bu tuhaf ama kardeşçe duygular uyandıran adama biraz daha güvenmek için içinde doğan ani ve mantığa sığmayan bir isteğe karşı mücadele ediyordu.</p>

    <p>“Bununla ilgili hiçbir şey bilmiyorum Tarrou, yemin ederim hiçbir şey bilmiyorum. Bu mesleğe girdiğimde, bir anlamda soyut olarak çalıştım, çünkü ona gereksinimim vardı, çünkü bu da gençlerin yapmak istediği, ötekiler gibi bir işti. Belki de, benim gibi bir işçi çocuğuna göre özellikle güç bir işti. Sonra ölümleri görmek gerekti. Ölmeyi reddeden insanlar olduğunu bilir misiniz? Bir kadının ölüm ânında, ‘Asla!’ diye haykırdığını hiç duydunuz mu? Ben duydum. Ve o zaman buna alışamayacağımı anladım. Gençtim ve nefretim dünyanın düzenine yönelmiş gibiydi. O zamandan bu yana, daha alçakgönüllü oldum. Yalnızca, hâlâ ölmekte olanları görmeye alışamadım. Bundan başka fazla bir şey bilmiyorum. Ama her şey bir yana...”</p>

    <p>Rieux sustu ve yerine oturdu. Ağzının kuruduğunu hissediyordu.</p>

    <p>“Her şey bir yana...” diye yineledi doktor ve yine duraksadı. Tarrou’ya dikkatle bakarak, “Bunu sizin gibi birisi anlayabilir ancak, değil mi, dünyanın düzeni ölümle sağlandığına göre belki de Tanrı için en iyisi ona inanmamak ve suskun suskun durduğu göğe gözlerimizi çevirmeksizin ölüme karşı tüm gücümüzle savaşmaktır.”</p>

    <p>“Evet,” diye onayladı Tarrou, “anlayabiliyorum. Ama zaferleriniz hep geçici olacak, işte hepsi bu.”</p>

    <p>Rieux’nün suratı asılır gibi oldu.</p>

    <p>“Her zaman öyle olacak, bunu biliyorum. Mücadeleden vazgeçmek için bir neden değil bu.”</p>

    <p>“Hayır, bu bir neden değil. Ama o zaman, şu vebanın sizin için ne anlama geldiğini merak ediyorum.”</p>

    <p>“Evet,” dedi Rieux. “Sonu olmayan bir yıkım.”</p>

    <p>Tarrou bir an gözlerini doktora dikti, sonra ayağa kalktı ve ağır ağır kapıya doğru yürüdü. Rieux de onu izledi. Ayaklarına bakmakta olan Tarrou’nun tam yanına varmıştı ki Tarrou, “Kim öğretti size bunları doktor?” diye sordu.</p>

    <p>Yanıt hemen geldi:</p>

    <p>“Sefalet.”</p>

    <p>Rieux çalışma odasının kapısını açtı ve koridorda, Tarrou’ya kendisinin de aşağı indiğini, bir hastasını görmeye gideceğini söyledi. Tarrou onunla birlikte gitmeyi önerdi, doktor da kabul etti. Koridorun ucunda Madam Rieux’yle karşılaştılar, doktor ona Tarrou’yu tanıştırdı.</p>

    <p>“Bir dost,” dedi.</p>

    <p>“Sizi tanıdığıma memnun oldum,” dedi Madam Rieux.</p>

    <p>O gidince, Tarrou arkasından baktı. Sahanlıkta doktor boşu boşuna otomatikle uğraştı. Merdivenler gece karanlığındaydı. Doktor bunun yeni bir tasarruf önlemi olup olmadığını düşünüyordu. Ama belli değildi. Bir süredir evlerde ve kentte her şey bozuluyordu. Belki de bu yalnızca, artık kapıcıların genelde pek bir şeyle ilgilenmemelerinin bir sonucuydu. Ama doktorun bu konuda daha fazla düşünecek zamanı olmadı, çünkü geride Tarrou’nun sesi çınlıyordu:</p>

    <p>“Bir şey daha söyleyeyim, doktor, size gülünç gelse de, tümüyle haklısınız.”</p>

    <p>Rieux karanlıkta kendi kendine omuz silkti.</p>

    <p>“Bu konuda hiçbir şey bilmiyorum, gerçekten. Ama siz, siz ne biliyorsunuz?”</p>

    <p>“Oo!” dedi öteki heyecanlanmadan. “Benim için öğrenecek az şey var.”</p>

    <p>Doktor durdu ve arkasında Tarrou’nun ayağı taş basamakta kayıverdi. Tarrou Rieux’nün omzuna tutundu.</p>

    <p>“Yaşamla ilgili her şeyi bildiğinize inanıyor musunuz?” diye sordu Rieux.</p>

    <p>Yanıt aynı sakin sesle karanlığın içinden geldi:</p>

    <p>“Evet.”</p>

    <p>Sokağa çıktıklarında, iyice geç olduğunu anladılar, belki saat on birdi. Kent sessizliğe gömülmüştü, yalnızca hışırtılar kalabalık ediyordu. Çok uzakta, bir ambulans sireni çınladı. Arabaya bindiler ve Rieux arabayı çalıştırdı</p>

    <p>“Yarın önleyici aşıyla hastaneye gelmeniz gerek,” dedi. “Ama bu işe girmeden ve son olarak, şunu söyleyeyim, bu işten sağ salim çıkmanız için üçte bir şansınız var.”</p>

    <p>“Bu değerlendirmelerin bir anlamı yok doktor, benim gibi siz de bunu biliyorsunuz. Yüz yıl önce bir İran kentinde veba tüm kent halkını öldürmüş, kendi işini yapmaktan vazgeçmeyen ölü yıkayıcısı dışında.”</p>

    <p>“O üçüncü şansını korumuş, işte hepsi bu,” dedi Rieux birden daha boğuk bir sesle. “Ama şurası bir gerçek, hepimizin bu konuda daha öğreneceğimiz çok şey var.”</p>

    <p>Şimdi kenar mahallelere geliyorlardı artık. Farlar ıssız sokakları aydınlatıyordu. Durdular. Arabanın önünde, Rieux, Tarrou’ya içeri girmek isteyip istemediğini sordu, öteki evet, diye yanıtladı. Gökten yansıyan hafif bir ışık ikisinin yüzünü aydınlatıyordu. Rieux birden dostça gülümsedi.</p>

    <p>“Haydi Tarrou,” dedi “sizi bunlarla ilgilenmeye iten nedir?”</p>

    <p>“Bilmiyorum. Belki ahlak görüşüm.”</p>

    <p>“Hangisi?”</p>

    <p>“Anlayış.”</p>

    <p>Tarrou eve doğru döndü ve ikisi yaşlı astım hastasının evine girene kadar Rieux onun yüzünü görmedi.</p>
  </div>
</body>
</html>
