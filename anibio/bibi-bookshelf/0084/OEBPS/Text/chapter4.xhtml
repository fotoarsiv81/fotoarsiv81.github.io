<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Veba</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="top html5_section">
    <p>Tarrou’daki sayılar doğruydu. Doktor Rieux de bu konuda bir şeyler biliyordu. Kapıcının bedeni tecrit edildikten sonra, şu kasık ateşleriyle ilgili olarak sorular sormak üzere Richard’a telefon etmişti.</p>

    <p>“Bundan hiçbir şey anlamadım,” demişti Richard. “İki ölü, biri kırk sekiz saatte, öteki üç günde. Sonuncusunu bir sabah tüm nekahet belirtilerini göstermişken bırakmıştım.”</p>

    <p>“Başka vaka olursa bana haber verin,” dedi Rieux.</p>

    <p>Birkaç doktoru daha aradı. Böylece yürüttüğü soruşturma birkaç gün içinde yirmi kadar benzer vaka olduğu sonucunu verdi. Hemen hemen hepsi ölümle sonuçlanmıştı. Bunun üzerine Oran Doktorlar Odası Başkanı Richard’dan yeni hastaların tecrit edilmesini rica etti.</p>

    <p>“Bu konuda bir şey yapamam,” dedi Richard. “Valilik önlem olmalı. Zaten kim size bulaşma tehlikesi var dedi ki?”</p>

    <p>“Hiç kimse, ancak belirtiler endişe verici.”</p>

    <p>Yine de Richard, böyle bir “sıfatı” olmadığını düşünüyordu. Tüm yapabileceği valiliğe, valiye bundan söz etmekti.</p>

    <p>Ancak onlar konuşadursun, hava bulanıyordu. Kapıcının ölümünün ertesinde göğü büyük bir pus kapladı. Seli andıran kısa yağmurlar, kentin üzerine indi; bu beklenmedik su baskınlarını fırtınalı bir sıcak izliyordu. Deniz bile derin mavi rengini yitirmiş, puslu göğün altında, gözü acıtan gümüş ya da demir rengi parıltılara bürünüyordu. Bu ilkbaharın nemli sıcağı yaz mevsiminin bunaltıcı sıcağını özletiyordu. Bir düzlük üzerinde salyangoz biçiminde kurulmuş, çok az bölümü denize açılan kentte iç karartıcı bir uyuşukluk egemendi. Kentin sıvalı, uzun duvarları boyunca, tozlu vitrinli sokaklar arasında, kirli sarı renkteki tramvaylarda insan kendini biraz göğün kölesi gibi hissediyordu. Yalnızca Rieux’nün şu yaşlı hastası bu dönemin keyfine varmak için astımını alt ediyordu.</p>

    <p>“Hava ısınıyor,” diyordu, “bronşlara iyi gelir bu.”</p>

    <p>Gerçekten de hava ısınıyordu, ha bir ateş eksik, ha bir ateş fazla. Tüm kentin ateşi vardı, en azından Rieux, Cottard’ın intihar girişimiyle ilgili soruşturmaya katılmak üzere Fadherbe Sokağı’na gittiği sabah, bu izlenime kapıldı. Ancak bu izlenim ona mantıksız geliyordu. Kendisini tedirgin eden uğraşlara ve sinirliliğe bağlıyordu bunu, acele olarak düşüncelerini bir düzene sokmak gerektiğini kabul etti.</p>

    <p>Geldiğinde komiser henüz orada değildi. Grand sahanlıkta bekliyordu, önce onun evine girmeye karar verdiler, kapıyı açık bıraktılar. Belediye memuru iyice baştan savma döşenmiş iki odalı bir dairede oturuyordu. Burada yalnızca iki-üç sözlüğün süslediği ahşap bir raf ve üzerinde yarı yarıya silinmiş, ancak hâlâ okunabilen “çiçekli bahçe yolları” sözcükleri bulunan bir karatahta göze çarpıyordu. Grand’a göre Cottard geceyi iyi geçirmişti. Ancak sabah baş ağrılarıyla ve hiçbir tepki gösteremez bir halde uyanmıştı. Grand yorgun ve sinirli görünüyordu; bir aşağı bir yukarı dolaşıp duruyor, el yazısıyla yazılmış sayfalarla dolu bir dosyayı bir açıyor, bir kapıyordu.</p>

    <p>Grand, doktora Cottard’ı iyi tanımadığını, ancak biraz malı mülkü olduğunu sandığını söyledi. Cottard tuhaf bir adamdı. Uzun süre ilişkileri, merdivende karşılaştıklarındaki selamlaşmaktan öteye geçmemişti.</p>

    <p>“Onunla yalnızca iki kez sohbet ettim. Birkaç gün önce eve getirdiğim bir kutu tebeşiri düşürdüm. Mavi ve kırmızı tebeşirler vardı. O sırada Cottard sahanlığa çıktı ve onları toplamama yardım etti. Bu değişik renklerdeki tebeşirlerin ne işe yaradığını sordu.”</p>

    <p>Grand da ona yeniden biraz Latince çalıştığını anlatmıştı. Liseden bu yana bilgileri azalmıştı.</p>

    <p>“Evet,” dedi doktora, “Fransızca sözcüklerin anlamını daha iyi bilmek için bunun yararlı olduğunu bana söylediler.”</p>

    <p>İşte karatahtasına Latince sözcükler yazıyordu. Sözcüğün ad ve eylem çekimlerine göre değişen bölümünü mavi tebeşirle, sözcüklerin hiç değişmeyen bölümlerini kırmızı tebeşirle yazıyordu.</p>

    <p>“Cottard’ın iyice anladığını sanmıyorum, ama ilgilenmiş gibiydi ve benden bir kırmızı tebeşir istedi. Biraz şaşırmıştım, ama sonuçta... Bunu tasarısı için kullanacağını tahmin edemezdim elbette.”</p>

    <p>Rieux ikinci sohbetin konusunu sordu. Ancak yanında sekreteriyle komiser geliyordu, öncelikle Grand’ın açıklamalarını dinlemek istiyordu. Doktor Grand’ın Cottard’dan söz ederken onu hep “umutsuz adam” diye andığını fark etti. Hatta bir ara “öldürücü karar” deyimini kullandı. İntiharın nedeni üzerinde konuştular ve Cottard sözcük seçiminde kılı kırk yarıyordu. Son olarak “özel acılar” sözcükleri üzerinde durdular. Komiser Cottard’ın davranışlarında onun “kararlılık” dediğiyle ilgili herhangi bir şey hissedip etmediğini sordu.</p>

    <p>“Dün benden kibrit istemek için kapımı çaldı,” dedi Grand. “Ona bir kutu kibritimi verdim. Komşular arasında olur... diyerek özür diledi. Sonra bana kutuyu geri vereceğini vaat etti. Onda kalmasını söyledim.”</p>

    <p>Komiser, memura, Cottard’da bir tuhaflık olup olmadığını sordu.</p>

    <p>“Bana tuhaf gelen, konuşmayı sürdürmek istiyormuş gibi bir hali olmasıydı. Ancak ben çalışıyordum.”</p>

    <p>Grand, Rieux’ye döndü ve sıkkın bir havayla ekledi:</p>

    <p>“Kişisel bir çalışma.”</p>

    <p>Öte yandan komiser, hastayı görmek istiyordu.</p>

    <p>Ancak Rieux öncelikle Cottard’ı bu ziyarete hazırlamanın yerinde olacağını düşünüyordu. Odaya girdiğinde yalnızca griye bakan bir flanel giymiş olan Cottard yatağında doğrulmuş ve endişeli bir yüz ifadesiyle kapıya doğru dönmüştü.</p>

    <p>“Polis, değil mi?”</p>

    <p>“Evet,” dedi Rieux, “hareket etmeyin. İki-üç formaliteden sonra rahata kavuşacaksınız.”</p>

    <p>Ancak Cottard bunun bir işe yaramayacağını ve polisten hoşlanmadığını söyledi. Rieux, onda biraz sabırsızlık gözlemledi.</p>

    <p>“Ben de polise bayılmıyorum. Bu işi bir kerede bitirmek için sorulara çabuk ve doğru biçimde yanıt vermek söz konusu.”</p>

    <p>Cottard sustu ve doktor yeniden kapıya doğru döndü. Ancak adamcağız yine onu çağırıyordu ve yatağa yaklaşınca doktorun ellerini tuttu:</p>

    <p>“Hasta birisine, kendini asmış bir adama dokunamazlar değil mi doktor?”</p>

    <p>Rieux bir an ona dikkatle baktı ve sonunda asla böyle bir şeyin söz konusu olmadığına ve kendisinin hastasını korumak için orada olduğuna onu inandırdı. Adamın gerginliği azalır gibi oldu ve Rieux komiseri içeri aldı.</p>

    <p>Cottard’a Grand’ın tanıklık belgesi okundu ve ona eyleminin nedenlerini açıklayıp açıklayamayacağı soruldu. Komisere bakmadan, yalnızca, “Özel acılar; çok iyiydi,” diye yanıt verdi. Komiser buna bir daha girişmek isteyip istemediğini sorarak onu sıkıştırdı. Cottard canlanarak, hayır, diye yanıtladı ve tek istediğinin rahat bırakılmak olduğunu söyledi.</p>

    <p>Komiser sinirli bir ses tonuyla, “Size şunu belirteyim, şu anda başkalarının rahatını kaçıran sizsiniz,” dedi.</p>

    <p>Ancak Rieux’nün bir işaretiyle konu burada kesildi.</p>

    <p>Komiser çıkarken, “Tahmin edersiniz, şu ateşten söz edileli beri daha yapacak çok işimiz var,” diye iç geçirdi.</p>

    <p>Doktora bunun ciddi bir şey olup olmadığını sordu, Rieux bu konuda hiçbir şey bilmediğini söyledi.</p>

    <p>“Zamanı geldi, hepsi bu,” diye sözü bağladı komiser.</p>

    <p>Kuşkusuz, zamanı gelmişti. Zaman geçtikçe her şey yüze göze bulaşıyordu ve Rieux her ziyaretinde daha da kaygılanıyordu. Aynı günün akşamı, dış mahallede yaşlı hastanın bir komşusu ellerini kasıklarına bastırmış, kusuyordu. Yumruları kapıcınınkilerden çok daha büyüktü. Bir tanesi irinlenmeye başlamıştı ve az sonra bozulmuş bir meyve gibi açıldı. Rieux eve dönünce ildeki ecza deposunu aradı. Mesleği gereği aldığı notlar o tarihte yalnızca şunu gösteriyor: “Olumsuz yanıt.” Ve o sıralarda benzer vakalar için onu çağırıyorlardı. Çıbanları yarmak gerekiyordu, orası kesindi. Haç biçiminde iki bisturi darbesiyle yumrulardan kanla karışık koyu bir sıvı akıyordu. Acı içindeki hastaların kanları akıyordu. Ancak lekeler karın ve bacaklarda da beliriyordu, bir yumrunun irinlenmesi duruyor, sonra yeniden başlıyordu. Çoğunlukla hasta berbat bir koku içinde ölüyordu.</p>

    <p>Fare olayında iyice çenesi düşük davranan basın artık tek söz etmez olmuştu. Çünkü fareler sokakta, insanlar evlerinde ölür. Ve gazeteler yalnızca sokakla ilgilenir. Ancak valilik ve belediye konu üzerinde düşünmeye başlamışlardı. Doktorların her birinin iki-üç vaka dışında bir bilgisi olmadığı sürece kimse kılını kıpırdatmayı düşünmemişti. Ancak sonunda birisi hesap yapmayı akıl etti. Hesabın sonucu içler acısıydı. Hemen hemen birkaç gün içinde ölümle sonuçlanan vakalar katlandı ve bu tuhaf hastalıkla ilgilenenlerin gözünde gerçek bir salgının söz konusu olduğu kesinlik kazandı. Rieux’den çok yaşlı olan meslektaşı Castel de onu görmek için tam bu ânı seçti.</p>

    <p>“Tabii ki siz bunun ne olduğunu biliyorsunuz Rieux?” dedi.</p>

    <p>“Tahlillerin sonucunu bekliyorum.”</p>

    <p>“Ben, biliyorum. Ve benim tahlile ihtiyacım yok. Mesleğimin bir bölümünü Çin’de yaptım ve yirmi yıl önce Paris’te birkaç vaka gördüm. Yalnız o vakalara hemen bir ad vermeyi göze alamadılar. Kamuoyu kutsaldır. Şaşkınlığa yer yoktur, özellikle şaşkınlık olmaz. Hem sonra bir meslektaşın da dediği gibi: ‘Olamaz bu, herkes Batı’da bunun ortadan yok olduğunu biliyor.’ Evet, herkes bunu biliyordu, ölüler dışında. Haydi Rieux, siz de benim gibi bunun ne olduğunu iyi biliyorsunuz.”</p>

    <p>Rieux düşünüyordu. Bürosunun penceresinden körfezin uzağında bir boğaz gibi kapanan taşlı yalıyara bakıyordu. Mavi rengine karşın gökyüzünün saatler akşama doğru ilerledikçe yumuşayan solgun bir parıltısı vardı.</p>

    <p>“Evet Castel,” dedi, “neredeyse inanılması olanaksız. Ama açıkça bu veba gibi duruyor.”</p>

    <p>Castel ayağa kalktı ve kapıya yöneldi.</p>

    <p>“Bizi nasıl yanıtlayacaklarını biliyorsunuz,” dedi yaşlı doktor: “Yıllardır ılıman ülkelerde izine rastlanmıyor.”</p>

    <p>“Ne demek, izine rastlanmıyor?” diye yanıtladı Rieux omuz silkerek.</p>

    <p>“Evet. Ve şunu unutmayın: Paris’te bile oldu, yaklaşık yirmi yıl önce.”</p>

    <p>“İyi. Şimdi bir zamanlar olduğundan daha ciddi olmamasını umut edelim. Ama gerçekten inanılmaz!”</p>
  </div>
</body>
</html>
