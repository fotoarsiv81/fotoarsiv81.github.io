<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-17</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-14"><span><img alt="sekil.png" class="_idGenPageitem-6" src="../Images/sekil_fmt24.jpeg" /></span> 13. BÖLÜM <span><img alt="sekil.png" class="_idGenPageitem-6" src="../Images/sekil_fmt25.jpeg" /></span></p>

    <p class="arabaslik_sol" xml:lang="en-GB">1. Parti</p>

    <p class="paragraf ParaOverride-7">Zeynep tekneyle getirecekti Can’ı, Bilge burada bir yerlerde olmalıydı. Kendini misafir gibi hissederek girdi konağın bahçesine Ali, partiye gelen süslü insanların arasından geçti, etrafa yayılmış olan şık güvenliklerden birine yaklaşıp, “Bilge Hanım nerede?” dedi.</p>

    <p class="paragraf ParaOverride-7">Telefonunu açmıyordu Bilge, duymuyor olmalıydı bunca işinin içinde. Güvenlik, “Üst katta” diye cevap verdi. Ali günlerdir görmemişti Bilge’yi. Ne ofiste görmüştü, ne de çiftliğe gelmişlerdi. Aklı “İşi çok o yüzden” derken kalbi “Ne olursa olsun böyle olmamalı” diyordu. Konağa girecekti ki bahçede incecik bir detayla süslenmiş kocaman ağacı fark etti. Bu bir sedirdi. Yaratıcıdan, yalnız değilsiniz diyen kocaman bir işaret gibiydi sanki.</p>

    <p class="paragraf ParaOverride-7">Konağın içine girdi, yumuşak sarı aydınlatmanın etkisiyle cennet hissi verilmiş salon gerçekten de güzeldi. Gereksiz süsler yerine sarının her tonu kullanılarak yapılmış ışık kümeleriyle bezenmişti. Bilge’nin zevkiydi bu, her şeyle o ilgilenmişti. Sanki kendinden küçük parçalar bırakmış gibiydi Bilge, yer yer ışıklanmış bu salonun her köşesine.</p>

    <p class="paragraf ParaOverride-7">Merdivenleri çıktı Ali acele etmemek için kendiyle savaşarak. Üst katta dikilen güvenlik ne işin var der gibi bakmıştı ona. Açıkladı.</p>

    <p class="paragraf ParaOverride-7">“Bilge Hanım’ı arıyorum.”</p>

    <p class="paragraf ParaOverride-7">Bilge Hanım en alt katta mutfaktaydı. Mutfağa indi, davetli 150 kişiye sunulmak istenen lezzeti hazırlamaya çalışan 30 kişinin arasında gördü onu. Saçlarını her zamanki gibi geriye toplamıştı, üzerindeki mürdüm rengi kıyafetin rengi dışında her şeyiyle aynıydı. Gözlükleri, giydiği düz ayakkabıları, derli toplu saçları… Nereye koysan asla değiştiremeyeceğin bir maden gibiydi Bilge, parlak, sağlam, dokununca enerji veren cinsten.</p>

    <p class="paragraf ParaOverride-7">Mutfağın girişinde sakince bekleyip Bilge’nin yapılması gerekeni sakin bir şekilde anlatmasını, yönetmesini izledi. İlk çalışmaya başladığındaki çekingenliği tamamen gitmiş, yerine kontrolün kendisinde olmasının en doğru çözüm olduğunu en sonunda keşfetmiş kararlı biri gelmişti. Can Manay gelmeden açık büfe hazırlıkları bitmiş olacaktı. Yemek salonu henüz davetlilere açılmamıştı, ortada dolandırılan ordövrler şimdilik yeterli olacaktı.</p>

    <p class="paragraf ParaOverride-7">Elindeki programı mutfağın her köşesine yapıştırdı Bilge ve yüksek sesle mutfaktakilere seslendi.</p>

    <p class="paragraf ParaOverride-7">“Kafası karışan gelecek ve buradaki programla kendini senkronize edecek! Şimdi saatlerimizi ayarlayalım. Şu an saat 20.12. Yemekleri yerleştirmeye başlayabilirsiniz, saat 21.35’te ışıklar sönecek! Işıklar söndüğünde şampanya servisi yapacak herkesin yukarıda olması lazım! Unutmayın, kafanız karışırsa her şey burada yazılı, saatinize bakın ve programla senkronize olun!”</p>

    <p class="paragraf ParaOverride-7">Konuşması bittiğinde bakışını elindeki programdan ayırmadan çıkışa doğru ilerledi Bilge. Ali koluna dokununca kaldırdı kafasını. Bilge’nin gözlerinde kendi varlığını fark etmekten kaynaklanan o ışığı aradı Ali… Vardı ama sanki altında kalmıştı yapılması gereken onca işin, sorumluluğun ya da başka bir düşüncenin.</p>

    <p class="paragraf ParaOverride-7">“Nasıl yardım edebilirim?” demişti Ali elini Bilge’nin çıplak teninden çekmeden. Bilge gülümseyip etrafına bakındı, nasıl yardım edebilirdi?! Keşke gözlerinin içine öyle umutla bakmasa, keşke bu kadar yaklaşıp kendisini hissetmeye zorlamasa ve keşke hissedemediği duyguların suçluluğunu yüklemese o bakışlarla… Düşünürken bir adım atarak kolunu Ali’den kurtardı Bilge ve “Her şey hazır burada, Zeynep sana iş vermedi mi?” diye sordu.</p>

    <p class="paragraf ParaOverride-7">Ali buz gibi hissetti kendini, Zeynep kendisine iş vermediğinden, Can detayları onunla hiç konuşmadığından, kimse ondan yardım istemediğinden ya da onu hiçbir şeye dahil etmemiş olmalarından değil, Bilge’nin teninden çekilen elinin, içine doldurduğu soğukluktandı. Dokunulmak istemeyen bir kadını anlayacak zekâdaydı. Kibar bir şekilde, “Ben yukarıda kapının yanındaki alanda olacağım. Herhangi bir şey gerektiğinde oradayım” dedi. İçinde hissettiği yalnızlığı saklayıp arkasını döndü Bilge’ye ve merdivenleri çıktı.</p>

    <p class="paragraf ParaOverride-7">Ali giderken kendini yine suçlu hissetti Bilge, Ali’nin gözlerinde kendisine ulaşmak isteyen şeyi karşılayamadığı için, onun kadar iyi bir ruha eş olamadığı için, hissedemediği için, içinde büyüyen Manay’ın bu gece yapacağı şovu merakla beklediği için… Manay’ı merakla beklediği için! Silkeledi hemen düşüncelerini, Manay’ı asla düşünmemeliydi. Elindeki listeye indirdi kafasını ama aklını kurtaramadı düşüncelerden ve Kaya geldi aklına aniden! “Kopuksun…” demişti. “Yaşamıyorsun, izliyorsun!” demişti. “Bu deformasyonun Can’ın sende yayılmasını engelleyecek” demişti… İşten ayrıldığı o gece anlamamıştı Bilge onun ne demek istediğini ama şimdi kendini o kadar da deforme hissetmiyordu artık içinde yayılan Can’ın düşüncesiyle. Evet, izliyordu, yaşamıyordu ve şimdi Can’ın gelmesini beklerken sanki hayatının başlamasını bekler gibi hissettiğini anladı. Etrafına baktı, ne zaman Can’ın hayatını, Can’ı merkezine koyar olmuştu. Daha bir ay önce Ali’ye hissettiği o duygu neredeydi? Çiftlikte yıldızlara baktıkları gece onunla yaşamayı nasıl da istemişti. Ne olmuştu da böyle birden soğumuştu? Ya da ne olmuştu da Can’a böyle ısınmıştı!? Bunları sorgularken “Can” dediğini fark etti Manay’a… Ne olmuştu da Can Manay, Can olmuştu?</p>

    <p class="paragraf ParaOverride-7">Aceleyle merdivenlerden inen takım elbiseli bir adam kalabalığa bakıp Bilge’nin adını bağırmasa düşündüklerinin hayretinde, yaşadığı duygu değişiminin merkezinde kaybolacaktı belki de ama “Burdayım” diye cevap verdi dibinde olmasına rağmen kendisini uzaklarda arayan adama. Adam elindeki paketi teslim etmeye gelmişti. Can Manay’dan özel olarak Bilge’ye gönderilmişti.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">2. Özge</p>

    <p class="paragraf ParaOverride-7">Boğaz’ın incisi sanki yeni açmıştı istiridyesinin kabuğunu. Kanal tarafından ayarlanan tekneyle yalıya yaklaştıkça, sarı ışıklandırmanın buğusunda huzur hissetti Özge. Hayatının tüm huzursuzluklarına anahtar olmuş Can Manay’ın, böylesine huzurlu ortamlar yaratma ustalığı, tüm çelişkisine rağmen inkâr edilemezdi.</p>

    <p class="paragraf ParaOverride-7">İskelede indi ve yol boyunca sıralanmış ince ışıkların arasından, sanki cennete girermiş gibi girdi bahçeye. Dev sedirin yanından geçti, ağacın kozalakları böylesine zarif nasıl ışıklandırılabilmişti? Nedenini bilemedi ama hissetti, sanki bu ağaç hayatında gördüğü en değerli şeydi.</p>

    <p class="paragraf ParaOverride-7">Bahçe kapısından geçince salonun bahçeden de güzel olduğunu fark etti. Ilık havalandırmanın hareketlendirdiği ipekler ve sarının her tonuyla güneşin enerjisini karanlığa dağıtmışcasına huzur veren ışıklar… Daha önce böylesine güzel, böylesine sade, böylesine… böylesine gereksiz her şeyden arınmış bir parti mekânı görmemişti. İlk defa bu partiyi, bu ortamı kim düzenledi diye düşündü. Elinde kocaman kutuyla yanından geçip üst kata çıkan Bilge’nin varlığını fark etmedi bile, tüm dikkati mekâna yayılan ışığın huzurundaydı.</p>

    <p class="paragraf ParaOverride-7">Erken gelip Can Manay gelmeden stratejik bir köşe bulmak istemişti kendine. Mekân büyüktü, bir sürü köşe vardı. İçerisi kalabalıktı, insanlar model kızları görmenin heyecanıyla şimdiden gelmeye başlamışlardı. Magazin basınının timsahlarını, hayattan alabildiği tek zevk uçkuru ve midesi olan yöneticilerden birkaçını ve onlarca paparazziyi fark etti Özge. Sanki konuklardan çok paparazziler, dedikodu sütunlarının yazarları davet edilmişti. Kendi kendine gülümsedi, uzun süredir ortada olmayan eski bir ünlünün can simidiydi bunlar, onlara sarılıp yeniden çıkacaktı kıyıya.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">3. Ada</p>

    <p class="paragraf ParaOverride-7">Gelmek istememişti buraya, kendisine Duru’yu, Deniz’in gidişini, sonra dönüp varlığını inkâr edişini hatırlatan Can Manay’ın sürpriz partisine. Ama ısrar etmişti Tugay, orada olmaları şarttı.</p>

    <p class="paragraf ParaOverride-7">Yalıya yaklaşana kadar telefonu düşmedi kulağından Tugay’ın, işleri çok iyi gidiyordu. Müşterileri artmıştı. Telefonu nihayet kapatmıştı ki Ada’ya bakmadan mırıldandı.</p>

    <p class="paragraf ParaOverride-7">“Zavallı Can Manay, pahalı partiler vererek geri tırmanabileceğini sanıyor.”</p>

    <p class="paragraf ParaOverride-7">Alındığı andan beri bir iltifat ya da birkaç kelime bekleyen Ada hâlâ onunla konuşulmadığı için iyice içine kapandı. Sessizce Tugay’ın fark etmesini bekledi. Erkek organizmasının, umursamadığı bir şeyi asla fark etmeyeceğini hiç düşünmedi. Valeye yaklaştıklarında, Ada, “Tugay” dedi. Gözlerine bakılmasını, hissettiği yalnızlığın paylaşılmasını istiyordu, ona Nihan’ı anlatmak istiyordu. Belki yardım bile ederlerdi birlikte.</p>

    <p class="paragraf ParaOverride-7">Tugay döndü Ada’ya, gözlerine baktı, tam konuşacaktı ki kaşları çatıldı, “Çok yorgun görünüyorsun sen” dedi. İç cebinden çıkardığı küçücük camdan tüpü Ada’nın eline tutuşturup, “Bu sana enerji verir” diye devam etti ve beyazlatılmış dişlerini ortaya koyan ani bir gülümsemeyle, daha doğrusu umursamaz bir sırıtışla arabadan indi.</p>

    <p class="paragraf ParaOverride-7">Avucunun içinde kokain dolu küçük tüple Tugay’ı takip etti Ada, yalının bahçesine girdi. Tugay eve doğru giderken karşılaştığı tanıdıklarıyla, samimi olduğu –daha doğrusu paraya bağladığı– paparazzilerle selamlaşırken, bir adım arkasında durdu. Bir gölge gibi selamlaşmaların bitmesini beklerken kafasını kaldırdı ve yalının boyuyla yarışan ağacı gördü… Sanki kimsenin duymadığı bir şarkıyı söylüyordu, rüzgâra eşlik eden dalları, yaprakları… Ağacın gövdesinden köklerine kaydı bakışları, toprağın altından yer yer kendini gösteren kökleri ne kadar derine iniyordu diye düşünürken o kökler Deniz’i hatırlattı.</p>

    <p class="paragraf ParaOverride-7">Yıllar önce konservatuvara ilk girdiğinde aklına gelen müziği kaçmasın diye stresle defterine notalarken bir ağacın önündeydi böyle, ardı ardına gelen notalar o kadar yoğundular ki deftere yazmak için aklıyla yarışmak zorunda kalmıştı eli, yarışı kazanması imkânsızdı. Tam o imkânsızlığın çaresizliğinde “Teslim ol” demişti Deniz. Eliyle omzuna dokunmuş, hafifçe sıkıp, “Kapat gözlerini ve dinle onu… bırak duyguya dönüşsün, duyguya dönüşen bir şeyi asla unutmazsın ve istediğin zaman notalarsın” diye fısıldamıştı kulağına.</p>

    <p class="paragraf ParaOverride-7">Köklere diktiği gözlerini kapadı Ada, Deniz’in duygusuna eşdeğer müziği çağırdı aklına.<span class="dip CharOverride-11"><a class="_idFootnoteLink" href="#footnote-225-35" id="footnote-225-35-backlink">35</a></span> Müziği duyguya değil, duyguyu müziğe dönüştürmeye başladı… Birbirlerinin zaaflarından, zayıflıklarından beslenerek var olan ahlaksız insan kalabalığının arasında, yapılan dedikoduların mırıltısından belki de milyonlarca ışık yılı uzakta, zihninin derinlerinde önce piyanonun sesini duydu, ince akordun aniden kalınlaşan vurgusuyla devam etti müzik kalbinin yalnızlığını yakınırcasına. Kendi türünden uzak, kendi kaynağına ihanette yaşamaya çalışırken aklıyla sarıldı bestelediği müziğe.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">4. Bilge</p>

    <p class="paragraf ParaOverride-7">Kutuyu yatağın üzerine koydu ve bir adım geri çekildi, ellerini önünde kavuşturup hissettiği tuhaf duyguyu analiz etti Bilge… heyecandı. Biraz önce düşündüklerinden eser kalmamıştı. Daha önce hissetmediği, hayır, belki Murat’ın omzuna dokunduğu o gün hissettiği cinsteydi bu heyecan. Birleştirdiği ellerini ayırdı, yumruklarını sıktı ve bir cesaretle kutuya yaklaşıp kapağı açtı… İçindeki kâğıdı kaldırdı ucundan… Kâğıdın altından ortaya çıkan kumaşın rengi kilitledi gözlerini, grinin fümeye dönüp kırıntılar halinde yıldızların parlaklığıyla bezenen hali, sanki ışıkla verilmişti. Dokundu, dokusu parmaklarını esir aldı, çekemedi elini… dokunmaya devam etti. Yavaşça omuzlarından tutup kaldırdı elbiseyi. Omuzların koyu grisi giderek koyulaşıyor ve diz altına inen eteklerde artık siyaha dönüyordu ama parlaklık, siyah elmas etkisinde devam ediyordu. Elbisenin küçük vatkaları omuzlara sivri bir etki vermişti, vatkaları incelerken Bilge, elbisenin sırtının açık olduğunu fark etti ve hemen indirdi elbiseyi. Bunu nasıl giyecekti?!</p>

    <p class="paragraf ParaOverride-7">Kalbinin ritmi iyice yükseldi, saatine baktı, şimdi aşağıda olmalıydı. Telaşla elbiseyi kutunun üstüne bıraktı, bırakırken zarf düştü, zarfı alırken bu elbisenin kendisine yakışmayacağından emindi. Sinderellacılık oynamanın anlamı yoktu! Kapıyı açıp aşağı indi.</p>

    <p class="paragraf ParaOverride-7">Salonda, kendilerine ikram edilen ordövrleri yiyip şampanyalarını yudumlayan insanlara baktı, her biri şıklık içinde parlamaktaydı. Salonu geçip mutfağa indi, yapacak çok işi vardı. Manay’ı ciddiye almamalıydı… hele hayatının merkezine, hiç almamalıydı! Programını yukarıda unutmuştu ama önemli değildi zaten her tarafta asılıydı, en önemlisi her detay zaten aklındaydı. Rusya’dan gelen müzisyenlerin müziğe başlamasının zamanı geliyordu. Güvenliği aradı, müzisyenleri yerlerine yerleştirmeleri için uyardı. Elinde hâlâ Can Manay’ın zarfı vardı.</p>

    <p class="paragraf ParaOverride-7">Yukarı çıktı, küçük orkestralarının başına geçen müzisyenler müziklerine başlarken DJ’in müziği azaltarak susturmasını izledi. Her şey yolundaydı. Küçük orkestra başladı. Manay’ın sevdiği bossa nova tarzının remikslenmiş örnekleri herkesi havaya sokmaya yetti.</p>

    <p class="paragraf ParaOverride-7">Nihayet avuçladığı küçük zarfı açtı, içinden çıkan peçetenin üzerine yazılmış yazıyı okudu: “Benim için” yazıyordu.</p>

    <p class="paragraf ParaOverride-7">Bilge’nin suratı öyle kızarmıştı ki, kendini hiç bu kadar deşifre olmuş hissetmemişti. Kendisinde yarattığı etkiyi bilen biri ancak “Benim için” diyebilirdi. Ona hiç renk vermemişti, Can… Can Manay nasıl bu kadar kendine güvenebilirdi? Öfke hissetti, kendini küçülmüş hisseden her kadın öfkelenirdi.</p>

    <p class="paragraf ParaOverride-7">Telefonu çaldı, hissettiği öfkenin kontrolünde yine ne oldu dercesine açtı telefonu, arayan güvenlik olmalıydı… ama değildi!</p>

    <p class="paragraf ParaOverride-7">Can Manay, “Seni o elbise içinde görmek bu salak partiyi vermek için katlandığım tüm bu işkenceye değecek” dedi. Cevap veremedi Bilge, ne diyebilirdi ki? Çıkaracağı her ses zaten tuhaflığın sınırlarını zorlayan bu durumu, anında daha da tuhaflaştırabilirdi.</p>

    <p class="paragraf ParaOverride-7">“Benim için” dedi Can ve aldığı derin bir nefesle şükürler olsun ki telefonu kapattı.</p>

    <p class="paragraf ParaOverride-7">Ali, anbean, katman katman, karmaşasını yaşadığı duygu tarafından ele geçirilmesini izledi Bilge’nin. Avucunda buruşturduğu zarf, elindeki peçete, peçetenin üstünde sıkıca tuttuğu telefon, pembeleşen suratının yaşadığı duyguya yabancı olduğunu anlatan şok içindeki ifadesi, telefonda dinlediği kişinin üzerindeki etkisi…</p>

    <p class="paragraf ParaOverride-7">Çaresiz hissetti kendini Ali, işe yarayacağını bilse koşup alırdı o uğursuz zarfı, çekerdi telefonu ve haykırırdı hattın diğer ucunda, Bilge’nin içine işleyen o zehrin sahibine “Defol git! İstenmiyorsun!” diye. Kırardı o telefonu, bu eşyaları, bu yalıyı yakardı… ama hiçbir şey yapmadı. Dikildiği köşede, fark edilmek için geldiği bu yerde öylece izledi Bilge’nin merdivenleri çıkmasını. Peşinden gitmemek için zor tuttu kendini, bu kadar etki altında bir kadının peşinden gitmek sadece tiksinti verirdi ona, emindi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">5. Sokak</p>

    <p class="paragraf ParaOverride-7">Sokak’a gelmiş, etraflarında ne olduğunu, ne olacağını anlamak için birbirleriyle sohbete dalmış insanların uğultusu, davullar vurmaya başladığında kesildi.</p>

    <p class="paragraf ParaOverride-7">Çıkışı ziyaretçilere kapatılmış ve binayı çevreleyen asma katın tamamına yerleşmiş orkestra, ilhamın askerleri olduklarının bilincinde dimdik hazır beklerken davullarla başlamıştı ritme. Gösteriye gelen herkes başlarını kaldırmış, gök gürültüsünü taklit eden davulların ritmine odaklanmışlardı. Ardından kemanın, gök gürültüsünü koşarcasına geçen sesi hızla yükseldi! Ve sanki çıktığı yükseklikte kavuştuğu şeyin etkisiyle birden sessizleşti.</p>

    <p class="paragraf ParaOverride-7">Başları yukarıda aniden kesilen müziğin hayretinde kaldı herkes… ama o bir anlık sessizlikten sonra, incecik bir tınıyla ritme girdi bir gitar ve kalabalığın içinden bir keman yükseldi tangonun isyankârlığında, sanki bir kadının rüzgârda havalanan eteğinin dalgasında akmaya başladı.</p>

    <p class="paragraf ParaOverride-7">Herkes kemanın nereden yükseldiğini anlamak için bulundukları kalabalığın derinlerine baktı, kıpırtısız kalabalığın yavaşça kenara çekilip kemana yer açtığını fark ettiler. Gencecik, yalınayak bir kız, kalabalığı yararak elindeki kemanı çalmaya devam etti, gözleri yerdeydi ve üzerindeki beyaz kıyafet sanki bir gelinlikti. Lekelenmiş, etekleri sökülmüş, yıpranmış, duvaksız bir gelinlik.</p>

    <p class="paragraf ParaOverride-7">Kız adım adım yürüdükçe kenara çekildi insanlar iki kişi hariç. Etraflarında olanlardan tamamen kopmuş, diplerine kadar gelen kemana bir kez bile bakmamış, gözlerini birbirlerinden ayırmadan aralarındaki bir adımlık mesafeyi koruyan bir erkek ve bir kadın üzerlerindeki eskimiş ya da katıldıkları savaştan dolayı yıpranmış kıyafetlerle ve çıplak ayaklarıyla ne zamandır orada öylece kıpırtısızdılar!</p>

    <p class="paragraf ParaOverride-7">Kemanın çifte yaklaşmasıyla, çifti fark etti kalabalık ve çiftin birbirlerine sabitlenmiş hallerinde heyecan buldular. Kemanın sesindeki değişimle iyice yaklaştı çift birbirine, vücutları değmedi ama gözleri tamamen kenetlenmişti. Orkestra kemanın yalnızlığını dindirircesine müziğe girdiğinde ve müzik tangonun daha önce işlenmemiş nağmelerinde gezinmeye başladığında iki sevgili… ya da iki düşman dansa başladılar, gözlerini bir an bile birbirlerinden ayırmadan.</p>

    <p class="paragraf ParaOverride-7">Ateşe sürüklercesine çalan kemanın sesine bıraktılar kendilerini. Tangonun meydan okuyan hareketleriyle başlayan dans, adamın kadını çekip döndürerek havaya fırlatmasıyla ve yakalayıp kendi bedeni çevresinde döndürüp, bacaklarının arasından geçirip, sırtından dolandırıp vücudunun önüne almasıyla, imkânsızın sahnelendiği bir gösteriye dönüştü.</p>

    <p class="paragraf ParaOverride-7">Kız adamın kucağında tam suratını yaklaştırmıştı, sanki öpüşeceklerdi ki bir hamlede yukarı çekti kendini ve fethettiği bir tepeye tırmanır gibi tırmandı adamın üstüne, elinden kurtuldu, omuzlarına basıp sıçradı ve yukarıdan sarkıtıldığı daha önce fark edilmemiş ipe atladı, ipte sallanıp diğer uçtaki sahneye attı bedenini.</p>

    <p class="paragraf ParaOverride-7">Ayakları sahnenin toprağına değdiğinde müzik kesilmişti. İzleyen herkesin bakışı kızdaydı. Kız doğruldu topraktan tamtamlar yükselirken. İzleyenlerin dikkati, kalabalığın içinde omuzlarına astıkları davullarla aniden beliren davulcularla, kendi bedenlerine dolanmış büyük beyaz ipleri dolana dolana açarak binanın tepesinden inen kızlar arasında bölündü.</p>

    <p class="paragraf ParaOverride-7">12 davulcu öyle doğal bir ritme başladı ki, samurayların savaş marşına ait olan bu giriş ritmi izleyenlerin kanına bulaştı.<span class="dip CharOverride-11"><a class="_idFootnoteLink" href="#footnote-225-36" id="footnote-225-36-backlink">36</a></span> Ve kızlar bağlı oldukları sargıların ucunda kıvranarak dansa başladı. Asma katta dimdik ayaktaki orkestra ellerini birbirine vurarak ritmi hızlandırdı. Önce birkaç kişi ellerini vurarak taklit etmeye başladı ritmi, sonra birkaç kişi daha ve on dakikadan daha az bir sürede Sokak’ta bulunan herkes elleriyle ritme katılmıştı.</p>

    <p class="paragraf ParaOverride-7">Kocaman salonda Deniz dışında herkes müziğe katılmıştı. Deniz dekin başındaydı. Sokak’ın özellikle karanlık bırakılmış köşesinin ışıklarını yakmak için kemanların notaya girmesini bekledi…<span class="dip CharOverride-11"><a class="_idFootnoteLink" href="#footnote-225-37" id="footnote-225-37-backlink">37</a></span></p>

    <p class="paragraf ParaOverride-7">Kemanlar notaya girdikleri anda karanlıktaki köşeye, ejderhanın yumurtadan çıktığı o duvara, önünde konuşlandırılmış perküsyona ışık verdi ve perküsyon ustaca kemanın ritmine daldı. Perküsyonun kemanla yumuşadığı, kemanın perküsyonla güçlendiği o müzik başladığında kalabalık artık dansa başlamıştı.</p>

    <p class="paragraf ParaOverride-7">Göksel, dans edenlerin arasında, dinlediği müziğe kafasıyla hafif ritim tutarak gezindi. Birazdan kendi parçasına sıra gelecekti ama önce kurallara uyulduğuna emin olmak istedi. Dans edenlerin arasından arka bahçeye geçti ve bahçe kapısının hemen yanında sigara içen gençlere kafasını uzatıp seslendi.</p>

    <p class="paragraf ParaOverride-7">“Burada sigara içilmiyor!”</p>

    <p class="paragraf ParaOverride-7">Çocuklar şaşkınlıkla baktılar karşılarında dikilen çam yarmasına, itiraz etmek istediler, açık havada nasıl sigara içilmezdi sormak istediler ama Göksel kafasını iki yana sakince salladı, sanki ne derlerse desinlerdi!</p>

    <p class="paragraf ParaOverride-7">Dans edilen bir yerin kıyısında köşesinde sigara içilemezdi, ayinin doğasına aykırıydı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">6. Can Manay</p>

    <p class="paragraf ParaOverride-7">Paranın sunabileceği en lüks teknenin önünde, saçlarını karıştıran rüzgâra karşı dikilmiş, kendisi için hiç de sürpriz olmayan sürpriz partisinde, tükendiğini sanan herkese, Can Manay’a yakışacak bir cevap vermek için yoldaydı.</p>

    <p class="paragraf ParaOverride-7">Parti önemli değildi. Planladığı fotoğraf yarın basına düşecek ve yukarı çıkan o yolda, yürüyen merdivenlerin seriliğinde, onu olması gereken yere yükseltecekti, yine.</p>

    <p class="paragraf ParaOverride-7">Boğaz’ın diğer ucunda olmasına rağmen sarının her tonunda parlayan yalıyı, bu uzaklıktan bile fark etmemek imkânsızdı. İyi iş çıkarmış olmalıydı Bilge. Şimdi geriye baktığında onu işe almak hayatının en iyi kararıydı. İçinde kopan fırtınadan, yanında Bilge değil de Kaya olsa, asla sağ çıkamazdı, sadece kendisi değil yanındaki birkaç kişi dahil. Fırtınanın düşüncesiyle birlikte yine Duru’nun hissi sızdı içine. Onu düşünmemek için panikle kafasını yaklaştıkları yalıdan çevirip teknenin gerisine yürüdü.</p>

    <p class="paragraf ParaOverride-7">Çalan müziğin ritminde, arkada bıraktıkları dalgaların gece karanlığında parlayan maviliğine baktı.<span class="dip CharOverride-11"><a class="_idFootnoteLink" href="#footnote-225-38" id="footnote-225-38-backlink">38</a></span> Sonra kendine hatırlattı, dengedeydi… düşünceyle, geçmişle, hatta gelecekle baş edecek haldeydi. Düşünce kapılarını açıp bilincini saldı içeri. Duru kimdi? Gerçek miydi, yoksa ona yüklediği her anlamla duygu duygu oluşturulmuş bir hayal mi? Hayır! Bundan daha fazlasını düşünmeye gerek yoktu! Hayal ya da gerçek, özgün ya da ona yüklenmiş duygularla oluşturulmuş bir rüya olsun önemi yoktu, kalmamıştı. Bitmişti. Kalbine saplanmış kılıcı çıkarmış ve yarayı da acıyla dağlamıştı. Şimdi kalbinde, aklında, Duru’nun olduğu her yerde üzerinde ‘hayatının dersi’ yazan kocaman bir damga vardı!</p>

    <p class="paragraf ParaOverride-7">Aynı dersi iki kere almak zorunda kaldığını, yaşadıklarının kendine ne anlatmak istediğini analiz etmeyenlerin, aynı dersi daha da büyük darbelerle almak zorunda kalacağını düşünmedi Can, gözlerini yaklaştıkları yalıya dikti ve motor durduğunda yalının ışıklarının bölüm bölüm sönmesini izledi. Işıkların sönmesini, davetlilerin sürprize hazırlanmasını bekleyeceklerdi, evden işaret gelince harekete geçeceklerdi. Bölüm bölüm sönen ışıkların en sonunda hâlâ açık kalan ağacın ışığına dikti gözlerini, yalının ihtişamına meydan okurcasına nasıl da büyümüştü bu ağaç… ne kadar da güzeldi… görkemli, güçlü, eşsiz.</p>

    <p class="paragraf ParaOverride-7">Ağaca sahip olmak istedi. Parti sonrasında bu ağacın kesilip atölyesine taşınmasını istemeliydi, karar verdi. Yıllardan sonra atölyesinde üzerinde çalışmaya değecek görkemde bir ağaç bulmasına gülümsedi.</p>

    <p class="paragraf ParaOverride-7">Nihayet işaret gelmişti, motorlar tekrar çalışıp tekne yalıya yaklaşırken görünmemek için içeri girdi Can.</p>

    <p class="paragraf ParaOverride-7">Neredeyse 100 yıl önce, küçük bir çocuk ve dedesi tarafından vatanlarını yağmacıların elinden kurtarmanın anısına dikilmişti o sedir. Kozalaklarından düşen tohumlarla yanında üç ağaç daha bitmişti, doğanın tohumuna engel olmak mümkün müydü? Ne fırtınalar, ne yağmalamalar görmüştü o ağaç ama dayanmıştı. Dayanan her şey gibi dayandıkça güçlenmiş, güçlendikçe değerlenmişti, değerlendikçe kendisine dikilen gözler arsızlaşmıştı ama kesilmesi asla mümkün değildi. Evren, hayat, Yaradan buna izin vermeyecekti! Ama bunu bilmiyordu Can, küçük, şımarık bir çocuk gibi sadece istiyordu. İstediği şeyin kendisine ne dertler açacağını düşünmeden, hesaplamadan istemeye devam ediyordu. Tekâmülüne hizmet için doğduğunu, etrafındaki her şeyin sadece ruhunu Yaradan’ın anlayışına yaklaştırabilmek için var edildiğini unutmuş ve istemeye kurban olmuştu, sahip olma duygusunda kaybolmuştu. Kimseye ait olamayacak şeylerin sahipliği için ruhlarını satan yüzlercesinin ibretiyle doluydu tarih, görmek isteyene; anlamanı sağlamak için yaratılmıştı hayat gerektiği kadar tekerrür ederek ve asla evrimde geriye gitmeyerek, anlamak isteyene.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">7. Göksel</p>

    <p class="paragraf ParaOverride-7">Göksel müziğin içine sızar gibi sızdı kalabalığa, sakince yürüdü ve sahnenin önünde durdu, yukarıdan sarkıtılan ipin inmesini bekledi, etrafına bakındı.</p>

    <p class="paragraf ParaOverride-7">Bir gram yorulmadan dans eden kalabalık saatlerdir spor yapıyormuş gibi terlemiş, sırılsıklam olmuştu. Ayinde gibiydiler.</p>

    <p class="paragraf ParaOverride-7">Bu müziğe maruz kalıp da öylesine dikilmek mümkün değildi. Kimse birbirine bakmıyor, kimse bir diğerini yargılamıyordu. Herkes ayine katılmış yaşamı dansla kutluyordu bedenlerindeki canın ritmine yaklaşırcasına.</p>

    <p class="paragraf ParaOverride-7">Sırıttı Göksel, ilk defa kendini etrafındaki insanlarla aynı hissetti birkaç saniye. Sonra üzerindeki beyaz işçi tulumunun ön fermuarını kapattı, karanlıkta kalan sahneye çıkıp diğerlerinin arasında yerini aldı.</p>

    <p class="paragraf ParaOverride-7">Orkestra susmuş ve elektronik bir ritme girmişti.<span class="dip CharOverride-11"><a class="_idFootnoteLink" href="#footnote-225-39" id="footnote-225-39-backlink">39</a></span> Deniz kalabalığı izlediği yükseklikten kulaklığını kafasına takıp mikrofonu ağzına getirirken sahneye ışık verdi.</p>

    <p class="paragraf ParaOverride-7">Işıkla birlikte karanlıkta bekleyen işçi ordusu aydınladı. Beyaz işçi tulumlarının içinde, cinsiyetleri belli olmayan 19 kişi, birbirlerine senkronize kurulmuş makineler, ipe bağlı kuklalar gibi ritme başladıklarında Deniz vokale girdi.</p>

    <p class="paragraf ParaOverride-7"></p>

    <p class="paragraf ParaOverride-7"><span class="CharOverride-10">“Ritme bırak aklını… kalbinin attığı her vuruşta…</span></p>

    <p class="paragraf ParaOverride-7"><span class="CharOverride-10">Müziğe teslim olduğun her anda… doğacaksın yeniden…</span></p>

    <p class="paragraf ParaOverride-7"><span class="CharOverride-10">Söyle bana… niye burdasın?</span></p>

    <p class="paragraf ParaOverride-7"><span class="CharOverride-10">Sor kendine… ne kadarsın?</span></p>

    <p class="paragraf ParaOverride-7"><span class="CharOverride-10">Düşün… ancak o zaman varsın…”</span></p>

    <p class="paragraf ParaOverride-7">Kuklalar gibi sistematik bir şekilde kendi tutukluklarıyla engellenerek ritim tutan 18 kişinin ortasında sanki aniden kapıldığı elektrik akımının etkisiyle titremeye başladı Göksel. Diğerleri tutuk ritimlerine devam ederken titreyen Göksel’in üstüne yukarıdan bir ışık huzmesi indi. Işık huzmesinin altında titremesi hafifledi, tuttuğu ritim yumuşadı, sanki bir robotun insanlaşması, kuklanın birey olması gibiydi hareketleri. Sarmalandığı 18 kişiden bağımsız ve sanki onların tutsaklığından habersiz, onlardan tamamen farklı, erkeksi dans etmeye başladı. Sıçrayıp havada takla attı, yere indiğinde tek elinin üstünde amuda kalktı ve öylece kaldı… Tek elinin üstünde dengede amuda kalkmış bekleyen Göksel’in dengesini kaybedip sakince, milim milim kayarak yana devrilmeye başlaması ve bir ağacın devrilişi gibi vücudunu hemen dibinde dans edenin üstüne yıkması saniyeler sürmüştü.</p>

    <p class="paragraf ParaOverride-7">Bir blok gibi üstüne devrilen Göksel’in ağırlığıyla yere yapıştı yanındaki. 17 kişi dansa devam ederken iki kişi yerdeydi. Göksel bir sıçrayışta kalkıp havadaki perendelerine devam ederken ışık huzmesi düştü diğerinin üstüne ve aynı titreyiş vücut buldu bedeninde, nihayet o da insanlaşınca Göksel’e katıldı. Karşılıklı vücutlarının üstünden sıçrayıp havalandılar, perende atarken ikisi de gerideki iki kişiye çarptılar. Diğerleri danslarına devam ederken çarptıkları o iki kişi yere yapıştı bu sefer ve yine aynı ışık huzmesiyle titreyip insana dönüştüler…</p>

    <p class="paragraf ParaOverride-7">Dansçıların hepsi düşüp sonra da ışığa teslim olana kadar devam etti bu döngü. En sonunda birbirinden farklı ama ahenk içinde taklalar, perendeler atarak dans eden 19 kişi oldular sahnede. Bir bedenin birbirinden ayrı ama birlikte çalışan organları gibi ahenkteydiler.</p>

    <p class="paragraf ParaOverride-7">Evrenin sayısı değil miydi 18’in 1’e bağlanması ve 19’a ulaşması? Döllenen bir tohumun ilk oluşturduğu kalp hücresinde sadece tek bir hücreye hayatın doğması değil miydi koca vücuda yaşamı indiren? Hayat da anlam gibi bulaşıcı değil miydi, dokunduğu her bedene yerleşen?</p>

    <p class="paragraf ParaOverride-7"></p>

    <p class="arabaslik_sol ParaOverride-12" xml:lang="en-GB">8. Can Manay</p>

    <p class="paragraf ParaOverride-7">Tekne yaklaştığında yaktı sigarasını Can, zafer sigarası için bundan daha iyi bir zaman olamazdı. Derin bir nefes aldı, hemen ardından bir nefes daha… zehri çekti içine, dumanın içindeki zift ciğerlerine yapıştığı için sersemledi, hücrelerinin ölümünde kafa buluyordu insan, gerçekten garipti.</p>

    <p class="paragraf ParaOverride-7">Yaklaşan tekneden inmeden önce parmaklarının ucundaki sigarayı fırlatıp attı denize… yanına gelen Zeynep’e baktı, nasıl da anne gururundaydı. Bir sıçrayışta iskeleye atladı Can ve Zeynep’in inmesine yardım etti. Yanında yürümeye kalkan Zeynep’e önden gidip kapıları açmasını hatırlattı, partinin sürprizliğini hatırlatan bir göz kırpmayı da ekleyip onu yolladı.</p>

    <p class="paragraf ParaOverride-7">Ceketinin yakasını kaldırıp başladı yalnız adamı sergilemeye. Kaşları çatık, saçları darmadağınık, keskin kısık gözleriyle jilet gibi Can Manay yürüdü bahçeye, başını yerden kaldırmadan. Birkaç adım önünden giden Zeynep’in açtığı salon kapısından geçti. “Işıklar…” demişti, sanki kapalı olmasına şaşırırcasına. Tam o sırada ışıklar açılmış ve Can Manay’a sürprize gelen herkes sahteliklerinin doruklarında “Sürpriz!” diye bağırmıştı.</p>

    <p class="paragraf ParaOverride-7">Hayretle kafasını kaldırmıştı Can Manay, yakası kaldırılmış pardösüsünün içinde, kızarmış kısık gözlerindeki ifade ertesi gün tüm gazetelerin magazin sayfalarında olacaktı. Öyle bir bakmıştı ki o fotoğrafı gören her kadın ve hatta bazı erkekler Can Manay’la kurdukları fantezilerini hatırlayacaklardı. Araya giren diğer oyuncuları çıkarıp yatağa Can Manay’ın o ifadesiyle girecekti bazıları, bazılarıysa uzun bir süre atmayacaktı gazetenin o sayfasını. Ama bu kadarı yeterli değildi.</p>

    <p class="paragraf ParaOverride-7">Magazin, kendi hayatlarının değersizliğinde çaresizlik içinde diğerlerinin hayatıyla beslenen ahmakların odağıydı. Magazin sayfasından daha öne geçmeliydi Can, emindi. Haberlere oturmalıydı, sadece bir an. Bir kıvılcım yetecekti, asıl akıllarına düşmesi gereken kitleye ulaşmasına. İzleyeceği yol çok klişeydi. Ama klişiye klişe yapan daima işe yaraması değil miydi?</p>

    <p class="paragraf ParaOverride-7">Etrafında toplanan insanların elini sıkarken hüzünlü bir şaşkınlıkta gibiydi ifadesi. Hüzünlü bir savaşçıdan daha çekici ne olabilirdi?</p>

    <p class="paragraf ParaOverride-7">Şampanyalar patlatılmış, Can Manay’ı kutlamak isteyen insanlar coşkuyla onu sarmalamıştı. Ali dikildiği köşeden dikkatle izledi kalabalığı ve Can’ın hüzünlü tavrını… İlk defa fark ettiği bir hal suratına ifade olarak yansıdı, kaşları çatıldı. Can nasıl da samimi rol yapıyordu. Sürpriz partiyi bilmiyormuş gibi davranması değildi şaşırdığı, yaptığı rolü ne kadar samimi oynuyor olmasıydı. İçi sıkıldı Ali’nin, aklı ona Bilge’nin hallerini Can’a bağlamasını söylerken kalbi itiraz ediyordu. Yıllardır yanında olduğun adamı mı kıskanacaksın, sana sahip çıkan adama nankörlük mü yapacaksın diyordu. Etrafa bakındı dikkatle… Bilge neredeydi? Göremedi. Derken merdivenin gerisindeki büyük bitkilerin arkasındaki siyah parıltıyı fark etti. Kafasını çevirecekti ki bitkilerin arkasında neredeyse saklanmış gibi duran kişi geri çekilip merdivenlerden indi. Ali otomatik bir adım attı peşinden, ama durdu, aklı ne düşüneceğini şaşırmıştı. Sakince merdivenlere yaklaşıp grinin siyaha kavuştuğu parlak elbisenin içinde merdivenlerden mutfağa inmesini izledi Bilge’nin… Peşinden gitse ne diyecekti: Neden üstünü değiştirdin mi! Belki de Bilge değildi diyerek yalan söyledi kendine, mutfağa doğru inerken… mutfak boşalmıştı, dört aşçı dışında tüm elemanlar yukarıdaydı. Mutfağın derinliğinde tek başına dikilmiş ve Bilge olmaması için neredeyse dua edeceği kişiye baktı dikkatle. Elbisesinin açıkta bıraktığı sırtının kendini saklamak isteyen kamburluğu, o kamburluğun iyice sergilediği omurgasının ince kemikleri Bilge’ye aitti. Gözlerini Bilge’nin çıplak sırtından ve elbisesinin narin parlaklığından kurtarıp suratına baktı, arkası dönüktü ama başı hafifçe yana dönmüştü, düşünüyordu. Ali bu duruşta, dalgınlıkta bir kadının neyi düşündüğünü biliyordu, daha fazla izlemeye gerek yoktu. Duvarlar üstüne üstüne gelirken çıktı merdivenleri ve kendini bahçeye attı. Hissettiği yalnızlık o kadar büyümüştü ki bir yere yaslanmazsa sanki yalnızlık onu devirecekti. Yürüdü ve sırtını o ağaca yasladı. O sırada ağacın ışıkları aniden yandı. Elerini bedeninin iki yanına sarkıtıp gerisindeki ağaca dokundu avuçlarıyla… yalnız olmadığını söyledi ağaç sanki ona. İnsandan da, yaşanmışlıklardan da, dünyada var olan her olgudan da daha güçlü bir şey vardı, gözlerini kapatıp aslolanı hatırladı Ali.</p>

    <p class="paragraf ParaOverride-7">Bir yaratıcı vardı, evrenleri yaratan, bu ağaca can veren ve etrafındaki her şeye anlam yükleyen. İnsan hatırladığı sürece o anlamın bir parçasıydı, hissettiklerinde kaybolmamalı ve asla neyin parçası olduğunu unutmamalıydı! Anlamsızlaşmamalıydı. Anlam asla diğerlerine bağlı olamazdı. Hep vardı… fark edilmeyi beklediği yerde hep pusudaydı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">9. Bilge &amp; Can<span class="dip CharOverride-11"><a class="_idFootnoteLink" href="#footnote-225-40" id="footnote-225-40-backlink">40</a></span></p>

    <p class="paragraf ParaOverride-7">Görevliler mutfağa inmeye başladığında, üzerindeki şık kıyafetiyle nasıl da aralarında sırıttığını fark etti Bilge ama yukarı çıkamazdı, kendini gösterircesine Can’ın… Manay’ın karşısına dikilemezdi. Kamufle olmak için eline aldı programı ve etrafındakilerin seri şekilde işlerini yapmasını kontrol etmeye başladı.</p>

    <p class="paragraf ParaOverride-7">Telefonu hiç çalmasa, iskeledeki güvenlik yanaşmak isteyen lüks tekne için Manay’ın teknesinin çekilmesine izin istemese, davet edilen herkesin geldiğini zaten bildiği için sürpriz yapıldıktan sonra gelen bu kişinin kim olduğunu Bilge merak etmese, asla çıkmayacaktı bu mutfaktan ama çıktı.</p>

    <p class="paragraf ParaOverride-7">İstenmeyen birilerinin partiye katılması engellenmeliydi. Belki gelen Eti’ydi. Güvenliği arayıp kendisini beklemelerini söyledi. Hızla çıktı merdivenleri, üst kata ulaştığında daha önce kamufle olduğu bitkinin ardına sığınıp salona baktı, bulunduğu noktayla sokak kapısı arasında kimse yoktu, fırlayıp bahçeye çıktı. Ağaca sırtını dayamış kendisini izleyen Ali’yi fark etmedi. Binanın etrafından dönüp ön bahçeye geldi. Salon kapısı iki kanattan açılmış, davetliler ısıtmaların konforunda bahçenin de keyfine varıyorlardı. Manay’la karşılaşma riski olduğu için kaçamak bakışlarla iskeleye doğru hızla yürüdü Bilge.</p>

    <p class="paragraf ParaOverride-7">Zeynep ona seslenmese, Bilge dönüp Zeynep’le konuşmak zorunda kalmasa, bakışı, ortasında bulunduğu kalabalığın ısrarlı ilgisine rağmen kendi üzerine dikilmiş Can Manay’ın bakışıyla buluşmasa… buluştuğu yerde gözleri bu kadar uzun kalmamış olsa…</p>

    <p class="paragraf ParaOverride-7">Kafasını çeviremedi Bilge, ne Zeynep’in kıyafetiyle ilgili iltifatlarını duyabildi ne de çalan telefonunun sesini… Sesler uğultulara, insanlar gölgelere dönüştü, baktığı yerde bir tek Can Manay vardı… suratındaki gülümseme kayboldu siyah gözlerindeki anlamın altını çizercesine, sonra bakışı sertleşti kendisinden kaçıldığını bilircesine ve kafasını sakince birkaç milim sağa yatırdı kendini tamamen ortaya koyan bir labirent gibi tüm kapılarını açmış davet edercesine…</p>

    <p class="paragraf ParaOverride-7">Zeynep’in dokunmasıyla resmen sıçradı Bilge, bakışını Can’dan koparıp çalan telefonunu açmasını söyleyen Zeynep’i dinledi. Açtı telefonunu. Güvenlik yaklaşan tekne için izin bekliyordu. Bilge izin verilmesini söylerken iskeleye yürüdü. Kalbi sanki atmıyor göğsünü parçalayıp çıkıp gitmek istiyordu. Daha önce yaşadığı milyonlarca anın hiçbirinde böylesine âciz, böylesine kontrolsüz hissetmemişti kendini Bilge, ne annesinin ölümünde, ne Murat’ın yok oluşunda… daha önce sanki hiç hissetmemişti.</p>

    <p class="paragraf ParaOverride-7">İskeleye birkaç adım kalmıştı, yürürken ellerini iyice yumup sıktı, hissetmek yaşamaktan bile ağırdı.</p>

    <p class="paragraf ParaOverride-7">Bilge karanlığın içinde kayboldukça elbisesinin parıltılarının artmasını izledi Can. Çıplak sırtının kemikleri her adımda kıvrılıyordu sanki… daha önce hiç dokunulmamış, hiç hissettirilmemiş, kendini hazza bırakmamış bir tenin çekiciliğiyle. Duygular ve zevklerin bedene indiği o ilk anların yarattığı etkiye tanıklık etmek, o ilk defaların sebebi olmak, o ilk hazların rehberliğini yapmak… Yemin edebilirdi Can, bu elbisenin altında bile Bilge’nin o pamuklu külotunu görür gibiydi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">10. O an Özge…</p>

    <p class="paragraf ParaOverride-7">Sadece doymaya odaklanmış doyumsuz asalakların, asla doymayacaklarını bir türlü anlamadan yemelerini, içmelerini, etrafındaki tüm anlamları tüketen dedikoduları birbirlerine bulaştırmalarını, giydikleri kıyafetlerin, ayakkabıların, taktıkları çantaların pahalılığında kendi değersizliklerini saklama çabalarını izledi Özge, çekildiği köşeden.</p>

    <p class="paragraf ParaOverride-7">Hiçbir şey değişmemişti, değişmiyordu. Konforun tuzağına düşen insanlar yüzyıllardır aynı şekilde kayboluyorlardı. Ulaştıkları konforu arkadan gelenlere yolu açmak, üretmek için kullanmak yerine, yollara gişeler koyup arkadan gelenlerden para kesiyorlardı. Çeşmenin başına geldiklerinde sırada beklerken çektikleri susuzluğu unutup, geride, sırada bekleyenlerle bağlarını koparıp onların susuzluğunu umursamadan çiçeklerini sulamaya dalmış cahil zengin ordusu gibiydiler. Periyodik aralıklarla susuz ve geride kalmışların o bahçelere girip önlerine gelenleri öldürmesi, ihtilaller ve devrimler adeta ihtiyaç olmuştu insanlık için. Kollarına taktıkları gösterişli ama ruhsuz karıları ve öznesi para olan anlamsız konularıyla ne kadar sıkıcı, ne kadar zavallı ve ne kadar tehlikeliydiler. Hepsi bu gece yok olsa… ı ıh! Hiçbir şey değişmezdi, daima çeşmenin başına çöreklenecek tekâmülsüz birileri gelirdi. Tek çare vardı. Çeşmenin başına geçmek ve herkesin ihtiyacı olan suyu aldığından emin olmak.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">11. O an Ali…</p>

    <p class="paragraf ParaOverride-7">Ağırlığını dayadığı ağaçtan zorla koparmıştı bedenini Bilge’nin peşinden giderken. Keşke gitmeseydi… Önce Zeynep’in Bilge’ye atılan heyecanlı halini izlemiş ve sonra Bilge’nin suratındaki ani değişimi fark etmişti.</p>

    <p class="paragraf ParaOverride-7">Telaşın ve kaynağı bilinmeyen bir tedirginliğin nasıl da hücre hücre yüzünü terk ettiğini, güneşinin çekimine kapılmış bir gezegen gibi nasıl da baktığı yöne çekildiğini gördü Ali… Kendi hissettiği duyguların doğumunu izledi onun yüzünde… ve sonra sakince o doğuma neden olan kaynağa çevirebildi bakışını… Can… güneşi olmaya hazırlandığı gezegenin kendisinden çok daha büyük bir kütlesi olduğundan ne kadar da habersizdi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">12. O an Ada…</p>

    <p class="paragraf ParaOverride-7">Ruhunda gezinen melodilere teslimdi Ada, ne konuşulanları duyuyordu ne de sorulanları cevaplıyordu.<span class="dip CharOverride-11"><a class="_idFootnoteLink" href="#footnote-225-41" id="footnote-225-41-backlink">41</a></span> Ne denirse densin kafasıyla onaylıyor ve aklında akan, kendisini kanal olarak kullanıp dünyaya inen müziği dinliyordu, iskeleye yaklaşan muhteşem yelkenliden gözlerini ayırmadan.</p>

    <p class="paragraf ParaOverride-7">Gecenin içinde parlayan elbisesiyle bir kız girdi tekneyle arasına… Etrafındaki adamları yönlendiren kızın hali ne kadar da ilginçti… becerikliydi. Grinin siyaha kaydığı parlaklığı izledi. Gözlerini insanların üzerinde gezdirdi…</p>

    <p class="paragraf ParaOverride-7">Can Manay gözlerini tekneye dikmişti, geri kalan herkesse Can Manay’la tekne arasında gidip gelmekteydi. Şu köşede dikilen kız hariç, ne kadar yeşildi gözleri…</p>

    <p class="paragraf ParaOverride-7">Ada ve Özge göz göze geldiler, içinde bulundukları kalabalığa olan yabancılıklarını birbirlerinin gözlerinde gördüler.</p>

    <p class="paragraf ParaOverride-7">Ada isyanı gördü Özge’nin yeşilinde, Özge kaybolmuşluğu fark etti Ada’nın ifadesinde. İkisi de hafifçe gülümseyip düşüncelerinin kendilerini götürdüğü yerlere doğru yolculuklarına devam edercesine bakışlarını birbirlerinden ayırdılar.</p>

    <p class="paragraf ParaOverride-7">Özge anlamları, Ada müziği işlemeye devam etti.</p>

    <p class="paragraf ParaOverride-7">Peki ya şurada tek başına, sanki bu dünyaya ait değilmişcesine dikilen genç erkek de kimdi? İskelenin karanlığında parlayan kıza dikmişti gözlerini ama sonra arkasını sakince dönüp gitti… gitmek istemeyen biri gibiydi. Ada’nın müziği devam etti.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">13. O an Can…</p>

    <p class="paragraf ParaOverride-7">Sohbeti eşit bir ağırlıkla dağıtmıştı etrafında toplanan, sorular soran kalabalığa. Sürprizin ilk saniyelerinde Şadiye karşılamıştı onu, sonra İrem, Arzum… Her duruşunun özellikle çağrılan magazin ajanları tarafından kaydedildiğini, fotoğraflandığını bilerek küçük ve anlamlı hareketler içindeydi Can.</p>

    <p class="paragraf ParaOverride-7">Bilge’ye hissettiği merak biraz kontrolsüz bir etki yaratmıştı ama olsun diye düşündü, bu kontrolsüz salakların yanında kendi kontrolsüzlüğü asla fark edilmezdi. Dengedeydi. Üzerine kitaplar yazması gerekirdi anlatmak için.</p>

    <p class="paragraf ParaOverride-7">Kendi teknesi yer açmak için açılmıştı, yelkenli yaklaşırken tamamen arkasını döndü iskeleye ve sohbetleri dinledi, zayıflayan ve çizgileri derinleşen suratına artık yakışmayan yarım gülümsemesi tamamen silinmiş, yerine gözlerinin karanlığında parlayan bir ışık gelmişti, silik ama kendine çeken bir ışık. Acıyla renklenmiş bir ışık. Bir erkeğin gözüne en çok yakışan ışık.</p>

    <p class="paragraf ParaOverride-7">Bir anda gazeteciler hararetle uzaklaştılar Can’ın markajından, kendi üzerinden alınan dikkatin nereye gittiğine hemen dönüp bakmadı Can… planladığı gibi birkaç saniye bekledi.</p>

    <p class="paragraf ParaOverride-7">Etrafındaki insanların da dikkati paparazzileri takip edince sakince döndü, önünde yığılan kalabalığın arkasından yürüyüp köşeye, ağacın önüne geldi ve Evangelin Noglie’nin her adımı zarafetle yüklenmiş, her hareketi alışık olduğu ilgiyle bezenmiş, her hali güzellikle donanmış yürüyüşüne baktı… gözleri hafifçe açıldı, aklına gelmesine izin verdiği Duru’nun fikri düşüncesine yayıldı ama fikri hemen sınırlandırdı yoksa hissettiği dengeye rağmen sarsılacaktı, Duru’ya hissettiği duyguyu Evangelin Noglie’ye hissettiğini düşündü… olmadı!</p>

    <p class="paragraf ParaOverride-7">Bakışı istemsizce birkaç milim kaydı ve dünyanın en ünlü, en seksi, en çok merak edilen, en çok istenen Hollywood yıldızının ardında, birkaç adım gerisinde, elindeki listeyi kontrol eden Bilge’de durdu. Derin bir nefes aldı, Evangelin’in kendisine yaklaşmasını beklerken, gözünün ucuyla Bilge’yi izlerken…</p>

    <p class="paragraf ParaOverride-7">Fotoğraf flaşları ve kendisiyle tanışmak isteyen sosyetik ünlülerin merakının arasında adım adım yaklaştı Evangelin Can Manay’a. Tam da söylenen yerdeydi. Özel jetle bu tuhaf ülkeye gelmesi, üzerindeki elbiseyi giymesi, bu tuhaf sürpriz partide iskelede inmesi ve bu adama yürümesi, onunla bir kez öpüşmesi 3 milyon euro getirmişti, masraflar hariçti.</p>

    <p class="paragraf ParaOverride-7">Paranın içinde kaybolanların dünyasıydı burası, amaçsızlaştıkları için imajlarına harcıyorlardı kazandıkları parayı. Diğerlerinin düşüncelerinde oldukları sürece var olduklarını hissediyorlardı, yoksa, sanki hiç doğmamışlardı. Yarattıkları imajdı tüm gerçeklikleri, çünkü hiçbiri gerçek değildi.</p>

    <p class="paragraf ParaOverride-7">Evangelin’den gözlerini ayırmadan onu izledi Can, izlendiğinin farkında çapkınlığının doruklarında bir ifadeyle, hiçbir şey hissetmese de. Evangelin, üzerinde krem rengi parlak pullarla bezenmiş, beyaz bir yılanı anımsatan ve göğüs dekoltesi karnına kadar “V” şeklinde inen, her adımında sağ bacağını izleyicilerine sunan, cinselliğin ve kariyerinin doruklarında genç bir kadın olarak nefes kesiciydi. Filmlerdeki hallerinden daha güzeldi. Tropikal bir ormanda, çiftleşme öncesi hallere bürünmüş nesli tükenmek üzere olan, nadide bir kuş gibi…</p>

    <p class="paragraf ParaOverride-7">Bu kadın davet edilmemişti, listeyi ezberlemişti Bilge, dünyanın en çok istenilen starı davet edilse bilirdi. “Can davet etmiş olmalıydı, acaba tanışıyorlar mıydı?” diye düşünerek kaldırdı başını elindeki listeden ve durdu, nefesi tutuldu!</p>

    <p class="paragraf ParaOverride-7">Evangelin elini uzattı Can’a ve Can elini parmaklarının üstüne koyup burnuna götürdü, öpmek yerine tenini kokladı sakince, burnunu hafifçe sürtüp bileğinde kaydırarak ve bileğinde durup bir nefes daha alarak. Evangelin diğer eliyle Can’ın kulağının üstündeki saça dokundu, kulağının kenarında kaydırdı parmaklarını… Can başını kaldırdı, birbirlerine baktılar. Centilmen bir hareketle Evangelin’i içeri davet etti. Belinden tutup onu yönlendirirken başparmağını, sırtı neredeyse kalçasına kadar açık elbisesinden aşağı hafifçe kaydırdı, okşarcasına.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">14. O an Bilge…</p>

    <p class="paragraf ParaOverride-7">Kalabalığın arasında kayboldu Bilge, kendini dünyanın en aptal kadını hissetti ve o an ilk defa kadın gibi hissettiğini fark etti, üzerindeki elbisenin içinde sanki cehennemdeydi.</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-35-backlink" id="footnote-225-35">35</a> Müzik önerisi: Heinali - Sway, sway</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-36-backlink" id="footnote-225-36">36</a> Video önerisi: Japanese war music</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-37-backlink" id="footnote-225-37">37</a> Müzik önerisi: Nuttin’ But Stringz - Broken Sorrow</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-38-backlink" id="footnote-225-38">38</a> Müzik versiyon önerisi: Hot 100 Originally by Kanye West - Runaway (akustik versiyon)</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-39-backlink" id="footnote-225-39">39</a> Müzik önerisi: Behind the Wheel - Depeche Mode</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-40-backlink" id="footnote-225-40">40</a> Müzik önerisi: Nightbook “The Planets” - Ludovico Einaudi</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-41-backlink" id="footnote-225-41">41</a> Müzik önerisi: In Principio - Ludovico Einaudi</p>
      </div>
    </div>
  </div>
</body>
</html>
