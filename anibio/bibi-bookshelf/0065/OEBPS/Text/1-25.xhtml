<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-25</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-22"><span><img alt="sekil.png" class="_idGenPageitem-6" src="../Images/sekil_fmt40.jpeg" /></span> 21. BÖLÜM <span><img alt="sekil.png" class="_idGenPageitem-6" src="../Images/sekil_fmt41.jpeg" /></span></p>

    <p class="arabaslik_sol" xml:lang="en-GB">1. Bilge</p>

    <p class="paragraf ParaOverride-7">Sıra sıra dizilmiş reklam panolarının hepsinde “Avrupa’nın en büyük gösterisi, Avrupa’nın en büyük gösteri merkezi Tepe’de” yazıyordu. Gösteriden bir sahnenin fotoğraflandığı afiş bir aydır şehrin her köşesindeydi. Biletler satışa çıktıkları gibi bitmişti, biletlerin bitmesi bile haberlerdeydi. Gösteri üç gece sahnelenecekti ve bugün ilk gecesiydi. Duru şehre gelmiş olmalıydı. Aklını Duru’dan alıp, kafasını afişten çevirirken bir daha outdoor’lara bakmaması gerektiğini kendine söyleyerek yürüyüşüne devam etti Bilge.</p>

    <p class="paragraf ParaOverride-7">Sahilde, eşyalı küçük bir eve taşınmışlardı. Evin tek kusuru 150 metre ilerideki bu panolara olan yakınlığıydı. Sahile her indiğinde afişi görmek zorunda kalıyordu. Afişi her gördüğünde aklına Can geliyor, aklına Can her geldiğinde de Ali’ye yaptığı haksızlıkla yüzleşiyordu. Zaten sürekli kulağının arkasından fısıldayan bir sancıydı Ali’nin düşüncesi… Bu yüzleşmeler artık fazla geliyordu.</p>

    <p class="paragraf ParaOverride-7">Düşüncelerini Ali’den koparıp bebeğine mırıldandı.</p>

    <p class="paragraf ParaOverride-7">“Her şey yolunda olacak. Hayat bizi yalnız bırakmayacak.”</p>

    <p class="paragraf ParaOverride-7">Ama her şeyin yolunda olması için bu şehirden gitmesi şarttı. Peki Doğru’nun okulunu nasıl ayarlayacaktı?! Okullar tatil olur olmaz, Doğru’yu da alıp gidecekti ama nereye? Can’ın ilişkilerinin Doğru’ya açtığı kapıları kapatıp matematik bölümünden onu alması büyük yıkım olacaktı… ama başka ne yapabilirdi? Gitmeyip burada Eti’nin teklifini kabul edebilirdi belki. Ama burada kalırsa doğacak bebeğini Can’ın yıkıcı etkisinden, zehirli varlığından nasıl koruyabilirdi? Doğru’yu kurtarmaya çalışırken kızını feda edemezdi. Bankada epey parası vardı, küçük bir kasabaya taşınsa, bölgedeki üniversiteye rüşvet verse, o kasabada huzurla kızını büyütse… Ama üniversitedekiler onu uyarmıştı “Yatay geçişini yapsanız da bir süre sonra özel durumu yüzünden kabulünü geri alabilirler” diye. Sorular soruları doğurdu, problemler yığıldıkça yığıldı. Adım adım panolardan uzaklaşırken nefesi daraldı, o sırada alarmı çaldı. Balıkyağı içme vakti gelmişti. Bebeğinin zekâsını Can’ın zehrinden korumak için küçük bir tedbirdi, ispatlanmıştı, hamileyken balıkyağı içen annelerin çocukları daha zeki oluyorlardı. Kendini rahatlatırken çantasından suyunu ve balıkyağını çıkarıp içti. Şişeyi indirdiğinde kendi adını duydu, çok uzun süre duymadığı birinin sesinden.</p>

    <p class="paragraf ParaOverride-7">Kaya oltasını toplarken yüzünü Bilge’ye dönmüştü, elinde döndürdüğü oltayı kenara bırakırken “Hiç değişmemişsin” dedi ama Kaya çok değişmişti. Sakalla sarmalanan suratı, arkadan topladığı uzamış saçları, üzerindeki salaş kıyafetleri ve suratında daha önce bir kez bile görmediği o tebessümle… onu tanımakta zorlandı Bilge. Tereddütle, “Kaya?” dedi.</p>

    <p class="paragraf ParaOverride-7">Kaya kahkahayla gülüp, “Bu kadar da olamaz! O kadar değişmedim” dedi ve Bilge’nin yanına yürüdü. “Ellerim çok kirli olmasa tokalaşırdım seninle.”</p>

    <p class="paragraf ParaOverride-7">Nasıl tepki vereceğini bilemedi Bilge, gülümseyemedi bile. Kaya’nın işine mâl olmuştu ve şimdi gördüğü yakınlığın anlamsız olduğunu düşünürken “Sana teşekkür etmem lazım” dedi Kaya. Bilge aklındaki karmaşayı gizlemeden, mesafeli “Neden?” diye sordu, samimi hissetmediği birine samimi davranamayacaktı.</p>

    <p class="paragraf ParaOverride-7">Kaya “Ayrıldığınızı biliyorum” dedi. Bilge iyice gerildi, aşağılayan sözler şimdi gelebilirdi. “Can beni aradı, senin gidişinle epey sarsılmış olmalı.” Bilge’den bir tepki bekledi... Tepki gelmedi.. Aynı donuk, tetikte ifade yerli yerindeydi.</p>

    <p class="paragraf ParaOverride-7">Kaya’yı aramıştı Can… şaşıramadı Bilge. Utanmazca ihtiyaçlarını gideren birinden gelecek en doğal hareketti bu, bir köleyi kaybedince eskisini çağırmak.</p>

    <p class="paragraf ParaOverride-7">Kaya öylece baktı Bilge’nin gözlerine, kendisini görmesini, aynı tarafta olduklarını fark etmesini istedi. Hâlâ ne kadar da oyunsuzdu, Can’la geçirdiği zaman saçları dışında hiçbir şeyini değiştirmemişti ama Bilge çoktan “İyi günler” demişti bile.</p>

    <p class="paragraf ParaOverride-7">“Can’a bakışını hatırlıyorum. Ne kadar da dokunulmazdın onun karşısında, ona bağışıklığın olduğunu düşünmüştüm…” dedi Kaya, Bilge uzaklaşırken.</p>

    <p class="paragraf ParaOverride-7">Adımları yavaşlasa da durmayacaktı Bilge, eğer Kaya “Hamile olduğunu biliyor mu?” demeseydi.</p>

    <p class="paragraf ParaOverride-7">Durdu Bilge, dönmedi, ama gidemedi de… Bu sinsi adamın her şeyi karıştırmasına izin veremezdi. Karşısındakini yok etmeye hazır bir ifade ile döndü Kaya’ya, savaş istiyorsa savaşacaktı onunla!</p>

    <p class="paragraf ParaOverride-7">Ama “Hayat ne tuhaf!” dedi Kaya anlayışlı bir tebessümle. “Kendimi dünyanın en şanslısı hissederken ne kadar da mutsuzmuşum aslında.” Cebinden telefonunu çıkardı. Bilge Kaya’ya yaklaştı, Can’ı aramasına izin veremezdi! Kaya telefonu ona uzattı, “Bu da benim ki…” derken.</p>

    <p class="paragraf ParaOverride-7">Şaşkınca telefonu aldı Bilge, küçücük bir bebek vardı ekranda. Bilge düşüncenin akıntısına kapılırken Kaya, “Seni hep Ali’yle düşünmüştüm” dedi. Hormonlardan mıdır, Kaya’nın beklenmedik samimiyetinden mi, ekrandaki bebeğin pembe beyaz gülümsemesinin yüreğe işleyen sevgisinden mi yoksa Ali’nin adının yankılanmasından mı bilinmez, gözleri doldu Bilge’nin, kafasını yavaşça iki yana sallarken söylemek istediklerine yenildi, ağzından döküldü kelimeler.</p>

    <p class="paragraf ParaOverride-7">“Can’ın fanatiği olarak uyanabilirsin demiştin bana…”</p>

    <p class="paragraf ParaOverride-7">Ağlamamalıydı, bu adamı tanımıyordu bile ama Kaya sarıldı ona, sırtını sıvazlarken, “Kaç kişi var sanıyorsun ondan kendi isteğiyle uzaklaşabilen!” dedi neredeyse coşkuyla.</p>

    <p class="paragraf ParaOverride-7">Kendi isteğiyle uzaklaşmamıştı Bilge, uzaklaşmak zorunda kalmıştı, Duru’yu geri almak için Can böylesine çabada olmasa onun yanında huzurla duracaktı, şimdi hissettiği duygular asla içinde doğamayacaktı. Ama bunları söyleyemezdi. Kimse yoktu Can Manay’dan kendi isteğiyle uzaklaşan, Duru dışında. Hıçkırıklara boğuldu Bilge… Ali’yi tamamen kaybetmişti!</p>

    <p class="paragraf ParaOverride-7">Kaya “Şışşş… En doğrusunu yaptın sen ve ona söylemediğini biliyorum yoksa gitmene izin vermezdi. Bir süre iş bulmana izin vermeyecek ama sen geleceksin onun hakkından. Hayat izin verecek” dedi.</p>

    <p class="paragraf ParaOverride-7">Bilge çekti kendini ama Kaya bırakmadı onu, omuzlarından tutup, “Hayat çok daha güzel olacak senin için, gerçekte neyin önemli olduğunu anlayacaksın. Varlığıyla kafanı karıştırıp sana rotanı şaşırtamayacak. Can’la birlikteyken her yol ona çıkar, şimdi özgürsün, artık kendine gidecek yolların. Göreceksin” dedi.</p>

    <p class="paragraf ParaOverride-7">Bilge toparlanıp kendini hafifçe çekti. “Teşekkür ederim” dedi. Bu ani samimiyet fazla gelmişti, elini uzattı tokalaşmak için ama Kaya bir kahkaha atıp yine sarıldı ona.</p>

    <p class="paragraf ParaOverride-7">“Gevşe artık” dedi. “Can fırtınasından sağ çıkan nadirlerdensin sen!” Gülüp kafasına bir öpücük kondurdu, döndü, tuttuğu balıkları koyduğu kovasını aldı. Gülümseyip uzaklaşırken “Hayat hepimizden daha akıllı!” diye bağırdı. Hayatın aklını keşfedenler ne kadar da rahattı.</p>

    <p class="paragraf ParaOverride-7">Kaya’nın ardından baktı Bilge, o uzaklaşırken tüm önyargıları da eridi gitti. Kaya kendine gelmişti. İnsanın kendine gelmesi bir yolculuktu, çıkmaz sokakların tuzağında, kayboluşların yamacında doğruda durursan kısa, kısa yolu seçmeye kalkarsan upuzun bir yoldu bu. Bir zamanlar paparazzilerin gözdesi, magazinin prensi kayıp Kaya şimdi tanınmaz bir halde yürürken nihayet yolunu bulmuştu. Kendine gidiyordu.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">2. Can Manay</p>

    <p class="paragraf ParaOverride-7">Salona akan kalabalığın yerine oturmasını donuk bir sabırsızlıkla bekledi Can, müzikalin başlamasına dakikalar kalmıştı. Duru’nun adını fısıldadı zihni ve hemen gözlerini kapatıp onun ismini engelledi. Ona kavuşmadan adını düşünmeyecekti!</p>

    <p class="paragraf ParaOverride-7">Dün onu her yerde ararken en sonunda yemin etmişti. Artık kendini kontrol edecekti.</p>

    <p class="paragraf ParaOverride-7">Ekibin yerleştirildiği otele hiç gelmemişti. Evine de gitmemişti. Bilge gittiğinden beri kronikleşen ve insomniaya dönüşen uykusuzluğu, dün gece O’nun tenine dokunabilmiş olmanın duygusuyla iyice kamçılanmış, ona bir anlığına da olsa sahip olmanın etkisiyle dayanılmaz bir hal almıştı. İki mastürbasyona rağmen gözünü kırpmamıştı Can. Sabah denge seansına kabul edilmeme korkusu yüzünden uyku ilacı da alamamıştı. Sabaha karşı Bilge’ye gitmeyi düşünmüştü, ona sarılsa içindeki fırtınayı dindirebilecek, uyuyabilecek gibi hissediyordu. Ama tabii bu sadece bir hayaldi. Artık Bilge’ye gidemezdi… Zaten Duru gelmişti, uykunun canı cehennemeydi!</p>

    <p class="paragraf ParaOverride-7">Onu görmeye bu kadar az kalmışken sanki artık vücudunu hissetmiyordu. Sanki sadece iki gözden ibaretti. Sahneye tepeden bakan kapısı kilitlenmiş locasında oturduğu koltuğa kenetlenmiş iki el ve sahneye odaklanmış iki gözle Can Manay, yerlerine yerleşen diğer izleyicilerin üstünde bir saatli bomba gibiydi. Kıpırdarsa kalkıp patlarcasına ona koşacaktı.</p>

    <p class="paragraf ParaOverride-7">Kendinden daha büyük bir duygu teslim almıştı varoluşunu, o an yanında bomba patlasa sahneye odaklanmaktan vazgeçebilir miydi?… Hayır. Onu beklemekten vazgeçilemezdi. Sabırlı olmalıydı! Sabırlı olduğu için onu buraya getirebilmişti, sadece biraz daha sabır gerekti! Biraz daha sabırla o yine gelecekti.</p>

    <p class="paragraf ParaOverride-7">Işıklar nihayet kararırken Can çene kaslarını sıkarak yutkundu, karanlıkta parlayan iki siyah gözüyle iyice odaklandı açılmak üzere olan sahnenin perdesine… Çıkan ilk kız o değildi, ikincisi de… ne de dördüncüsü! Ama emindi, gösteriyi bırakmamıştı. Bu gece kesin sahneye çıkacaktı, kulise gelmişti. Takibindeydi.</p>

    <p class="paragraf ParaOverride-7">Kızlar kostümlerinin içinde dans etmeye başladığında gök gürüldedi, kızlar sempatik çığlıklarla kaçışırken sahne sisle doldu ve sislerin arasından beliren istiridyenin kabuğu müzikle açıldı… ama içinden çıkan kız da o değildi. Can nihayet derin bir nefes aldı, baktığı şeyi farklı görecek kadar özlem içindeydi… derken düşüncesini dinledi: “Baktığı şeyi farklı görecek kadar özlem içinde olmak…” Yasaklı düşüncelerin arasına sinsice gizlenmişti bu özlem, bağımlılık yaratan bir zehri özlemek gibiydi, karşı konulamaz ve huzurlu. Düşüncelerinin arasından sıyrılmak zorunda kaldı çünkü dönerek sahneye fırlayan kızıl saçlı bir kız vardı.</p>

    <p class="paragraf ParaOverride-7">Kız o kadar hızlı dönüyordu ki yüzünü görmek imkânsızdı ama sahnede akan bu vücudun, her hareketiyle tanıdık gelmesi bir algı yanılsaması olamazdı.</p>

    <p class="paragraf ParaOverride-7">Havaya kalkan o bacak, dalgalanarak kendini bir uçtan diğer uca savuran o beden, kendisini tutan ellerin arasından aniden sıyrılıp sahnenin ortasında yere çöken bu muhteşem yaratık… oydu.</p>

    <p class="paragraf ParaOverride-7">Koltuğun kenarlarını elleriyle iyice sıkarken kalbinde hissettiği gerginlik, kırpmadığı gözlerine yansıdı. İzleyicilerden kahkahalar yükselirken oturduğu koltukta varoluşunun nedensizliği içinde kaybolmamak için her hücresiyle savaşırcasına tırnaklarını kumaşa geçirdi, gerilen boyun damarlarının içinde akan hayata ve çene kaslarının arasına sıkışan kendine yasakladığı o ismi içinde tutabilmek için… ama tutamadı.</p>

    <p class="paragraf ParaOverride-7">Dansçı kız sahnenin ortasında kapaklandığı yerden ayağını uzatıp arkasından geçen diğer dansçıları düşürüp herkesi güldürürken nihayet doğruldu. Locaya saklanmış, kıpırtısız odaklanmış Can’ı fark etmeden bacaklarını yerde dümdüz açıp kollarını havaya kaldırıp meydan okurcasına izleyicilere baktı. Hayat gibi parlıyordu. Can’ın içinden küçük ama bir kara delik kadar sıkışmış bir nefes çıktı, isimle birlikte. Duru… gözünden kayan izinsiz, asi yaşla birlikte.</p>

    <p class="paragraf ParaOverride-7">Avrupa’nın en büyük tiyatrosunda, sahnelenen en popüler oyunlardan birinde izleyenlerin keyifli kahkahaları arasında kıpırtısız, nefes almadan oturan biri vardı o gece ilk defa.</p>

    <p class="paragraf ParaOverride-7">Can Manay kıpırdamamak için tüm gücüyle savaştı bedeniyle, kıpırdarsa, gözünü bile kırparsa koşup Duru’ya fırlayacaktı sanki ama kıpırdamadı, ona giderse o kaçacaktı, onu bir kere daha kaybetmeyi asla göze alamazdı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">3. O an Ada…</p>

    <p class="paragraf ParaOverride-7">Ada sessizliğin içinde tek başınaydı. Önce elleri titremeye başladı, sonra tüm vücudu. Titremeyi durdurmak için bacaklarının arasındaki çelloyu baldırlarıyla neredeyse sıkıştırmak zorunda kaldı. Aldığı derin nefes yetmiyordu, tam tersine, içine çektiği oksijen içinde fırtınaya dönüşmek üzere olan duyguyu tutuşturan bir etki yaratıyor, sanki her yeni nefesle sinir sisteminin kontrolünü kaybediyordu. Kâbustaydı, Duru’yu kulis koridorunda gördüğünden beri. Öldürdüğü birinin dirildiğini görmek gibiydi. Onun yanından geçerken şoktan nefretle sıyrılırcasına sarsılmıştı Ada, yan yana geldikleri o son adımda ikisinin de nefret dolu gözlerinin içe işleyen hissiyle vurmuşlardı birbirlerini. Duru ne kadar yaralanmıştı kendi bakışlarından bilmiyordu Ada, ama kendisi ıstıraptaydı.</p>

    <p class="paragraf ParaOverride-7">Duru’nun saçları kızıllaşmış, teni aklında kaldığından daha da parlaklaşmıştı. Afişlerde yoktu adı, nereden bilebilirdim diye düşündü Ada. Bilse asla kabul etmezdi! Acaba Deniz burada mıydı?! Kendisini affetmezken, görmek bile istemezken Duru’yu kabul etmiş miydi!? Gözlerini ahşap sahnenin zemininden kaldırıp ışıkların ardında oturanlara dikti ama kimseyi göremedi, yoğun sahne ışıkları herkesi gizlemişti. Belki aralarında Deniz de vardı.</p>

    <p class="paragraf ParaOverride-7">Bacaklarıyla sabitlediği çelloyu çalmak için elindeki yayı kaldırdığında, eli öyle titredi ki yay havada neredeyse dans etmeye başladı. Hemen elini indirdi Ada. Çalamayacaktı. Derin nefes almayı kesip nefesini tuttu, yutkundu. Bakışlarını Deniz’i saklayan ışık duvarından ayırdı, kafasını öne eğdi, gözlerini yumdu. İçinde azalan oksijen içinde katlanarak çoğalan yıkıcı enerjisinin de dinmesine neden olmuştu.</p>

    <p class="paragraf ParaOverride-7">Suratındaki pudrası tazelenirken dişlerini sıkarak gözlerini Ada’dan ayırmadan onu izledi Duru. Hâlâ müziğe girememişti. İyice kurumuş, içindeki çirkinlik bedenine vurmuştu. Arkadaş olmak için nasıl da çabalamıştı onunla, hain diye düşündü. Bu hain bu çirkinlikle nasıl da ülkenin en popüler müzisyeni olmuştu!</p>

    <p class="paragraf ParaOverride-7">Oksijensizlikle birlikte vücudundaki titremenin nihayet azaldığını hissetti Ada, tek bir hamleyle elindeki yayı kaldırıp aklına gelen ilk notayı bastı çelloya. Bu nota günlerce provasını yaptığı ve çalması planlanan müziğe ait değildi, hatta planladığı hiçbir müziğe ait değildi. Kalın, korku veren bir notaydı bu, aynı hissettiği duygular gibi. Notaya basabildiği kadar uzun bastı. Devam etmesi şarttı, bu tuhaf notanın kalın sesi atmosferde erirken yumuşak bir dönüşle başlayabilirdi ama başlayamadı, sanki bir şey eksikti… o yüzden giremiyordu müziğe. Gözlerini açtı. Kafasını perde arkasından sahneye girmek için bekleyen dansçılara çevirdi, en önde Duru’yu buldu. Orada olduğuna emindi zaten. Ayçiçeğinin kendisine enerji veren güneşe dönmesi gibi vücuduyla, salondaki herkesin fark edeceği kadar belirgin bir hareket yaparak perde arkasına, Duru’ya döndü. Bu kadın Ada’nın hem yok edicisi hem de yaratıcısı olmuştu. Sevdiği her şeyi yok etmiş, içindeki nefreti yaratmıştı. Her şeyin sorumlusuydu. Bakışlarını Duru’dan hiç ayırmadan ikinci notaya bastı ve yayını kaydırmaya başladı. Elleri aklının kontrolünden çıktı, düşünmeyi bıraktı ve aynı Deniz’in ona öğrettiği gibi müzikle kendi hikâyesini anlatmaya başladı. Planlanan müziği değil kendi hikâyesini çalıyordu Ada. Müziğin ritmi tüm dinleyenlere bulaşmaya başladığında sahne arkasında panik başlamıştı.</p>

    <p class="paragraf ParaOverride-7">Daha önce hiç duyulmamış bu müzik dinleyenlerde kendi izini bırakırken, gösterinin organizatörleri, sahne yönetmenleri, ekipteki herkes ne olduğunu, çellocu kızın ne yaptığını anlamadan, şok içinde durumu nasıl kurtarabileceklerini hesaplamaya çalıştılar. Skandal kapılarına dayanmıştı ama izleyiciler henüz farkında değildi.</p>

    <p class="paragraf ParaOverride-7">“O gece evren, Ada’nın çellosuyla adeta konuştu bizimle” diyecekti bir derginin editörü, yazdığı sanat eleştirisinde.</p>

    <p class="paragraf ParaOverride-7">Konuşan aslında Ada’ydı. Bir paratoner gibi içindeki tüm şiddeti toplamış ve parmak uçlarından bacaklarının arasındaki çelloya aktarmıştı. Çello daha önce hiç böyle çalınmamış, böylesine ihtiyaçla kavranmamış ve böylesine yoğun zorlanmamış, böylesine bir nefrete tanık olmamış, dinleyenlerdeyse böylesine aşk yaratmamıştı. Duyguların, vücudun dışında başka bir formda şekil bulmasıydı. O geceden sonra, bu müzik asla unutulmayacaktı.</p>

    <p class="paragraf ParaOverride-7">Uzun kemikli parmakları ustalıkla çellonun tellerine basarken elindeki yay sert ve kararlı bir hareketle tellerin üzerinde kaymakta, kolları, elleri ve parmakları dışında hiçbir hücresi oynamadan Duru’ya bakmaktaydı, içindeki öfkeyi bakışlarından dünyaya, Duru’ya saplamaktaydı. Ona mahvettiği dünyanın mahvedilmeden önce ne kadar korumaya değer, uğruna ölmeye değer bir yer olduğunu müziğiyle anlatıyordu. Deniz’in intikamını alıyordu, hem ondan hem kendinden.</p>

    <p class="paragraf ParaOverride-7">Sahne yönetmeni aldığı direktifle dansçılara bir sonraki sahneye hazırlanmalarını buyururken, perdeyi kapatmaya karar vermişlerdi. Ada’nın gösteriyi ele geçirmesine izin verilmeyecekti. Dansçılar aceleyle söyleneni yapmaya yönelirken Duru yumruklarını sıktı. Bu meydan okuma çok fazlaydı, sahneye fırlayacak ve o çelloyu parçalayacaktı! Ama silkelendi, izleyenlere baktı, Ada herkesin ruhunu teslim almıştı.</p>

    <p class="paragraf ParaOverride-7">Tekrar Ada’ya döndüğünde artık kendisine bakmadığını fark etti. O nefret dolu parmaklarından notalara yansıyan duygu çok karmaşık bir hikâyenin tek taraflı anlatılması gibiydi, Duru’nun nefret olarak algıladığı bu his diğerlerine göre üstün bir yetenekti.</p>

    <p class="arabaslik_sol" xml:lang="en-GB">4. O an Özge…</p>

    <p class="paragraf ParaOverride-7">Güneş doğuyor ve sonra aniden gece oluyordu. Hayat öyle hızlanmıştı ki anlar yoktu artık, sadece anılar vardı. Bir saat öncesi bile anıydı.</p>

    <p class="paragraf ParaOverride-7">Dün gece Sadık’ın karanlıktaki hali, kendisini ormandan alan Ömer’in yüzündeki endişe, bu sabah kendisini Başbakanlık’tan arayan adamın selam ileten davetkâr sesi, parti binasındaki genel toplantının düzensiz çaresizliği, sonra öğlen tekrar Washington’a gitmesi gerektiğini anlatan Turgut’un ısrarlı kelimeleri, Muammer Bey’in olanları değerlendirmesi… hepsi anıydı. Hayat bir anıydı. Sürekli akan, zamanın içinde asla yakalanamayan, durduramadığı bir koşu bandındaydı Özge.</p>

    <p class="paragraf ParaOverride-7">Ama şimdi çellonun müziğinde, çalan kızın parmaklarının hareketinde, yana çevrilmiş başının ortaya çıkardığı şahdamarının ritminde anları durdurabilecek gücü buldu, anda var olurken düşündü, ne kadar yalnızdı. Korumasızdı… Savunmasızdı…</p>

    <p class="paragraf ParaOverride-7">Öldürülecekti. Helikopteri düşürülen milletvekili gibi öldürülecekti. O adam da birlik istemişti, BİZ demişti… ve nasıl kaza süsü verilmişti. Sessizce işi bitirilmişti.</p>

    <p class="paragraf ParaOverride-7">Ama korkmuyordu… Ölse de yeniden doğacaktı. Biliyordu. Neden böyle hissediyordu? Bilmiyordu ama zamanı gelen bir düşünce zamanı gelen mevsim gibi güçlüydü. Mutlaka var olacaktı. O ilk papatyadaydı baharın gücü, koparılsa da yüzlerce doğacak kadar güçlüydü. Zamanı gelen baharın o ilk papatyası gibi hissetti Özge, gözünden sızan hüznün kirpiğinde tutunduğunu hissederken ellerini birleştirdi, dudağını yaslayıp gözlerini çellodan ayırmadan evrenlerin mimarına seslendi.</p>

    <p class="paragraf ParaOverride-7">“Yardım et doğru olanı yapayım… izin ver fark ettireyim… güç ver örnek olayım… şans ver sahip çıkayım.”</p>

    <p class="arabaslik_sol" xml:lang="en-GB">5. O an Sadık…</p>

    <p class="paragraf ParaOverride-7">Koltuğunda doğrulmuştu Özge birçokları gibi. Gözlerini ondan ayırmıyordu, ayıramıyordu Sadık, yankılanan müziğin etkisiyle her şey daha bir anlamlı, anlamlar daha bir değerli, değerler daha bir belirgindi sanki. Özge’nin aldığı nefesle yükselip inen kafesini daha iyi görmek için hafifçe öne eğildi. Yüzüne kaydı gözleri, Özge’nin kirpiğine tutunmuş yaş… çellocu kızdan ayrılmayan bakışları… dudaklarını dayadığı birbirine kenetlenmiş ellerinin sıkılığı…</p>

    <p class="paragraf ParaOverride-7">Gözlerini ondan ayırmadan her şeyi yaratan o güçle konuştu Sadık.</p>

    <p class="paragraf ParaOverride-7">“Layık olayım … İzin ver layık olayım ona. İzin ver onun yanında olayım.”</p>

    <p class="paragraf ParaOverride-7">Tüm salonun gözleri Ada’ya kilitlemişken Sadık’ınkiler Özge’deydi. Kararı kesindi, onun ruhunu parçalamalarına izin vermeyecekti! Gerekirse kendininkini feda edecekti.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">6. O an Can…</p>

    <p class="paragraf ParaOverride-7">Ne yapıyordu bu kız! Her şey altüst olmuştu. Yirmi kere izlemişti bu gösteriyi ve burada çalınması gereken müzik bu değildi!</p>

    <p class="paragraf ParaOverride-7">Dişlerini sıktı Can, didinerek dikmişti bu binayı buraya, Duru neredeydi! Bu sahneye çıkmalı, diğer dansçılarla dansına başlamalıydı! Sabah gittiği denge seansını vücudundan atarcasına salgılanan adrenaline kapılmak üzereydi. Ayağa fırladı, sahne arkasına gidip hesabını soracaktı!… Ama nihayet Duru aniden sahneye fırladı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">7. O an Duru…</p>

    <p class="paragraf ParaOverride-7">“Dai, cosa stai aspettando?!”<span class="dip CharOverride-11"><a class="_idFootnoteLink" href="#footnote-225-53" id="footnote-225-53-backlink">53</a></span> diye seslenmişti sahne yönetmeni, gözlerini Ada’dan ayıramayan, yumrukları sımsıkı Duru’ya. Perdeleri kapatıp bir sonraki sahneye geçeceklerdi. Arkasına baktı Duru, diğer dansçılar bir sonraki sahne için kostümlerini değiştirmeye gitmişlerdi.</p>

    <p class="paragraf ParaOverride-7">Sahne yönetmeniyle göz göze geldi, ama kulağı hâlâ kendisinden hesap soran o lanet olası müzikteydi. Döndü ve bir sıçrayışta sahnedeydi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">8. Ada &amp; Duru</p>

    <p class="paragraf ParaOverride-7">Duru öyle hızlı ve durmaksızın dönerek girdi ki sahneye Ada’nın notası tekledi ama sahneyi ona bırakmayacaktı, toparladı hemen kendini.</p>

    <p class="paragraf ParaOverride-7">Duru’nun bedeninin tutunamayacağı bir ritme geçti, tangoya. Suratındaki tebessüm Duru’ya kilitlenmişti. İki kişilik bu dansta Duru tek başına ne yapabilirdi ki!</p>

    <p class="paragraf ParaOverride-7">Değişen ritimle birlikte dönüşü aniden durdu Duru’nun, bedeni dikleşti ve tangonun ritminde kendine eş oldu sahnenin ahşabına düşen gölgesi. Daha önce hiç böyle bir şey görülmemişti. Müziği bozmadan çalmaya devam etti Ada, her notada Duru’ya kurduğu tuzaklarla… ama Duru ustaydı, her usta gibi tuzakları alkışa çevirmeyi başardı.</p>

    <p class="paragraf ParaOverride-7">Bu ilk alkışla ayağa fırladı Ada, ritmi hızlandırdı, Duru dansı yine de yakaladı, yavaşlattı, ritmi kaçırmadı. Her hareketiyle bir parazit gibi müziğe yapışmasını izlemek Ada’yı çıldırttı. Silkelemek istedi onu müziğinden ama çelloyla mümkün değildi. Çelloyu fırlatıp attı.</p>

    <p class="paragraf ParaOverride-7">Duru ayaklarının önüne fırlayan çellodan bir sıçrayışta uzaklaştı. Ada’nın çıldırmışcasına gidişine baktı, sahneyi resmen ondan teslim almıştı.</p>

    <p class="paragraf ParaOverride-7">İzledikleri şeyi gösterinin parçası sanan yüzlerce kişi ayağa fırlamıştı ellerini parçalarcasına alkışlarken. Müziğin dansla yaptığı düellodan daha izlenmeye değer bir şey var mıydı! Çok ünlü iki kişinin kavgası gibiydi bu gösteri. Duru alkışlara dönmüştü, selamını verecekti ki Ada’nın müziği yine başladı…<span class="dip CharOverride-11"><a class="_idFootnoteLink" href="#footnote-225-54" id="footnote-225-54-backlink">54</a></span> Ada elinde bu sefer kemanla, gözlerini düşmanından ayırmadan, dönüşümünü tamamlamış bir tırtıl gibi attığı her adımda kanatlanırcasına yürüdü sahnenin ortasına.</p>

    <p class="paragraf ParaOverride-7">Bir an sahne arkasına baktı Duru, stüdyo yönetmeni eliyle müziğe katılmasını işaret ediyordu. Aldıkları alkışlardan cesaretle durumu kurtarabileceklerine karar vermiş olmalılardı. Umurunda değildi Duru’nun, vermişti ona dersini, kendisi için konu kapanmıştı. Ada elindeki keman ve ifadesindeki nefretle üzerine yürürken Duru arkasını dönüp son bir selam verdi, bedenine yakışacak adımlarla parmak uçlarını önce basarak sahne arkasına ilerledi asil bir springbok<span class="dip CharOverride-11"><a class="_idFootnoteLink" href="#footnote-225-55" id="footnote-225-55-backlink">55</a></span> gibi.</p>

    <p class="paragraf ParaOverride-7">Kaçıyordu Duru, ama buna izin vermeyecekti. Gösterinin canı cehennemeydi. Aldatılmıştı! Bu tezgâhı Duru yapmış olmalıydı, Tugay’ı kendisine gönderip ikna etmesini o sağlamış olmalıydı. Hatta buraya bu yüzden dönmüş olmalıydı! Kendisini rezil etmeye çalışıyor olmalıydı! Tacize uğramış hissediyordu kendini Ada, kandırılmış, hayatında nefret ettiği, ölmesini istediği bu kadınla yine müziğini paylaşması için aldatılmıştı. Duru’nun peşinden yetişti, ona uzanıp durdurmak istedi ama müziği kesemezdi, önüne geçti ve gözlerini suratından ayırmadan usta bir hızda bastı notalara, sıkıysa şimdi dans etsindi! Kimse bu ritimde tek başına dans edemezdi!</p>

    <p class="paragraf ParaOverride-7">Duru geçip gitti Ada’yı ve Ada zaferini duyururcasına geri geri sahnenin ortasına yürüdü müziği bırakmadan. Bu parçayı bitirecek ve gidecekti. Nihayet gözlerini kapattı, fikrini çaldığı notalara bıraktı.</p>

    <p class="paragraf ParaOverride-7">İzleyenlerden aniden yükselen uğultuya gözlerini açmak zorunda kalmasa, müziği hafifletip sonlandıracaktı ama Duru, sahneye geri dönmüş ve herkeste hayreti sese dönüştürecek bir hareket yapmıştı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">9. Eti</p>

    <p class="paragraf ParaOverride-7">Ne kadar uzun sürmüştü Can’ın bu kızda ne gördüğünü görmesi? Kendini ilk defa ışığı gören bir kör gibi hissetti. Duru sahneye geri dönmüş ve koşup sıçrayarak birkaç saniye havada asılı kalırcasına açmıştı bacaklarını ve havada kendi etrafında dönüp yumuşacık, sessizce inivermişti parmak uçlarına, sonra fırtınaya kapılmış gibi kendi bedeni çevresinde dönüp ortaya gelmişti. Yerçekimi ayrı işliyordu Duru’nun bedeninde… ve bu gece o kemandan çıkan ses ayrı akıyordu herkesin bedenine.</p>

    <p class="paragraf ParaOverride-7">Duru keman çalan kızın önüne sıçradı, gözlerini ondan ayırmadan, ayakları kemandan çıkan ritme uyumlu kızın etrafında dolandı. Kız birkaç adım geri atıp çaldığı ritme daha da yüklenirken sanki güç topladı ve Duru’nun üstüne yürüdü. Geriye doğru iki salto attı Duru ama sonra kızın etrafında dansına devam etti. Nefesini tuttu Eti, muhteşemdi! Aklına Can geldi. Gözlerini ona çevirdi.</p>

    <p class="paragraf ParaOverride-7">Can locasında tek başına ayakta dikilmiş, ellerini locanın balkonuna geçirmiş, bedenini hafifçe öne eğmişti… acı içindeydi. İzlediği şeye teslimdi.</p>

    <p class="paragraf ParaOverride-7">Zavallı diye düşündü Eti, ne kadar çaresiz görünüyordu, bir gezegenin güneşe daha da yaklaşmak istemesi gibiydi hali.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">10. Duru &amp; Ada<span class="dip CharOverride-11"><a class="_idFootnoteLink" href="#footnote-225-56" id="footnote-225-56-backlink">56</a></span></p>

    <p class="paragraf ParaOverride-7">Sıçrayışını tamamladığında yüzüne doğan tebessümle kendine itiraf etti Duru, varlığının etkisini Ada’nın gözlerinde görmek iyi gelmişti. Onda yarattığı kızgınlık, o nefretin ateşi olabilmek güç vermişti. Dans ettiği onca sahneye, aldığı onca alkışa rağmen kendini hiç bu kadar başarılı hissetmemişti. Başarısı, düşmanının yenilgisi olan herkes gibi kendini yenilmez hissetti, gerçek başarının insanın kendiyle yarışı olduğunu unutan herkes gibi. Geçmişin duygusunu içinden kazırcasına, veda gecesinin intikamını alırcasına ayırmadı gözlerini Ada’nınkinden. Bacağını tepeye dikti ve bacağı yukarıda kendi etrafında döndü hızla, sonra kollarını iki yana açarken gerilmiş bir ok gibi sıçradı, havada döndü üç kere ve yere bir tüy gibi indi. İner inmez kemanın ritminde dizlerinin üstüne çöktü ve yüzüstü bıraktı bedenini, kıvrılarak süründü, kendi etrafında döndü, sırtüstü dönüp bacaklarını ayırdı, sonra kafasını önüne koyup tek hamlede ayağa kalktı. Ama adım atamadı, ayakları yere yapışmış gibi yaptı, kendini yana devirdi, kendi etrafında dönerek yuvarlandı, bacaklarını yüz seksen derece ayırıp vücudunu ortaya aldı, ellerinin üstüne kalktı, geriye takla atıp ayağa kalktı. Sağ ayağını uzattı, yerde daire çizip kollarıyla gözlerini kapatarak üç büyük adımla Ada’ya yanaştı, dibine kadar girdi, bu sahne kendi bölgesiydi! Gerekirse onun tepesine de çıkabilirdi!</p>

    <p class="paragraf ParaOverride-7">Ada geri çekilmedi, notalara yüklenirken bedeniyle Duru’yu itti ama Duru elini onun beline dolayıp bir anda tek bacağını kaldırırken bedenini eğdi, kemanın altından kayıp Ada’nın arkasına geçti, kollarıyla onun bedenini sardı, her hareketi tuhaf bir şekilde ritme uygundu, Ada, Duru’nun varlığını kendinden uzaklaştırırcasına silkelendi, ama bir adım dahi uzaklaşmadan Duru da onunla silkelenmişti.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">11. O an Deniz…</p>

    <p class="paragraf ParaOverride-7">Ada ve Duru… Umudun battığı iki güneş gibiydiler.</p>

    <p class="paragraf ParaOverride-7">Duru’yu bu sahnede bulmanın dehşet veren yıkımı, Ada’yla kapışmasını sanat sanan, Duru ya da Ada hangisini tutuyorlarsa tuttukları tarafın kazanması için gözlerini ayırmadan bakan bu anlamaz kalabalığın alkışları, dikildiği kapının ağzında hareketsiz bırakmıştı Deniz’i.</p>

    <p class="paragraf ParaOverride-7">Ada’yı görmek için gelmişti buraya. Yaptığı bestelerden birini duymuştu bir gün yolda ve onu geri almanın zamanı geldiğini anlamıştı, arınması yakındı. Akşamları Sokak’a gelen çocuklardan biri işe başlamıştı burada, dikkat çekmeden içeri alınmış, insanlar yerlerine otururken salonu incelemişti kırgın bir huzurla.</p>

    <p class="paragraf ParaOverride-7">Kendisinden çalınan düşüncelerin aklına doğduğu andaki tazelikte uygulanmış olmasının huzuru, her detayda, özellikle kullanılan o bakırın tonunda, kendi zevkini ve Duru’nun izini görmenin kırgınlığıyla birleşmişti Ada’nın sahneye çıkmasını beklerken. Ama kızamamıştı Deniz, çünkü fikir birine ait olabilir miydi? Doğmak için kendine akıl arayan bir düşünceye sahip olunabilir miydi? Uygulayanlar dünyayı değiştirmeye hakkı olanlar değil miydi?</p>

    <p class="paragraf ParaOverride-7">Hissettiği kırgın huzur, önce Ada’nın sancılı kıvranışıyla bölünmüştü, kelimeleri yoktu Ada’nın notaları vardı ve sahnede intikam diye bağırmaya başlamışlardı. Sonra Duru çıkagelmişti, yaşanmış her hatırayı asitle yıkarcasına, benzinle yakarcasına, dinamitle patlatırcasına… vefasızca.</p>

    <p class="paragraf ParaOverride-7">Neden buradaydı Duru?! Buranın Can Manay’a ait olduğunu bilmiyor olamazdı! Dünya bilirken onun bilmemesi mümkün müydü?! Üstelik sahnenin tepesine kendi heykeli konmuşken… Sorular, görmezden gelmek istediği, aklına çağırmadığı gerçekleri açığa çıkarırken mantığını daha fazla susturamadı Deniz, gözleri sahnedeki savaştaydı.</p>

    <p class="paragraf ParaOverride-7">Sanatı intikam alırcasına kullanan, müziği dansa düşman eden, dansı müzikle yarıştıran Duru ve Ada… Nasıl olmuştu da böylesine yoğun duyguları gösteriye çevirebilecek kadar kaybolmuşlardı? Yoksa hep kayıp mıydılar?</p>

    <p class="paragraf ParaOverride-7">İzlediği şeyin acısıyla yüzü kasıldı, ince, yürekten gelen ağlamasının iniltisi, alkışların arasında kaynadı. Omuzları titredi, bedeni kalbinin ağrısıyla öne bükülürken Deniz dönüp gitti.</p>

    <p class="paragraf ParaOverride-7">Kabul etmemişti Duru’yu kaybettiğini, Ada’nın tamamen gittiğini. Hayatının bir köşesinde bir yerlerde sanki beklemedeydi ikisi de, zamanı gelince, ihanetleri hafifleyince geri döneceklerdi ama bekledikleri o yerin sadece anıları olduğunu şimdi anlamıştı Deniz. Geriye dönüş yoktu, geçmiş adı üstünde geçip gitmişti. Giderek hızlanan adımlarla çıktı Can Manay’ın, sahnesinde müziğin dansla dövüştüğü, izleyenlerin taraf olduğu lanetli, samimiyetsiz binasından.</p>

    <p class="paragraf ParaOverride-7">Kocaman bir mezar taşıydı burası, üzerinde Duru ve Ada yazıyordu.</p>

    <p class="arabaslik_sol" xml:lang="en-GB">12. Duru &amp; Ada</p>

    <p class="paragraf ParaOverride-7">Daha ne kadar sürebilirdi bu! Ne yaparsa yapsın, ne çalarsa çalsın Duru’nun bedenini müzikle besliyordu.</p>

    <p class="paragraf ParaOverride-7">Ritmi düşürdü Ada ve Duru yavaşça çözüldü Ada’dan, adım adım parmak uçlarına basarak uzaklaşırken izleyenler ayağa fırlamış çılgın gibi alkışlıyorlardı. Sahne arkası da bu alkışa katılmıştı.</p>

    <p class="paragraf ParaOverride-7">Kemanını indirdi Ada, şaşkınlıkla alkışa baktı, bu insanlar ne kadar salaktı!</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">13. Özge &amp; Sadık</p>

    <p class="paragraf ParaOverride-7">“Yalnız değilsin. Asla izin vermeyeceğim sana dokunmalarına” diyordu telefonuna gelen mesaj, Özge numarayı tanımasa da Sadık’tan geldiğini biliyordu.</p>

    <p class="paragraf ParaOverride-7">Aniden ayağa kalkmıştı herkes ve alkış koptuğu zaman ancak kendine gelmişti Özge, yoksa dalıp gidecekti kendi içine.</p>

    <p class="paragraf ParaOverride-7">Yüzünü sildi ve ayağa kalktı, neyi alkışladığını bilmeden alkışa katıldı birkaç saniye ve yavaşça çekti çıkardı kendini kalabalıktan, koridorda ilerlerken kendini kamufle etmek için eline telefonunu alıp yüzünü eğdi… Korumasızdı… Savunmasızdı…</p>

    <p class="paragraf ParaOverride-7">Çok az zamanı kalan biri gibi hissederek yürüdü koridoru. Ama ölse de yeniden doğacaktı. Biliyordu. Baharın gücünü taşıyan bir papatyanın savunmasızlığında ama bir mevsimin gücündeydi, hissediyordu.</p>

    <p class="paragraf ParaOverride-7">Geniş hole açılan kapılar kapandığında salondan gelen alkış sesi kesildi, kendi ayak sesinin eşliğinde merdivenlere yürüdü ve merdiven başına geldiğinde aşağıda Sadık’ı fark etti. Dört adım sağa yürüyüp sonra aninden üç adım sola atmasını ve tekrar sağa dönüp iki adım sonra durmasını izledi. Düşünceliydi.</p>

    <p class="paragraf ParaOverride-7">Özge merdivenlerden inerken Sadık ona dönmedi, kendisine yaklaşan ayak sesinin ritminde gözlerini kapayıp bekledi. Birazdan hayatının yüzleşmesini yaşayacaktı.</p>

    <p class="paragraf ParaOverride-7">Merdivenin en son basamağına indiğinde dikkatle baktı Özge, Sadık ceketini çıkarmış, smokin gömleği ve belindeki kalın smokin kemeriyle kıpırdamadan, arkası dönük bekliyordu. Üzerindeki gömleğin omuzlarına oturan etkisi sırtında iyice gerilmişti.</p>

    <p class="paragraf ParaOverride-7">Özge’nin kendisine kilitlenmiş gözlerini hissederek döndü ve dümdüz ona yürüdü. Dimdik durdu karşısında. Elini uzattı Özge’ye ama dokunmadı, sadece uzandı… Uzanan parmakları yumruğa dönüşürken elini indirdi, çekip gidebilirdi, feda ettikleri üzerine kurduğu imparatorluğun başına geçip son bir feda edişle her şeye sahip olabilirdi… artık hiçbir anlamı olmayan her şeye… Asla feda edemeyeceği tek şeyi, aşkı, takas edebilir miydi ruh?</p>

    <p class="paragraf ParaOverride-7">Burnunun içine çektiği nefes bir elektrik akımı gibi titreyerek, dokunduğu her hücreyi uyandırıp gözlerine ulaşarak duyguya dönüştü. Gözlerinden sızan bu duygu, onu durdurdu. Artık hiçbir anlamı olmayan her şeye, her anlamı taşıyan tek şeyi takas edebilir miydi ruh?…</p>

    <p class="paragraf ParaOverride-7">Kendiyle savaşan bir insandan daha yaralı, daha yarım, daha sahipsiz hiçbir şey görmemişti Özge. Kendiyle savaşan birini görmeyenler bunu asla bilemezdi ama insanın kendiyle savaşına tanıklık etmek evrimi saniyelerde izlemek gibiydi, geri kalan her şeyden daha etkiliydi. Sadık’ın savaşını izledi onun gözlerinde, ifadesinde, suratındaki belli belirsiz çizgilerde, yapacağı her hareketin, ağzından çıkacak her kelimenin onun dünyasında depremlere neden olacağını bilerek kıpırtısız dikildi Özge… ama gözlerinde toplanan duyguyu daha fazla biriktiremedi. Keşke her şey daha farklı olsaydı, keşke onu daha önce, bu kadar kirlenmeden önce tanımış olsaydı, keşke başka bir gezegende, başka bir deneyimde karşılaşmış olsalardı.</p>

    <p class="paragraf ParaOverride-7">Özge, savaştığı her şeyin var olmasına yardım eden birini nasıl kabul edebilirdi? Sadık, var olmasına yardım ettiği her şeyden nefret eden birine nasıl sığınabilirdi?</p>

    <p class="paragraf ParaOverride-7">Özge’nin gözünden sızan duyguyu sildi eliyle, sonra ıslanan eline bakıp bu duygunun nasıl bir zehir olduğunu, Özge’den kendisine bulaşıp onu nasıl ele geçirdiğini düşündü ama sadece birkaç saniye, çünkü ne yaparsa yapsın biliyordu aslında bu duygu sadece panzehirdi… Her hücresinde kendine yuva bulmuş bu karanlığın panzehiri Özge’nin bedeninden sızıyordu. Aşktı bu panzehirin beslediği şey, kendimizle yüzleşmemiz için vardı aşk, değersizleşen anlamların yeniden hayat bulması için vardı, insan gelişsin, kendiyle savaşabilsin diye yaratılmış en büyük ilaçtı aşk! İnsanın umursamazlığının ve merhametsizliğinin tek ilacıydı… aşk.</p>

    <p class="paragraf ParaOverride-7">Sadık ıslanan parmağını uzattı ona. Onun vereceği her tepkinin bildiği hayatın, geçmişinin sonu olacağını bilerek ve sürekli geciktirdiği bu yüzleşmeye tüm ruhunu teslim ederek baktı ona. Fısıldadı.</p>

    <p class="paragraf ParaOverride-7">“Hissediyorsun… benim gibi… sen de.”</p>

    <p class="paragraf ParaOverride-7">Özge nefessiz, kıpırtısız, hatta düşüncesiz durdu kendi alevlerinde yanan bir ejderhanın karşısında duruyormuşçasına. Sadık milim milim, her milimde biterek, yiterek yaklaştı Özge’ye, sanki ilk defa kendisiydi, yıllar önce güce feda ettiği o küçük çocuk gibi.</p>

    <p class="paragraf ParaOverride-7">Özge’nin yutkunurken oynayan gırtlak kaslarına baktı, gözleri boynundan kayıp mühürlenmiş dudaklarının sessizliğine odaklandı. Yeşil gözlerine ulaştı… ilk defa çıplaktılar. Birbirlerinin gözlerinde, dudaklarında dolandı düşünceleri ikisinin de. Üzerlerindeki tüm kıyafetlere, yaşadıkları deneyimlere, hissettikleri her şeye hatta içinde can buldukları bedenlerine rağmen ilk defa ikisi de çıplaktı. Özge ilk defa gördü Sadık’ın çıplaklığını, kendisinin de görüldüğünü bilerek ilk defa baktı ona… huzurla ama bir anlığına. Sadık’ın parçası olmak için yalvarırcasına kendisine yaklaşan bedenine, dudaklarını hedef alan nefesine dayandı Özge, güçlü bir fırtınaya dayanır gibi… Nefes alsa, gözünü kırpsa Sadık onu öpecekti… Ama seçimlerin değiştirdiği ruhun özünü çırılçıplak görmek ruhu bilmek değildi ki… Özünden uzaklaşıp kendi ışığında gölgeye dönüşen milyonlarca ruhun gezegeniydi burası. Işığa rağmen gölgeye dönüşmüş biriydi o, kendine hatırlattı Özge.</p>

    <p class="paragraf ParaOverride-7">Ve o an ilk defa o yeşil gözlerdeki ateşin geri çekildiğini gördü Sadık, Özge bir adımda kendini ondan çekerken.</p>

    <p class="paragraf ParaOverride-7">Yıllardır, anbean öldürdüğünü sandığı tüm duygular Sadık’ın içinden bir yumruk gibi yükselirken bedeni kasıldı, kasları bu kadar güçlü olmasa iki büklüm olabilirdi. Eli düşünmeden kavradı Özge’nin bileğini, ait olduğu ve kendisini istemeyen kutsal bir şeyi kavrıyor gibi. Ağabeyi Murat vardı avucunun içindeki bu tenin sıcaklığında, kurtaramadığı o köpeğin solan gözlerindeki hayat vardı… bırakmayacaktı. Kendisini yok etmek üzere olan bu duyguları onunla paylaşmadan onu bırakmayacaktı. Farklı iki yöne gidiyorlardı ama şimdi yan yana durmuşlardı işte. Çırılçıplak hem de.</p>

    <p class="paragraf ParaOverride-7">İlk defa Özge ona bakmaya cesaret edemedi… Güç için feda ettiği her şeyi şimdi kendini bulmak için fark etme cesareti gösterebilen bir erkeğin gözlerine nasıl bakabilirdi ki?…</p>

    <p class="paragraf ParaOverride-7">Sadık gözlerinden sızan duyguların tenini bir asit gibi yaktığını anlatan bir ifadeyle mırıldandı.</p>

    <p class="paragraf ParaOverride-7">“Beni sevdiğini söyle.”</p>

    <p class="paragraf ParaOverride-7">Özge gözlerini kapadı, seviyordu bu adamı, kendine asla itiraf edemediği bir derinlikte, tuhaflıkta ama iki kişinin bedeninde aynı anda kök salan bir tohumdu sevgi, izin verirse büyüyecekti… Özge izin veremezdi. Sadık’la paylaştığı tek şey bu savaş cephesiydi. Kendini onun sevgisine açıp cepheyi ona bırakamazdı, etrafındakilerin hayatlarından beslenerek yaşamış biriyle aynı tohumu paylaşamazdı. Gözlerini açtı, görüntüsü böyle olmasa, baktığında böyle hissettirmese durabilirler miydi böyle yan yana? Ne tuhaftı, gözlerimiz aklımızı kör edebiliyordu. İnsan baktığının ötesini görmek istemediği sürece körden beterdi hali, çünkü körler görmediklerini bilerek hayata hazırlanırken, baktığının ötesini göremeyenler gördüklerini sandıkları için hep hazırlıksızdı.</p>

    <p class="paragraf ParaOverride-7">Gözlerini kapattı Özge, onun görüntüsünün aklını zehirlemesine izin veremezdi… içine çekilmek istendiği bu fırtınaya kapılmamalıydı. Çırılçıplaktı. Elini ondan kurtarmalıydı…</p>

    <p class="paragraf ParaOverride-7">Sadık ona dönüp mırıldandı.</p>

    <p class="paragraf ParaOverride-7">“Beni sevdiğini söyle… söyle. Bana yalan söyle.”</p>

    <p class="paragraf ParaOverride-7">Gözlerini açmamalıydı! Bu fırtınadan sıyrılmalıydı! Teninde hissettiği nefese yenilmemeliydi ama asıl hissettiği onun acısıydı. O nefesten tenine değiyordu, içine sızmak için öyle ısrarlı ve öyle güçlüydü ki dişlerini sıktı Özge, konuşmayacaktı, içine çekilmek istendiği bu fırtınaya kapılmamalıydı. Yalnız hissettiği için anlamlı geliyordu Sadık’ın kelimeleri, bu hali. Savunmasız olduğu için çekemiyordu elini, korunmasızlıktandı ona gösterdiği sabır.</p>

    <p class="paragraf ParaOverride-7">Sadık kafasını Özge’nin kafasına dayayıp onun bileğini sıkarken içinden gelen sancıyla yükseltti sesini.</p>

    <p class="paragraf ParaOverride-7">“Bana yalan söyle! Beni sevdiğini söyle!”</p>

    <p class="paragraf ParaOverride-7">Özge gözlerini iyice sıktı, kafasını diğer tarafa çevirip dudaklarını kilitledi, onun ellerinden kurtulabileceğini bilse koşup gidecekti ama biliyordu, o bırakmadan gidemezdi! Sadık’ın savaşı bulaştı Özge’ye, sıkıca kapalı gözlerinden yaşlar sızarken.</p>

    <p class="paragraf ParaOverride-7">Haykırmak istediği kelimeleri yutkundu Sadık, diğer elini de ona geçirdi. Özge’nin küçük, narin ama kendisi için tüm anlamları ifade eden bedenine iyice yaklaştı, “Bana n’apıyorsun böyle?…” diye fısıldadı.</p>

    <p class="paragraf ParaOverride-7">Özge açmadı gözlerini, içine çekilmek istendiği bu fırtınaya kapılmamalıydı!</p>

    <p class="paragraf ParaOverride-7">“Beni sevdiğini söyle...” dedi Sadık bir kez daha yalvarırcasına. Özge bileğini saran elin sıkılığında gevşedi, çattığı kaşlarının arasında sıkışan gözlerinden akmak üzere olan yaşı derin bir nefesle son bir kez engelleyebildi. Sadık “Bir kez…” derken kolundaki eli kaydı, Özge’nin boynuna ulaştı.</p>

    <p class="paragraf ParaOverride-7">Parmaklarının değdiği narin, incecik boynun hayat dolu şahdamarını avucunun içinde hissetti Sadık. Hafifçe kavradı, Özge’nin narinliği kendi kaba ellerinin arasında ne kadar da çaresizdi… sıksa kırılacak kadar inceydi. “Niye?...” dedi, çıkan ses bir kelimeden çok bir inlemeydi.</p>

    <p class="paragraf ParaOverride-7">Özge gözlerini açmadı, boynuna kenetlenmiş ele teslim olurcasına hafifçe boynunu geriye attı. Bu fırtınadan sıyrılamıyorsa Sadık ne yapacaksa yapsındı. Ama Sadık’ın eli kaydı boynundan, parmakları yüzüne ulaştı ve dudaklarında gezinirken, Özge derin bir nefes aldı. Sadık, “Böylesine alev alevken nasıl bu kadar soğuk olabilirsin?...” diye mırıldandı.</p>

    <p class="paragraf ParaOverride-7">Teninde hissettiği duygudan sıyrılmak için zorladı kendini Özge, niye bu gezegende olduğunu kendine hatırlattı. Karşısında dikilmiş savaşmak için ölmeye hazır olduğu tüm anlamları yıllar boyunca yağmalamış bu gölgenin, şimdi bir çatlaktan sızmak için kendisine odaklandığını hatırladı. İçine çekilmek istendiği bu fırtınaya ASLA kapılmayacaktı! Duygularını yutkundu. Sakince gözlerini açtı. Sadık’a dönüp gözlerinin içine bakarken mırıldandı.</p>

    <p class="paragraf ParaOverride-7">“Varlığı lanete dönüşmüş birini nasıl sevebilirim?”</p>

    <p class="paragraf ParaOverride-7">Şimşekler çaktı önce Sadık’ın gözlerinde ve tereddütün titremeye dönüştüğü bir hareketle kaydı teninden, Özge hayatının sınavını geçtiğini bilerek adım adım ondan uzaklaşırken Sadık Murat Kolhan yaptığı her yanlışın yüzleşmesindeydi.</p>

    <p class="paragraf ParaOverride-7">Ne garipti aşk... Biri için tekâmüle en büyük araç olabilirken, diğeri için en büyük tuzaktı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">14. Ada &amp; Duru</p>

    <p class="paragraf ParaOverride-7">Devam eden, coşkulu alkışların şaşkınlığında Duru’nun eli kendi elini almasa, gözleri gözlerine ciddiyetle bakıp onu beklemese, Ada içindeki fırtınadan sıyrılıp kendine gelemeyecek, alkışların içine işlemesine fırsat vermeyecekti. Bu alkışı Duru gibi eşsiz biriyle paylaşmanın gururunu hissetmeyecekti… En büyük düşmanımız belki de en büyük kıskançlığımızdı.</p>

    <p class="paragraf ParaOverride-7">Elini tutan Duru’nun eğilişini takip edip onunla birlikte selam vermek için eğildi. Birlikte selamladılar alkışı, sonra sahne arkasına yürüdüler, el ele.</p>

    <p class="paragraf ParaOverride-7">Ada şokta gibiydi, içindeki tüm duygular sanki bir anda boşalıp gitmişler bomboş bırakmışlardı bedenini, Duru tamamen kontroldeydi, hissettiği her şey zaferle hafiflemişti. Alkışlarla beslenen herkes gibi hissettiklerine değil aldığı alkışa, çektiği dikkate odaklıydı, daha fazlası için de gerekeni yapmaya hazırdı.</p>

    <p class="paragraf ParaOverride-7">Sahnenin arkasında kendilerini bekleyen ekip onları heyecanla karşıladığında elleri birbirinden ayrıldı. Bir sonraki sahneye hazırlamak için Duru’yu çekiştirerek soyarken Ada’nın elinden kemanını aldılar.</p>

    <p class="paragraf ParaOverride-7">Tamam, sahneledikleri şey, her neyse, çok beğenilmişti ama gösterinin geri kalanında Ada’yı sahneye çıkarma riskine girmeyeceklerdi, güvenlik beklemekteydi.</p>

    <p class="paragraf ParaOverride-7">Kemanı elinden bırakırken fırtınadan kurtulmuş ama ne olduğunu hatırlamayan biri gibi hissediyordu Ada, Duru gözlerini ondan ayırmadan, üzerindeki kıyafeti soyarlarken, “Senin burada olduğunu bilmiyordum” dedi. Samimiydi.</p>

    <p class="paragraf ParaOverride-7">Ada sadece “Ben de” diyebildi. “Deniz’le misin?” diye sordu, cevabı beklerken nefesini tuttuğunu fark etmedi. Duru başını iki yana salladı ve onun gözlerini yuva yapmış o düşünceyi gördü Ada, o da terk edilmişti… kendisi gibi. Bir daha konuşmadılar. Duru başıyla hafifçe onu selamladı, Ada da minicik bir hareketle onu anladı. Ayrıldılar.</p>

    <p class="paragraf ParaOverride-7">Kendisine refakat edecek güvenlikçilere huzurla döndü Ada, zaten milyonları verseler de yaşadığı bu duygu yoğunluğundan sonra çıkamazdı o sahneye bir daha. Ada güvenlikçileri gönüllü takip ederken, Duru sahneye hazırdı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">15. Deniz &amp; Özge</p>

    <p class="paragraf ParaOverride-7">Şehrin en yüksek ve o zamana kadar yapısız kalabilmiş tek tepesine dikildiği için “Tepe” diyorlardı buraya. Özge nihayet dışarı çıktığında, Sadık’ın zehirli etkisini üzerinden atarcasına derin bir nefes aldı tepenin 360 derece kucakladığı şehrin yarısına bakarken. Gözlerini sildi. Sadık’ın peşinden gelmeyeceğine emindi, ilk defa. Hüzün hissetmek istedi, kaybettiği bir duygunun hüznünü ama doğruda durabilmiş olmanın huzuru o hüznü silip geçti. Çünkü birlikte olmayı seçtiğimiz insan, derinliğimizin, temizliğimizin ölçüsü, kimliğimizin özüydü.</p>

    <p class="paragraf ParaOverride-7">Şükürler olsun ki bahçe bomboştu, herkesin arabası binanın altındaki otoparktaydı. Tuhaf bir güzelliği vardı bahçenin. Binanın etrafını dolanan küçük ırmak bahçede menderesler çizerek aşağıya doğru inmekteydi. Güzelliğinin tuhaflığı doğal taştan yapılmış bu bahçenin, mermer sütunlu, kubbeli binaya zıtlığıydı ama zıtlıklar sadece böylesine birlikteyken bütünü oluşturmuyorlar mıydı?</p>

    <p class="paragraf ParaOverride-7">Kimse gösteriden bu kadar erken çıkmayacağı için bahçenin bittiği yolda bekleyen ambulans dışında araç yoktu. Merdivenlerden inip bahçedeki güvenliğe taksi çağırmak istediğini söylediğinde numarasını verdiler. Taksinin numarasını çevirirken bahçeyi sınırlandıran kısa, antik duvara yürüdü Özge. Küçük tepeleriyle sanki hayatın dalgalandığı şehrin ışıklarına baktı… Arama tuşuna basıp taksiyi arayacaktı ama gözleri uzaklara daldı. İçine akan huzura aklını açarcasına şehrin üzerinde gezdirdi bakışlarını… Hayatının bir devri kapanmış, sınavlarından başarıyla çıkmış gibiydi. İnandığı şeylerden vazgeçmemiş, yenilmemişti.</p>

    <p class="paragraf ParaOverride-7">Kafasını eğip, uçurum dikliğine ulaşamamış ama dik kalmayı da başarmış yamaca baktı. Bedeninin ağırlığını duvarın üstüne bıraktı, artık dinlenmeye ihtiyacım var diye düşünürken duvarın dışında dik yamacın hemen başında, ağırlığını bıraktığı duvara sırtını dayamış yerde oturan adamı fark etti. Duvarın üstünden atlayıp sırtını böyle dayayarak oturması, bu manzaraya bakmak için ne iyi fikirdi! Adamın tanıdık gelen profilinin etkisiyle iyice öne eğildi… nereden tanıyordu bu adamı?</p>

    <p class="paragraf ParaOverride-7">Deniz sırtını dayadığı duvardan öne sarkan şeye bakmak için kafasını kaldırdı… yemyeşil gözleri vardı.</p>

    <p class="paragraf ParaOverride-7">Özge’nin suratına yayılan hayret Deniz’e odaklanmışken, ayağa kalktı Deniz, yalnız kalmak için gelmişti buraya, kimseyle konuşacak halde değildi, gücünü toplayıp gitmeden önce burada dinlenmişti ama karşısındakinin de kimseyle konuşacak halde olmadığını gördü. Sanki aynı enlemin aynı düzleminde olmalarına rağmen ilk defa birbirlerini fark etmiş iki kişi gibi şaşkındılar birbirlerine bakarken. Tuhaftı. İkisi de ağlamıştı. Deniz duvarı atlayıp uzaklaşacaktı ama bakmaya devam etti daha önce kendisine hiç bakılmamış gibi hissettiren bu tuhaf yeşil gözlere, aklına söyleyecek tek bir kelime gelmeden.</p>

    <p class="paragraf ParaOverride-7">Hafızasının kıvrımlarından çıkan bilgiyle hatırladı Özge: Kağan’ın davetinde<span class="dip CharOverride-11"><a class="_idFootnoteLink" href="#footnote-225-57" id="footnote-225-57-backlink">57</a></span> Can Manay’ın karşısına oturmak istemediği o gece, kapıda dikilen keş adamdı bu. Ve o gece bu suratta eksik olan her şey şimdi fazlasıyla yerindeydi. Kendini ona hatırlatmayı düşündü, ama kendini o seviyede uyuşturan birine o geceyi hatırlatmasına imkân yoktu. Derin bir düşünceden nefesini tutarak çıkmış gibi bedenini birkaç milim geriye çekip gözlerini ayırdı Deniz’den ve onun geçişini engellediğini hissederek kenara çekildi, ama bedeni değildi Deniz’i durduran, kızın hissettirdiği bu tuhaf enerjiydi.</p>

    <p class="paragraf ParaOverride-7">Bir hamlede çeviklikle atladı duvarı Deniz, toparlanmış ellerini birbirine vurup silkelerken gözlerini ayırmadan ona bakmaya devam etti. Çok uzun bir süre bakmaya niyetliydi ama Özge “İyi akşamlar” dedi ve elindeki telefonun tuşuna basıp arkasını döndü, gitti.</p>

    <p class="paragraf ParaOverride-7">Deniz, “Nerden tanıyorum seni?” diye seslendi ardından, onun kalçalarına kayan gözlerini hemen yukarı kaldırarak. O düz, sade döpiyesin altında bile kadınsı olmayı becerebilen kalçaları ne kadar güzeldi.</p>

    <p class="paragraf ParaOverride-7">Özge durdu, hemen dönmedi ama, kendi kendine kaşlarını kaldırırken suratına yayılan küçük tebessümü de durdurdu, onca esrara rağmen hatırlanması imkânsızdı. Hatırlatmakta kararsız Deniz’e döndü.</p>

    <p class="paragraf ParaOverride-7">Deniz, “Kozmik olarak tanıştığımıza yemin edebilirim” dedi dikildiği yerden, iltifat eden birinden çok duruma hayret eden bir hali vardı.</p>

    <p class="paragraf ParaOverride-7">“Kozmik!” diye düşündü Özge. Niye etmişti şimdi bu kelimeyi! Ani bir heyecan yükseldi içinde, boyun kaslarının omuzlarına inen kısmını ortada bırakan yakası yırtık tişörtü ve altındaki eşofmanla gerçekte kimdi bu adam? Ne işi vardı burada!? Niye kırmızıydı gözleri?</p>

    <p class="paragraf ParaOverride-7">Deniz, anbean kızın suratındaki duyguyu gördü, o küçücük tebessüm tamamen silinmiş, kozmik ya da değil kendisini tanıyan bir ifade gelmişti, gelirken yanında çok zor kendini gösteren o merakı da getirmişti. Bu yüz, kendi hissettiği merakın aynası gibiydi. “Kimsin sen?” dedi.</p>

    <p class="paragraf ParaOverride-7">“Özge” diye cevap verdi Özge, adını söylemesinin asla yetmeyeceğini hissederek.</p>

    <p class="paragraf ParaOverride-7">“Özge” diye düşündü Deniz kıza yaklaşırken, gözlerini kıvrımlarında heyecan bulduğu yüzünden ayırmadı, nasıl da adı gibiydi kızın hissi, gözü pek, başka, yabancı, yürekli, kimse gibi olmayan, derenin başlangıcı olan kaynaktı anlamı. Kızına koyardı bu ismi, eğer kollarının arasına alma ihtimali olmasaydı karşısındaki kadını. Bir kadına verilecek en güzel isimlerden biri, tüm anlamını bedene indirmişcesine karşısındaydı. Elini uzattı Deniz konuşmadan.</p>

    <p class="paragraf ParaOverride-7">Kendisine uzatılan ele bir an baktı Özge, elini uzatırken kafasını kaldırıp karşısındaki erkeğin ifadesine odaklandı, Deniz’in suratında sosyal yaşamın tüm yapmacıklığını geride bırakan bir ifade vardı. İkisi de tuhaflığın anbean farkındaydı.</p>

    <p class="paragraf ParaOverride-7">Sımsıkı, kararlı, birbirlerine kim olduklarını hissettirerek tokalaştılar.</p>

    <p class="paragraf ParaOverride-7">Özge’nin ince kemikli parmakları, kendi uzun parmaklarının baskısına aynı baskıyla karşılık verirken, Deniz o an karar verdi, elini çekmeyecekti!</p>

    <p class="paragraf ParaOverride-7">Özge elini gevşetti, Deniz’in parmaklarının gevşemediğini fark etse de elini çekecekti… Ama Deniz daha sıkı tuttu onun çekilen elini ve gözlerinde yüzlerce soruyla başını hafifçe yaklaştırıp “Tanıyorum seni” dedi, ciddiyeti sarsıcı, gözleri ışıktı.</p>

    <p class="paragraf ParaOverride-7">Kıpkırmızı oldu Özge, dudaklarına hücum eden kanın ağzından çıkan nefesi ısıttığını hissetti… Elini bırakmayan bu adam da kesin hissetmişti, belliydi çünkü gözleri dudaklarına inmiş ve kenetlenmişti. Ve birden elini çekti Deniz! Yoksa kızı öpecekti.</p>

    <p class="paragraf ParaOverride-7">Tuhaflığın tam ortasında, daha da tuhaf hissedemeyeceğine neredeyse yemin edeceği bir duygunun içinde, her şey her an daha da tuhaflaşırken bakışlarını kaçırdı Özge, “İyi akşamlar” deyip döndü, nefes nefese yükseldi göğüs kafesi. Ne zaman bu kadar heyecanlanmıştı?… Sorusuna cevap bulamadı.</p>

    <p class="paragraf ParaOverride-7">Telefonunu cebine koydu. Taksiyi aramayacaktı, yürümeye ihtiyacı vardı, geride bıraktığı bu varlık kendisine ulaşana kadar yürüyecek, gerekirse yürüyerek dolanacaktı dünyayı.</p>

    <p class="paragraf ParaOverride-7">“Deniz” diye kendi adını seslendi Deniz. Özge birkaç adım daha atıp gecikmeli de olsa ona döndü ve geri geri yürümeye devam ederken sadece baktı, ciddi, oyunsuz bir bakıştı. Tekrar önüne döndüğünde kalbi yerinden fırlayacak gibi atıyordu. “Deniz” diye düşündü, içinde barındırdığı milyonlarca hayatla ne kadar güzel bir isimdi. Acaba hâlâ keş miydi?! Kaşları çatıldı, böyle hissettirebilen bir erkeğin keş olması ne yazıktı! Katliamdı! Haksızlıktı!</p>

    <p class="paragraf ParaOverride-7">Heyecanı hüzünle karışırken tekrar dönüp Deniz’e bakmamak için kendini tuttu Özge, gözlerini kapattı sıkıca bir ya da üç saniye, açtığında Deniz yanı başındaydı.</p>

    <p class="paragraf ParaOverride-7">On adım kadar kafasını ona çevirmedi Özge ve on adım kadar gözlerini Özge’den ayırmadı Deniz.</p>

    <p class="paragraf ParaOverride-7">Kısa saçlarının inatçı dalgası, açıkta bıraktığı ensesinin kadınsı narinliğiyle nasıl da çelişkideydi. Gömleğinin geriye düşen kalkık yakasından koparmak zorunda kaldı gözlerini, bu tene sanki daha kimse dokunmamış gibi hissetti. Dokunulmazlık yayıldı Özge’nin bedeninden ve nefes nefes Deniz’e işledi.</p>

    <p class="paragraf ParaOverride-7">Konuşmadan, kalplerinin ritmine ters yavaş adımlarla yan yana yürümeye başladılar. İkisi de çok ciddiydi. Birbirlerinde fark ettikleri duyguların daha önce hissedilmemiş ciddiyeti ikisine de yerleşmişti.</p>

    <p class="paragraf ParaOverride-7">On adım sonra yavaşça başını ona çevirdi Özge, Deniz’in kendi üzerindeki bakışını karşıladı, bir an birbirlerine bakıp önlerine döndüklerinde derin bir nefes aldılar, aynı anda. Komikti ama hissettikleri duyguların yoğunluğu komikliği ezip geçmişti.</p>

    <p class="paragraf ParaOverride-7">Tesadüf yoktu bu evrende, insan yaşaması gereken her şeyi yaşamalı, hissetmesi gereken her şeyi hissetmeli ve hayatının analizini yapmalıydı, ancak o zaman hayatın onu buluşturmak istediklerine hazır olabilirdi.</p>

    <p class="paragraf ParaOverride-7">Caddeye indiklerinde doğal bir hamleyle dirseğinin üstünden tuttu Deniz Özge’yi. Karşıya geçeceklerdi ve sağdan gelen boş taksinin yoldan geçip gitmesini beklediler. Deniz’in varlığını, tuttuğu kolunda hissederken çekilmedi Özge. Deniz onu karşıya geçirdi. Karşıya geçtikten sonra elini çekecekti… ama çekemedi.</p>

    <p class="paragraf ParaOverride-7">Deniz bırakamadı Özge’nin kolunu, uzun süredir akıntısına kapılıp sürüklendiği okyanusta sanki bir ada bulmuş, ilk defa tutunmuştu. Eliyle tuttuğu bu kol sanki bir parçasıydı… bırakamazdı. Bırakmayacaktı. Gözleri yine o enseye kaydı. Özge kafasını hafifçe öne eğmiş sessizce yürüyordu. Deniz gözlerini ondan çekmiyordu.</p>

    <p class="paragraf ParaOverride-7">Nefesler yetmedi yürürken iyice alevlenen bu heyecanı dindirmesine ama savaşmayacaktı Özge, kolunda hissettiği o elin varlığı kendisini bildi bileli hissetmek istediği tek şeydi sanki. Çok tuhaftı… her şey daha da tuhaflaşamaz derken kendini tamamen bu tuhaflığa bıraktı. Belki de keşti, belki de önüne gelen her kıza asılan bir serseriydi ama o elin varlığına ihtiyacı vardı, çünkü tek bir dokunuşta içindeki yalnızlığı almış, savunmasızlığı silmişti sanki. Caddenin kıyısında otobanın ağzına yaklaştıklarında soldaki sokağa döndü Deniz elini Özge’den çekmeden ve onu çekiştirmeden. Özge takip etti… sanki tek bir beden gibi.</p>

    <p class="paragraf ParaOverride-7">Ara sokaklardan geçtiler, adım adım Deniz yaklaştırdı Özge’nin bedenini kendininkine, Özge kafasını hiç kaldırmamıştı adımlarından. Elini hiç çekmeden ve gözlerini ondan ayırmadan böyle yürüyebilirdi… sonsuza kadar.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">16. Ada</p>

    <p class="paragraf ParaOverride-7">Kendisi için çağrılan taksiye bindirilmiş ve Tepe’den gönderilmişti. Yolda dayanamadı, çellosunun arkasına sakladı suratını ve içine çekti kokainin geri kalanını. Biraz burnu kanadı ama aldırmadı, çekildiği dipten anca yüzeye çıkmıştı. O dibe tekrar çekilmeden önce en fazla yarım saati vardı… yarım saat sonra yüzeye çıkmak için elinde hiçbir şey kalmamıştı.</p>

    <p class="paragraf ParaOverride-7">Eve varmak üzereydi ki adresi değiştirdi. Sahildeki eski tersaneye gidecekti. Bu geceyi geçirebilmek için orada bir şeyler bulacağı kesindi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">17. Deniz &amp; Özge</p>

    <p class="paragraf ParaOverride-7">Ne nereye geldiklerini, ne de nerelerden geçtiklerini biliyordu Özge. Kafasını adımlarından kaldırmamıştı bir an bile ama Deniz durduğunda, artık büyü bozulmadan, bu tuhaflığı bitirmenin, hoşça kal demenin vakti geldiğini düşünüp başını kaldırdı. Kısa kesip gidecekti. “Teşek…” derken “Şışşş...” diye susturdu Deniz onu gözlerini bir an onunkilerden ayırmadan, şimdi daha da ciddiydi.</p>

    <p class="paragraf ParaOverride-7">Hissettiği duyguyu hafifletmek için gözlerini kaçırmak istedi Özge ama Deniz’in gözlerinden koparamadı kendini, ondaki yoğun kararlılık sonsuza kadar bakılacak güçteydi. Suratı kıpkırmızı olurken dudaklarına hücum eden ateşi kovalarcasına yine açtı ağzını ama yine “Şışşş...” diyerek susturdu onu Deniz. Tebessüm ya da sempati yoktu ifadesinde, sadece kararlılık vardı ve şimdi karşı karşıya durdukları halde elini hâlâ çekmemişti.</p>

    <p class="paragraf ParaOverride-7">Deniz yüzünü ona doğru yaklaştırdı… Özge’nin nabzı daha önce hiç çıkmadığı tepelere tırmandı, Deniz’in Özge’den ayrılmayan gözleri ve burnundan çektiği derin nefesleri Özge’ninkilerden aldı, aralarında kalan birkaç santimde havayı paylaştılar nefes nefes… ve Deniz ciddiyetin kurallar koyduğu o tuhaf tonda, “Konuşursan… seni öpeceğimi biliyorsun… Seni öpersem buna izin vermeyeceğini biliyorum. Seninle savaşamam ve benimle savaşmana izin veremem… Özge...” dedi. Elini Özge’nin kolundan kaydırıp parmaklarına ulaştı, gözlerini onunkilerden ayırmadan, suratını onunkinden uzaklaştırmadan parmaklarını parmaklarına kenetledi. Ve Özge’yi elinden tuttuğu gibi yürüdüğü yere götürdü.</p>

    <p class="paragraf ParaOverride-7">Deniz’in akıntısına kapılmıştı. Adımları doğal bir istekle onu takip ederken mantığını uyandırmaya çalıştı Özge, ama mantığına baypas gerekliydi! Elini kavrayan güce teslim olmasını engellemek istedi ama kapılıp gitme isteği daha kuvvetliydi. Suratından, özellikle dudaklarından çıkan ateşli basınçla vücudunun alev aldığını hissetti, hava diğerleri için sıcak olmalıydı ama Özge için değildi, sanki dışarıdaki her şey buz kesmişti. Çünkü resmen ateşi yükselmişti.</p>

    <p class="paragraf ParaOverride-7">Utanmanın doruklarında, elini çekmedi utanmazca. Erkek diye düşündü, etrafta binlerce ihtirassız iktidarsız varken gerçek erkek kadını böylesine saygıyla utandırabilen değil miydi? Saygıdan ödün vermeden kadını alabilen gerçek erkekti! Tüm bedeninin varlığı sanki elinde toplanmıştı, Deniz’in güçlü parmaklarının arasında kesinlikle dokunulmazdı, ulaşılamazdı. Girdikleri sokağın içinde müziğin aktığı kaynağa ilerlediler.</p>

    <p class="paragraf ParaOverride-7">Sokak’ın kapısına geldiklerinde Özge daha önce hiç hissetmediği duyguların doruğundaydı. Bir el nasıl bu kadar hissettirebilirdi! Bir dokunuş aklı tamamen ele geçirebilir miydi!?</p>

    <p class="paragraf ParaOverride-7">Deniz girişte insanları selamlarken durdular, elini sıkı sıkı tutan Deniz’in ne konuştuğuna, ne de konuştuğu kişilerin kim olduğuna dikkat etti Özge, önemli değildi çünkü kapının üstünde okuduğu şey çok daha önemliydi: “Bu sahne herkes için tasarlanmamıştır. Anlamın ancak sanatla doğduğunu bilenlere adanmıştır. Bu Sokak kendini bilenlerindir.”</p>

    <p class="paragraf ParaOverride-7">Sosyal medyada gösterilerini izlediği, buraya gitmek lazım dediği yerdi burası. İçeri girdiler. Kalabalığın arasından geçerlerken kafasını kaldırdı, o an tavandan sarkan beyaz iplere asılı dansçıların aşağı inişine baktı, şaşkınlıkla açılan gözleri asma kattaki orkestraya kayınca müziğin canlı olduğunu anladı, aklı şaşkınlığa teslim olurken dudakları aralandı. İzlediği viraller ne kadar da eksikti, hissettiği bu his garipti. Deniz’in kendini çeken eline ilk defa direndi bedeni, çünkü kalabalığın içinde dans eden dansçıların bir sıçrayışta sahneye çıkmalarını izlemek zorunda hissetti.</p>

    <p class="paragraf ParaOverride-7">Deniz karşı koyamadı Özge’nin direncine, durdu, Özge etrafında fark edilmesi gereken onlarca şeye hayretle odaklanmışken o da Özge’ye odaklandı. Kocaman yeşil gözlerinin nasıl da izlediği her şeyi analiz ettiğini, aralanan kırmızı dudaklarından içine çektiği havanın göğüs kafesini heyecanla indirip kaldırmasını, bedeninin yavaşça ama tamamen farkında müziğin ayinine küçük ritimlerle katılmasını izledi… Yıllardır izlediği onca dansa, onca şova rağmen, kendisine en heyecan veren şey, çalan müziğin bu alev içindeki bedene bulaşması ve dokunulmak için önce sabırla kazanılması gereken bu muhteşem bedenin o küçücük hareketleriydi…<span class="dip CharOverride-11"><a class="_idFootnoteLink" href="#footnote-225-58" id="footnote-225-58-backlink">58</a></span> Yavaşça gevşetti parmaklarını Deniz, avucunun içindeki şahini salarcasına…</p>

    <p class="paragraf ParaOverride-7">Deniz’e döndü Özge. Dans eden kalabalığın içinde durup birbirlerini gördüler. Kaç kişi vardı bakınca birbirini görebilen?</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">18. Sadık</p>

    <p class="paragraf ParaOverride-7">Ormandan evine giden yola girmek üzereyken daldığı düşünceden uyandı Sadık, “Mall’a dön!” dedi şoförüne. Gittiği yeri kimse bilmemeliydi, gücünü kaybetmek üzere olan biri için kimin kim olduğu belli değildi, çünkü mıknatıs gibiydi güç, sizde olduğu sürece etrafınızda ne kadar ruhu satılmış varsa çekerdiniz ve gücü kaybetmeye başladığınızda artık size yapışamadıklarından, sizi satmak için yarışırdı etrafınızdakiler.</p>

    <p class="paragraf ParaOverride-7">Avlusundaki lüks restoranlarla şehrin en nezih alışveriş merkezinin meydanında arabasından inerken “Bir saate çıkarım, ayrılma burdan” diye buyurdu şoförüne ve kapıda kendisini karşılayan restoran müdürüyle içeri girdi. Burası kendisinindi, kimse bilmezdi ama onlarca restoranı vardı ve burası müdürü en güvenilir olanıydı. Adamı yirmi yıldır tanırdı.</p>

    <p class="paragraf ParaOverride-7">Smokinli bu yakışıklı adamın Murat Kolhan olduğunu bilmeden gözlerini ona dikti restoranın müşterileri. Kendinden emin adımları, etrafındaki kimseye görmeyen hali ve içeri girdiği anda sanki havaya bulaştırdığı çekimle, gece hayatının ümitsiz kalabalığının arasından bir hayal gibi geçip müdürün odasına girmişti. Yalnız bırakıldı odada, aynı planlandığı gibi.</p>

    <p class="paragraf ParaOverride-7">Üzerini değiştirmesi, alışveriş merkezinin otoparkına inen kapıdan geçip aracına ulaşması on beş dakikasını almıştı.</p>

    <p class="paragraf ParaOverride-7">Eski bir Volkswagen’in içinde yola çıktı Sadık. Marinaya vardığında, içeri girmeden arabayı yolun kenarında bıraktı, kendisini bekleyen tekneye yürüdü, her şey hazırdı.</p>

    <p class="paragraf ParaOverride-7">Tekneyle yarım saatlik uzaklıktaki adaya gitmesi, orada hazır bekleyen uçakla ülkeyi terk etmesi yıllar önce planladığı bir olasılığın gerçekleşmesiydi. İnsan ancak hazırlıklı olabildiği sürece hayatta kalabilecek kadar âcizdi.</p>

    <p class="paragraf ParaOverride-7">Bu sabahtan beri biliyordu ipini çektiklerini. Bildiğine uyanmamaları için günlük programına devam etmişti, bu geceki baskınla evde yakalayacaklardı onu, tabii bulabilirlerse.</p>

    <p class="paragraf ParaOverride-7">Özge darbeyi yapana kadar dönemezdi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">19. Duru</p>

    <p class="paragraf ParaOverride-7">Arabanın koltuğuna yasladı başını, geçtikleri caddeleri izledi. Gösterinin afişleri 500 metrede bir şehrin her köşesine yerleştirilmişti. Kendi yüzü yoktu afişte, sahnenin genel bir resmi koyulmuştu. İki gün daha vardı gösterinin bitmesine, peki sonra ne olacaktı, İngiltere’nin yapmacıklığına, devlerin arasındaki küçüklüğüne geri mi dönecekti? Bakışını aldı şehirden, gözlerini arabanın tavanına dikip düşündü.</p>

    <p class="paragraf ParaOverride-7">Kaçtığı şehrin anahtarını vermişlerdi sanki eline. Buradan giderken nasıl da âcizdi ve şimdi nasıl da güçlü dönmüştü geri… Adına Avrupa’nın en büyük tiyatrosu yapılmıştı, binanın her köşesinde, karesinde resmen izi vardı. Gelecekte onu konuşacaklar mıydı?… Uğruna saraylar yapılan kadın diye mi anacaklardı? Dünyanın en yetenekli balerini ya da dünyanın en güzel kadını, dünyanın taptığı kadın… hangisi olacaktı Duru? Belki de hepsi… Can’ın aşkı sayesinde dünya onu görecekti. Bu afişler kesinlikle değişmeliydi, kendi resmi olmalıydı şehrin her köşesinde. Hak etmişti! Bugün sahneye çıkmasa Ada’nın yol açacağı felaket kim bilir nelere mâl olacaktı? Hak etmişti, sadece gösteriyi kurtarmamış aynı zamanda izleyenlere daha önce hiç izlemedikleri, gerçeğin çiğliğinde bir performans vermişti. Bunu Avrupa’da da yapabilirlerdi. İzleyici bayılırdı. Ada kabul eder miydi?</p>

    <p class="paragraf ParaOverride-7">Otelin avlusuna girdiklerinde, kapısının açılmasını bekledi Duru, arabadan inerken dimdik yavaş adımlarla girdi içeri. O an o şehirde kendisinden daha güçlü kimse yoktu, emindi!</p>

    <p class="paragraf ParaOverride-7">Lobiyi adım adım geçti, her an durdurulacağından, Can’ın karşısına çıkıp kendini ona çaresizce sunacağından da emindi. Ama asansöre geldiğinde karşısına çıkmadı kimse, Can Manay’dı bu, belki odasına almışlardı.</p>

    <p class="paragraf ParaOverride-7">Resepsiyona geri döndü, bir işaretle çağırdığı görevliye kendini arayan birinin olup olmadığını sordu, ama sorar sormaz aranamaz olduğu geldi aklına. Sahne yönetmeninin adına yapılmıştı rezervasyon, kimse bilmiyordu burada olduğunu. Belki kendisini şimdi buraya getiren şoför bildirirdi adresi, Can koşarak gelirdi. Asansöre geri döndü. Odasına çıkarken her şeyin yeni başlamak üzere olduğunu düşündü ama aniden kendini yapayalnız hissetti.</p>

    <p class="paragraf ParaOverride-7">Kuliste Can’ın kendisini ziyarete geleceğinden de emindi ama gelmemişti, otele girdiğinde lobide karşılanacağından da emindi ama burada da yoktu. Kendi katına çıktı, hızlı adımlarla odasına ilerledi. Kartla kapıyı açarken içeri girdi, topuzundaki tokayı çıkardı, görüntüsünün gücünden emindi. Ama süitin salonunda kimse yoktu, yatak odasında da, banyoda da… Can gelmemişti!</p>

    <p class="paragraf ParaOverride-7">Geleceğinden emindi Duru, onu nasıl reddedeceğini bile düşünmüştü, kullanacağı kelimeleri bile seçmişti! Ama gelmemişti! Uğruna saraylar yapacak kadar taptığı birinin peşinden nasıl olur da gelmezdi?!</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">20. Göksel &amp; Kız</p>

    <p class="paragraf ParaOverride-7">Deniz tek kişilik orkestrasının başına geçtiğinde ve dansla geçen geceyi sonlandıran parçalarını çalmaya başladığında arka bahçeyi kapattı Göksel, Kız tüm gece peşinden hiç ayrılmamıştı. Sahneye çıktığında da hızla asma kata koşup köşeden başını çıkarmış ve onu seyretmişti, gösteri bitene kadar asma kattan inmesi yasaktı. Dans biter bitmez yine peşine takılmıştı. Ama şimdi Göksel ışıkları kısıp ipleri toplarken Kız’ın dikkati aniden çalan müziğe kaydı. Sonra Göksel’e döndü, heyecanla ön bacaklarını onun dizine dayayıp Göksel’in bakışıyla indirdi ama gözlerini Göksel’den ayırmadı. İpleri torbasına koyan Göksel “Peki” dedi. Onun ne istediğini anlamıştı.</p>

    <p class="paragraf ParaOverride-7">Arkadan bir minder aldı ve yerdeki minderlerde oturmuş Deniz’in müziğini dinleyenlerin arkasına attı, sırtını sahnenin köşesine dayayarak oturdu, Kız hemen yer buldu kucağında, çenesini dizine koyup yukarıdaki Deniz’e, müziğin kaynağına odaklandı. Müzik dinleyen bir köpek diye düşündü Göksel, kendi köpeğiydi. Suratına yansımasa da gülümsedi.</p>

    <p class="paragraf ParaOverride-7">Özge bakışını zorla aldı müziği dinleyen köpekten, aşağıda minderlere oturmuş ruhlarını müzikle dinlendiren kitlede gezdirdi zihnini. Ne kadar gençlerdi ve ne kadar şanslı. Böyle bir yerin var olduğunu bilmek bile büyük bir şanstı. Saatlerce dans etmişti, etrafında ne olduğuna dikkat etmeden, izlenmediğine emin, belki de ilk defa kendini sürekli dışarıdan izleyen biri gibi değil, bedeninin içine girmiş kendi olabilmiş biri gibi hissetmişti… Tanımadığı insanlara katılmış, dönmüş, zıplamış, bedenini dansa bırakmıştı. Tacizsiz, tereddütsüz, düşüncenin olmadığı, müziğe teslim bir danstı bu. Ayin gibi. Tam bedeni dinlenmeye ihtiyaç duyacağını fısıldadığında müzik incelmiş, ışık kısılmış, asma kattaki tuhaf alete odaklanan ışık doğuvermişti. Ne olduğunu anlamamıştı Özge ama etrafındakiler hemen köşeye istif edilmiş minderleri taşıyıp lezzetli bir yemeğe hazırlanan gurmeler gibi yerleşmişlerdi yerlerine. Etrafında ne olduğunun şaşkınlığındayken koluna dokunmuştu Deniz, elini kaydırıp parmaklarına kenetlemiş ve kendine çekmiş, gittiği yere götürmüştü onu. Herkes aşağı yerleşirken asma kata çıkmışlardı. Kendisi için hazırlanan mindere oturtulmuştu Özge ve aletinin başına geçip başlamıştı Deniz müziğine.</p>

    <p class="paragraf ParaOverride-7">Hayatın kendini sunmasını izledi Özge Deniz’in tuşlara basan parmaklarında ve “Ben buradayım” dercesine kendini sarmasını dinledi. Cennetteydi.</p>

    <p class="paragraf ParaOverride-7">Bir dehaydı Deniz… adı gibi hayata ev sahipliği yapan anlamlara beden olmuştu. O parmakların bastığı notalar, o aklın bestelediği müzik, o gözlerin anlaşılmayı bekleyen sabrı, o bedenin hal bulmuşluğu… Gözleri doldu Özge’nin, aklındaki paranoyak sorular kendilerini ortaya koymak için kıvranırken susturdu tüm sesleri, soruya gerek yoktu. Keş olsun ya da olmasın bu varlık kirlenmemişti, tertemizdi. Aşkın kendisiydi.</p>

    <p class="paragraf ParaOverride-7">Deniz dikkatini kendi parmaklarından alıp Özge’ye döndü. Yeşilin içindeki dalgalanmayı, ıslaklığı gördü… göz gözeydiler. Kimdi bu kız? En sevdiği yemek neydi? Annesinin gözleri de böyle yeşil miydi? Kardeşleri var mıydı? Daha önce neredeydi?… Bilmek istedi onunla ilgili her şeyi, onu.</p>

    <p class="paragraf ParaOverride-7">Ne kadar sürdü bilmiyordu ama saatler sanki anlara dönüşmüştü. Deniz gözlerini kendisinden ayırmadan müziği bitirdi. Aşağıdakilerden yükselen hafif itiraz bile çok sempatikti, kimse bitsin istemiyordu. Deniz ayağa kalktı, Özge’ye gidip elini uzattı.</p>

    <p class="paragraf ParaOverride-7">Tüm gece gözlerini bir an ayırmamıştı Deniz bu kızdan, kızsa tüm gece hoplaya zıplaya bir çocuk gibi dans etmişti. Böylesine mutlusunu uzun süredir görmemişti Göksel. Anlayabiliyordu Deniz’in ondan ayrılmayan gözlerinin esaretini. Çünkü ikisi denkti ve daha önce Deniz’e denk kimseyi görmemişti. Deniz’le kızın asma katın merdivenlerinden inip Sokak’tan çıkmalarını izledi Göksel. Ayağa kalkıp gecenin bittiğini duyurdu, suratına yansımayan gülümsemesi içinde büyürken.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">21. Can Manay</p>

    <p class="paragraf ParaOverride-7">Ayağa kalktığında dünyaya ait olmadığını bilen bir cisim gibiydi Can, etrafındaki her şey ona yabancıydı, locadan çıkmamak için yasakladığı bedenine nihayet izin vermişti. Ayağa kalkıp locadan çıktı, temkinle etrafına baktı, insanlar gideli epey olmuştu. Merdivenler bomboştu. Salonun boşalmasını seyretmişti oturduğu yerden, kıpırdamadan, dışarı çıkarsa kendini tutamayacağını Duru’ya gideceğini bilerek… beklemişti.</p>

    <p class="paragraf ParaOverride-7">Duru’nun çıktığını biliyordu, onu takibe koyduğu adamdan raporunu almıştı. Tepe’yi çoktan terk etmiş, saklandığı otele varmıştı. Hangi otel olduğunu bilmiyordu, adamın söylemesini istememişti. Çünkü gitmeyecekti ona, bekleyecekti. Beklemeliydi! Onun kendisine gelmesini beklemeliydi.</p>

    <p class="paragraf ParaOverride-7">Aşağıya indiğinde çıkış ile kulislere giden koridorun tam ortasında durdu. Çıkışa yöneldi… ama sonra aniden karar değiştirdi, hızla kulislerin koridoruna girdi. Duru’nun odasına yöneldi. Onun için özel hazırlatmıştı burayı. Anahtarı bile ayrıydı. Cebinde çıkardığı anahtarla açtı kapıyı ve içeri girdi.</p>

    <p class="paragraf ParaOverride-7">Derin bir nefesle içine çekti Duru’nun geride bıraktığı tüm nefesi. İncecik parfümünün kokusu sinmişti odaya. Aynanın önünde, o narin tokalarından vardı, yaklaşıp parmağının ucuyla tokayı aldı, dikkatle baktı, bir tel saç tokada takılı kalmıştı. Diğer parmağının ucuyla dokundu Duru’dan kopan o tele… sonra yumruğa dönüştü parmakları, sımsıkı kitlendiler. Ne yapıyordu burada?! Neden kendine işkence çektiriyordu?! Tokayı bileğine taktı ve etrafında incelemek istediği onlarca şey olmasına rağmen odadan çıktı. Kapıyı kapatıp burnundan aldığı nefesten güç alarak yürüdü koridor boyunca. Otoparka indi, aracı çoktan hazırdı. Kendini arka koltuğu bıraktı. Şoförüne “Eve” derken oturmak yetmedi uzandı.</p>

    <p class="paragraf ParaOverride-7">Aslında eve gitmek istemiyordu, hiçbir yere gitmek istemiyordu çünkü evde Bilge’nin alıp gittiği huzurun, dünyanın geri kalanındaysa Duru’nun kendisinden kaçırdığı cennetin izleri vardı. Gözlerini kapadı. Keşke Eti’ye gidebilseydi. Başını onun dizilerine koyup aklındakileri ona boşaltabilseydi.</p>

    <p class="paragraf ParaOverride-7">Telefon çaldığında gözlerini açtı, hemen cebinden çıkardı. Eti arasa diye düşünürken, Bilge arasa diye gülümsedi ya da Duru arasa dediğinde derin bir nefes aldı, hızlanan kalbi göğüs kafesinde resmen danstaydı. Gecenin bu saatinde kendini arayacak kimse olmadığından kalbinde yükselen heyecan ense köküne saplanmış bir iğneye dönüştü. Ekrandaki lokal numara tanıdık değildi. Açtı, konuşmadan bekledi…</p>

    <p class="paragraf ParaOverride-7">“Can…” dedi Duru.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">22. Deniz &amp; Özge</p>

    <p class="paragraf ParaOverride-7">Deniz ne sıkı ne gevşek tutuyordu Özge’nin elini ama önden gittiği için sanki yol açıyordu ona. Özge bırakmıştı kendini, gözlerini Deniz’den ayırmadan bir adım geride onu takipteydi. Yine sokaklardaydılar, bu sefer nereye gidiyorlardı?</p>

    <p class="paragraf ParaOverride-7">Alınması şarttı gerçek kadının! Israrsızca ama kararlılıkla, vazgeçmemecesine alınmalıydı kadın. Deniz’in güçlü, kapsamayan ama yol açan bedeninde gezdirdi Özge gözlerini, kısa kollu tişörtünün sunduğu kaslarına baktı, kolundan ellerine indi bakışları, kendi elini tutan elin sağlamlığında dinlendi zihni, o eşsiz müziği çıkarmak için beyniyle senkronize olmuş parmakların kendi parmaklarına dokunan hissinde bekledi, bir adım geride bıraktığı bedeninin onunkiyle nasıl da uyum içinde olduğunu izledi… Acaba kaç kadının elini tutmuştu böyle? Kaçına hissettirmişti aynı duyguyu? Deniz’in herhangi bir kadını alması an meselesiydi, istemesi, küçücük bir bakışla davet etmesi yeterdi. Kendini herkesten bu kadar sakınmışken en sakınması gereken kişiye teslim olabileceğini düşünmek ağır geldi Özge’ye. Ve içinden gelen soru davranışa dönüştü, Deniz’in elini çekti, döndürdü onu ve sordu.</p>

    <p class="paragraf ParaOverride-7">“Kimsin sen?”</p>

    <p class="paragraf ParaOverride-7">Özge’nin çatılmış kaşlarının altında yeşil yeşil kısılmış gözlerine ve sıkıca kapanmış ama kırmızılığından bir ton kaybetmemiş dudaklarına aniden dönmek, bu kadar yakında durup ona dokunmamak, sadece parmaklarının arasındaki ince kemikli elini tutabilmek fazla geldi Deniz’e, Özge’den yükselen koku, gözlerine odaklanmış gözlerinin kendinden emin, sınırlarını bilen ve karşısındakine de sınırlarını bildiren hali çok fazlaydı! Gözleri dudaklarına kaydı.</p>

    <p class="paragraf ParaOverride-7">Doğallıkla sorduğu sorunun kafese dönüşmesi gibi köşeye sıkıştı Özge, Deniz’in dudaklarına kayan bakışlarında. Ama sokağın ortasında, böyle düşüncesizce öpülemezdi, buna izin vermeyecekti. Kendine saygısı olan bir kadın, etkisi ne olursa olsun henüz tanımadığı bir erkeğe dokundurmamalıydı kendini! Ama nedendir geri çekemedi bedenini!</p>

    <p class="paragraf ParaOverride-7">Nasıl bir istekti bu! Nasıl bir arzulama! Baktıkça daha da alevlere bulanan o dudakların kırmızı ateşini söndürmek istercesine yaklaştı Deniz ama öpmeyecekti Özge’yi. Ne o izin verirdi, ne de kendisi izin isterdi. Gözlerini Özge’nin dudaklarından ayırmadan, nefesinin ona değdiğinin farkında mırıldandı.</p>

    <p class="paragraf ParaOverride-7">“Soyadım Sarızeybek. Küçük bir köyde doğdum. Ortaöğrenimimi imam hatipte yaptım. Hiçbir şeyin anlatıldığı gibi olmadığını fark ettiğimde müzik indi bedenime. Aracı oldum. Her şeyi geride bırakıp konservatuvara gittim, müzikle konuşmayı öğrendim. Kaybolduğum zamanlar oldu ama şimdi görevdeyim ve seninle tanıştığıma bir mucizeye tanıklık edercesine memnun oldum. Sürekli elini tutmak istiyorum çünkü kaybolmandan korkuyorum.”</p>

    <p class="paragraf ParaOverride-7">Deniz’in sözleri bittiğinde gözleri yine buluştu, Özge’nin gözleri dolmuştu. Gözünden bir damla süzüldü. Deniz yavaşça eğilip yanağına inen o damlayı öptü. Özge gözlerini kapatırken Deniz sordu.</p>

    <p class="paragraf ParaOverride-7">“Sen kimsin?”</p>

    <p class="paragraf ParaOverride-7">Özge ağlamak istemiyordu, neden ağlamak üzere olduğunu da bilmiyordu. Ama Deniz’in gözlerindeki o sabit, değişmez, dalgalanmaz huzura teslim oldu, gözlerini açtı, ciddiydi.</p>

    <p class="paragraf ParaOverride-7">“Soyadım Egeli. Viyana’da doğdum. Avusturya’da okudum. Lanetli bir sistemin içinde olduğumuzu fark ettiğimde uyandım. Sanırım savaşçı oldum. Her şeyi geride bırakıp buraya geldim çünkü geleceğe örnek olacak şeyin her neyse bu topraklarda hal bulacağına eminim… Nasıl eminsin diye sorarsan sana sadece kozmik bir his diyebilirim. Sürekli elimi tutmanı istiyorum çünkü kaybolmaktan korkuyorum.”</p>

    <p class="paragraf ParaOverride-7">Deniz sımsıcak gülümsedi, alevini hissettiği dudakların çekimine dayanarak burnunun ucuna bir öpücük daha kondurdu, döndü ve götürdü Özge’yi, ona güneşi gösterecekti.</p>

    <p class="paragraf ParaOverride-7">Haftada birkaç kez geldiği binaya girdiler, merdivenleri çıktılar. Deniz “En tepeye çıkacağız” dediğinde Özge öne geçti. Çeviklikle adımladı merdivenleri. Onun kalçalarına kayan bakışlarını zorla çekti Deniz, bilekleri ne kadar da inceydi, bir varlığın hem bu kadar gerçek, hem bu kadar güzel, hem bu kadar fetheden, hem bu kadar fethetmek isteten, hem bu kadar narin, hem bu kadar güçlü, hem bu kadar harekete geçiren, hem bu kadar saygıyla bekleten olabilmesini izledi. Özge’nin üstünde gezdirdiği gözlerinin değdiği her karede, bulmak için dünyayı aradığı şeyler vardı.</p>

    <p class="paragraf ParaOverride-7">Çatıya vardıklarında, kıyıya koştu Özge, güneş daha doğmamıştı. Onu izlemenin mesafesinde kaldı, yaklaşmadı Deniz, Özge dönüp heyecanın endişeyle harmanlandığı tonda “Düşünsene uyanması gereken koca bir dünya var! İnsanlar güneşin doğuşuyla köleliklerine gitmek için kalkacaklar yataktan ve hiç yaşayamadıkları hayatlarından bir günü daha verecekler sisteme” dedi ve Deniz’in yüzünde sanki var olduğu andan beri hiç kimseyle paylaşılmamış o tuhaf ifadenin belirmesini izledi. Yavaşça yaklaşıp “N’oldu?” diye mırıldandı. Yaptığı ya da söylediği bir şey Deniz’i bu ifadeye sürüklemişti.</p>

    <p class="paragraf ParaOverride-7">Koşup ona sarılmamak, onu kucağına alıp alev alev yanan o dudakları söndürmemek, o dudaklardan çıkan kelimelerin, kendi içinde dindirdiği yalnızlığın bedenini terk edişini onunla paylaşmamak için tuttu kendini Deniz. Özge beynine girmiş, hayatı boyunca diğerlerine anlatmaya çalıştığı anlamı, bir nefesi dışarı bırakır gibi doğallıkla bırakmıştı. Özge yine “N’oldu?” diye sorduğunda, rüyadan uyanmış gibi uyandı Deniz, etrafında buğulanan ve sadece Özge’nin olduğu o tuhaf gerçeklikten çekti kendini.</p>

    <p class="paragraf ParaOverride-7">“Hiçbir şey” dedi.</p>

    <p class="paragraf ParaOverride-7">Ona nasıl anlatabilirdi varlığına duyduğu özlemi? “Bana daha önce hiç duymadığım bir şey anlatsana” diye ekledi, binlerce kez duyduğu bir şarkı söyleyecek bile olsa onun ağzından çıkması yeterdi.</p>

    <p class="paragraf ParaOverride-7">Özge’nin hoşuna gitti bu teklif, gülümseyip sordu.</p>

    <p class="paragraf ParaOverride-7">“Beş maymun deneyini biliyor musun?”</p>

    <p class="paragraf ParaOverride-7">Deniz biliyordu ama Özge hep konuşsun istiyordu. Hayır dercesine kafasını salladı. İzlediği, dinlediği ve düşündüğü şey tekti. Aşk odaklanabilmek, etrafında olanı teke indirebilmekti. Her şey teke inmişti o an, dünya Özge’deydi.</p>

    <p class="paragraf ParaOverride-7">Özge heyecanla anlattı.</p>

    <p class="paragraf ParaOverride-7">“Bir odaya beş maymun koyuyorlar. Ortalarında bir merdiven, merdivenin tepesinde de bir hevenk muz var. Ve tavanda da soğuk su fışkırtan bir duş. Maymunlardan biri muza erişmek için merdiveni tırmanıp yukarı ulaştığında tam muza erişecekken tüm maymunlara duştan soğuk su fışkırtılıyor ve merdivendeki dahil hepsi ıslanıp kaçışıyorlar. Aradan biraz zaman geçiyor, sonra bir diğeri muza ulaşmak için merdivene tırmanınca yine aynı soğuk su ile ıslatılıyorlar. Tabii bir süre sonra merdivene yaklaşılması bile hemen diğerleri tarafından engellenmeye başlanıyor çünkü kimse ıslanmak istemiyor. Ertesi gün duşu kaldırıyorlar ve bu beş maymundan birini alıp yerine yenisini koyuyorlar. Yeni gelen maymun merdivenin tepesindeki muz hevengini görünce hevesle tırmanmak istiyor ama merdivene yaklaşması diğerleri tarafından dayakla engelleniyor. Bir gün sonra bir maymunu daha yenisiyle değiştiriyorlar, hayatlarında hiç suyla ıslatılmamış iki maymun oluyor kafeste. Ve tabii yeni gelen maymun da muzlara ulaşmak için merdivene tırmanmaya kalkınca diğerlerinden dayak yiyor yine, işin ilginç yanı kendisinden bir önce gelen maymun da gruba katılıp ona saldırıyor. Ertesi gün bir maymun daha yenisiyle değiştiriliyor, yine yeni gelen muzlara ulaşmak isterken diğerlerinden dayak yiyor ve bir önceki gün gelen maymun da yine dayak atanlar arasına katılıyor. Derken birer gün arayla dördüncü ve beşinci maymunlar da değiştiriliyor yeni maymunlarla, yani kafeste daha önce suyla ıslatılmış tek bir maymun kalmıyor. Duş da yok, yani izin verseler biri çıksa muzu yiyecekler aslında ama merdivene tırmanıp muza ulaşmak isteyen yeni, yine de dayakla cezalandırılıyor. Peki neden? Maymunlar merdivene yaklaşanı neden dövdüklerini bilmiyorlar ama yine de dövüyorlar, diğerlerinden öğrendikleri deli saçması bir davranışı devam ettiriyorlar çünkü sorgulamıyorlar. Kafese girdiklerinden beri öyle gördükleri için birbirlerini engellemek doğal geliyor. Normalleşiyor. İşte biz de böyle yaşıyoruz bu gezegende, aynı o maymunlar gibi nedenini bilmediğimiz bir sürü korkuyla birbirimizi engellediğimiz bir yaşam bu! Yaratıcımızın bile bizi cezalandırmak için cehennemler yarattığına inandırılmışız, aslında tek cehennem sorgulanmadan yaşanmış bir hayatken. Maymunlar gibiyiz, tırmanıp ulaşmamız gerekense potansiyelimiz. Düşünsene Deniz, çoğumuz, sürekli bir korkuyla beslenen, öğretilmiş o kıskançlıkla kösteklenen, sorgulanması yasaklandığı için sürekli engellenen potansiyelimizin cenazesine gidiyor gibi gidiyoruz her sabah işe.”</p>

    <p class="paragraf ParaOverride-7">Sustu, Deniz’in gözlerindeki hayret onu susturmuştu. Anlatmak istiyordu onu daha önce nerede gördüğünü, hâlâ bağımlı olup olmadığını sormak istiyordu ama Deniz’in bakışı o kadar yoğundu ki sessizliğin huzurlu tuhaflığında sustu Özge. Kendi üzerine yoğunlaşmış bu ilgiden utanırken yine dudakları kıpkırmızıydı. Atmosferi ince ince aydınlatan güneşe döndü yüzünü, güneşin doğuşunu izledi. Deniz ise Özge’nin varlığını.</p>

    <p class="paragraf ParaOverride-7">Bu an cennetti. Cehennemi geçip gelmişti buraya Deniz, adım adım vazgeçmeden tırmanmıştı. Sahtelikte hayat bulmuş, keyifte kaybolmuş, alkışa muhtaç olmuş ve “ol”mayı unutmuşların arasından çıkıp nihayet bulmuştu Özge’yi. Tuhaftı ama emindi, aklının yansıyarak gelişeceği bir zihin vardı karşısında ve dokunulmak için özenle yaratılmış, verimli bir toprak gibi kendi tohumlarına rahim olacak benzersiz bir beden.</p>

    <p class="paragraf ParaOverride-7">Üzerindeki bakışın bedeninde yarattığı etki o kadar büyüktü ki derin nefeslerini küçültemedi Özge, hızlanan kalbine nefes yetiştirmesi gerekti. Bakışları güneşten kayıp yere indi, sonra ürkekçe Deniz’e dönüp “N’oldu?” diye sordu, beyninin içinde fısıldayan düşünce “Sor… Bağımlı mıymış sor!” diye fısıldarken ve sorarsa alacağı cevapta hayatı boyunca ilk kez hissettiği bu duyguyu tamamen kaybedebileceğini bilirken.</p>

    <p class="paragraf ParaOverride-7">Deniz “Sen oldun” dedi mırıltıyla ve alevi içine çekercesine yaklaştı onun dudaklarına…</p>

    <p class="paragraf ParaOverride-7">Özge kendini ona bırakmak istedi, bedenindeki akış yavaşladı, yaşam saniyelere, saniyeler anlara, anlar kendisine yaklaşan Deniz’in varlığına dönüştü… ama geri çekti bedenini Özge. Tanımadığı, emin olmadığı birine izin veremezdi! Geri geri küçük ve yavaş adımlarla uzaklaşırken oyuncu bir gülümseme doğdu yüzünde, Deniz’in kaşları aynı tebessümle çatıldı. Özge kapıya vardığında “Görüşürüz!” dedi. Sonra aniden dönüp koşarak gitti.</p>

    <p class="paragraf ParaOverride-7">Bir an peşinden gitmeyi istedi Deniz ama tuttu kendini, her şey olması gerektiği gibiydi. Bir erkek daha fazlasını istiyorsa emek vermeye hazır olmalıydı, emek vermeden yaklaşılabilenler sadece sahte kadınlardı.</p>

    <p class="paragraf ParaOverride-7">Özge onun peşinden gelmemesi için evrenin tüm güzel enerjilerine dua ederek hızla indi merdivenleri, kapıdan çıktığında nefes nefeseydi, karşıya geçti ve kafasını kaldırıp çatıya baktı. Çatının ucundaydı Deniz, kendinden emin bir gülümsemeyle “Özge Egeli” diye seslendi. Özge kraliyet ailesine savaş açmış ve dünyayı krallıktan kurtarmış onurlu bir şövalyenin endamında hafifçe eğilip selam verdi, sonra fırlayıp gitti.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">23. Duru &amp; Can</p>

    <p class="paragraf ParaOverride-7">499… 500… 501… 502 numaralı kapının önüne geldi Can, kapının tokmağına elini uzattı ve hemen durdu. Düşüncelerini düzenlercesine gözlerini kapattı, burun deliklerinden derin bir nefes aldı ve dudaklarından çıkardı nefesi, gözlerini açıp kapıyı çaldı.</p>

    <p class="paragraf ParaOverride-7">Kapı yavaşça açıldı, belki açılması hızlıydı ama Can’ın aklı anlardaydı. Duru’nun ciddi ama incecik bir tebessümle süslenmiş ifadesi, toplu saçlarının doğallığı, içeri buyur eden elinin narinliği, üzerindeki elbisenin rüzgârdan gelen yumuşacık etkisi, çıplak ayakları… girdi içeri Can, tek kelime etmedi. Salona yürüyüp dikildiği yerde Duru’nun yanına gelmesini bekledi. Servis arabasındaki meyve tabağına henüz dokunulmamıştı. Bu gece kesinlikle hiçbir şeyi o başlatmayacaktı! Sabırsızlığıydı hayatının hatası. Beklemeye kararlıydı. Yapabileceği her şeyi yapmıştı ve şimdi kontrolü Duru’ya bırakacaktı, onu istiyorsa bunu yapmak zorundaydı çünkü bir tek bu kalmıştı.</p>

    <p class="paragraf ParaOverride-7">Tekli koltuğa oturdu Duru, üst üste koydu bacaklarını. Can’ın gözü bir an ayaklarına kaydı, incecik bileklerinde dolandı ve çekti bakışını, ayakta dikildiği yerde odaya yöneltti gözlerini.</p>

    <p class="paragraf ParaOverride-7">“Oturmak istemiyor musun?” dedi Duru. Varlığının onun üzerinde yarattığı etkiden emindi ama Can’ın bu mesafeli tavrına hiç alışık değildi.</p>

    <p class="paragraf ParaOverride-7">Can hemen yanındaki masadan bir sandalye çekti, Duru’ya döndürüp oturdu, gözlerini odada gezdirdi. Keşke bu kadar heyecanlanmasaydı. Bu oda neden bu kadar sıcaktı! Alnında biriken teri silse Duru anlar mıydı?!</p>

    <p class="paragraf ParaOverride-7">“Nasılsın?” dedi Duru, kendisi için saraylar yaptırmıştı bu adam. Neler yaşamışlardı birlikte, ondan nefret etmiş ama nefret ettiği yoğunlukta da özlemişti onu bazı anlar. Şimdi Can, karşısında sakince otururken ondan tiksindiği anlarla, onu düşünüp kendine dokunduğu anlar birbirine karışmıştı.</p>

    <p class="paragraf ParaOverride-7">“İyiyim” dedi Can, sustu ve sonra hemen hatırlamış gibi sordu. “Sen nasılsın?… Memnun kaldın mı gösteriden?”</p>

    <p class="paragraf ParaOverride-7">Duru gülümseyip, “Bilmem, insan sahnede olunca pek bir şey anlamıyor. Dışarıdan nasıl görünüyordu?” diye sordu, Can’daki mesafenin kendini kontrolden kaynaklandığını görmek rahatlatıcıydı ama emin olamadı, belki de ciddi olarak burada olmak istemiyordu. Bilge’yi sormak geçti aklından, belki de her şey çok değişmişti… ama sahnenin çerçevesindeydi kendi figürleri, her şey değişse de onun aklındaki yeri sabitti. Silkelendi Duru, hemen attı üstünden bu ezik kuşkuyu.</p>

    <p class="paragraf ParaOverride-7">“Güzeldi, hepsini izleyemedim ama başı iyiydi” diyerek yalan söyledi Can ve söylediği ilgisiz yalandan güç alarak “Neden çağırdın beni?” dedi, dediği anda da hissetti.</p>

    <p class="paragraf ParaOverride-7">Duru’nun gülümsemesi asılı kaldı suratında… Can’ın meydan okuyan cümlelerinden değil, o cümleleri söylerken aldığı haldendi çelişkisi. Kelimelerin ötesinde, terleyen halindeki heyecanda, sıkışmış kaşlarının altında aslında yalvaran gözlerinde… görüyordu onu, daha doğrusu kendi etkisini. Ayağa kalktı aniden ve dimdik. “Haklısın! Vaktini alıyorum boşu boşuna” deyip gözlerini Can’dan ayırmadan onu geçerek kapıya yöneldi.</p>

    <p class="paragraf ParaOverride-7">Can oturduğu yerde “Hayır! Kapıyı açmasın! Hayır beni göndermesin!” diyen kalbinin “Ayağa kalk ve çık!” diye bağıran mantığıyla savaşında sıkıştı, gözlerini kapattı, alnındaki teri sildi, silerken titreyen elini hemen indirdi. Ayağa kalktı. Duru şimdi açtığı kapıda onun gitmesi için bekliyordu. Ağlamak istedi Can, bağıra bağıra ağlayıp haykırmak istedi: “Ne istersen onu yapacağım, nasıl olmamı istersen o olacağım!” Ama sustu. Duru’ya hiç bakmadan kendisine açılmış kapıdan çıktı. “Neden çağırdın beni!” Niye böyle demişti! Niye orada oturup huzurla onu izlememişti! Kendinden nefret etti! Resmen ayaklarını sürüyordu, dönüp umutsuzlukla son bir cümle söyleyecekti ama kapı kapanmıştı bile.</p>

    <p class="paragraf ParaOverride-7">Tüm dünyayı kendisinden ayıran ahşap kapıyla baş başaydı yine. Elini kaldırdı, yumruğunu kapıya vuracak, açtıracaktı ama daha önce denemişti, bu kapı öyle vurmakla açılmıyordu. Havadaki yumruğu açıldı, bileğinde Duru’nun ince tokası vardı, avucu kapıya yapıştı, alnını dayadı. Ne yaparsa yapsın ulaşamadığı, nasıl çabalarsa çabalasın yakalayamadığı Duru, aslında sadece bir adım ötede duruyordu. “Neden çağırdın beni!” Niye böyle demişti! Alnını dayadığı kapıdan aldığı destekle ayakta durabilirken gözlerinden yaşlar akmaya başladı.</p>

    <p class="paragraf ParaOverride-7">Kapının diğer tarafında bekledi Duru. Can kapıyı yumruklamaya başlarsa hemen resepsiyonu arayacaktı. Bir an içinde yükselen endişe hafızasında unutmak için kendine söylediği tüm yalanları serdi önüne, hastaneye kapatıldığını, Can’ın nasıl da kendisine hükmetmeye çalıştığını hatırladı ama sonra hatırladığı her şey beynindeki fısıltıyla ezildiler. “Kimse seni böyle sevemez” demişti fısıltı. “Onun gibi kimse sevemez…” Uğruna saray yapmıştı, ona değerini veren tek erkek Can’dı.</p>

    <p class="paragraf ParaOverride-7">Eğilip kapının altına baktı, Can hâlâ orada durmaktaydı… sakin, sessiz beklemekteydi. Salona yürüdü Duru, iki gün sonra gösteri bitecekti. Başka kimseyle yaşamadığı her şeyi onunla yaşamıştı. Kendine itiraf etti, onunla ihtirasın doruklarında olmayı özlemişti. Son bir geceyle bu işi tamamen bitirecekti. Tekrar kapıya yürüdü… ama açamazdı kapıyı. Onu kovmuştu şimdi içeri alamazdı! Kendine kızarken alnını kapıya dayadı, neden onu göndermişti, neden sakince sormamıştı, konuşmamıştı onunla?… Avucunu da dayadı kapıya, onun acısını hissetmek istedi. En son onu gördüğünde yine böyle kapının dışında içeri alınmayı beklemişti. Yaşadıklarının tek suçlusu Can değildi, onu yönetebilirdi Duru ama yönetmek yerine cezalandırmayı tercih etmişti.</p>

    <p class="paragraf ParaOverride-7">Alnını kaldırmaya gücü yetse, gözlerindeki yaşları dindirmeye gücü yetse, şu kapıyı açtırmaya varlığı yetse… diye düşünürken kapı açıldı. Duru karşısında duruyordu, konuşmadan, dümdüz bakıyordu.</p>

    <p class="paragraf ParaOverride-7">Açılan kapının kendisine kaybettirdiği desteği, Duru’nun yüzünde buldu Can, akan gözyaşlarını sildi kolunun bir hamlesiyle ve attığı büyük bir adımla Duru’ya yaklaşırken kapıyı itip kapattı, Duru’nun ağzını ağzına alırken kalçasından kavradı ve bacaklarını ayırıp kucağına aldı onu. Dümdüz ilerleyip biraz önce oturduğu sandalyeyi tekmeleyip yolunu açtı, Duru’yu masaya dayadı, dudaklarını emerken eliyle ensesini kavradı. O istemeden içine girmeyecekti, içeri alınmayı bekleyecekti. Sabretmeyi beceremediği için her şeyi mahvetmişti, bu sefer sabredecekti.</p>

    <p class="paragraf ParaOverride-7">Ne kadar uzun olmuştu, karşısındakinin ne düşündüğünü umursamadan kendisi olmayalı, karşısındaki erkeğin ne düşündüğünü umursamadan istediğini yapmayalı? Dudaklarını emdi Can’ın iştahla, bu kadar isteniyor olmanın verdiği rahatlıkla. Ensesindeki elin birini aldı göğsüne kaydırdı, daha önce Can ne yaptıysa kendisine aynısını yapsındı! Onun o sabırsız, arsız iştahını uyandırmak için kalçasını oynatmaya başladı, kadınlığını erkekliğine dayadı. Erkekliği zirvesinde, hazırdı.</p>

    <p class="paragraf ParaOverride-7">Duru’nun tüm kıvranmalarına rağmen sadece onu öpmeye ve avucundaki memesini okşamaya devam etti Can. Duru bir anda itti onu geri ve kemerini telaşla açıp pantolonunu indirdi. Göz göze geldiler. Duru fısıldadı. “Al beni.” Ve bacağını ayırdı.</p>

    <p class="paragraf ParaOverride-7">Can bir an bile kapamadı gözlerini, Duru’yu izledi. İlk orgazmı neredeyse içine girdiği birkaç saniyede gelmişti. Can durmadı devam etti, Duru ancak açtı gözlerini ve Can’a bir an bakıp dudaklarına yapıştı. Zevkle donanmış inlemeleri yükselirken, Can da bıraktı kendini boşaldı. İkisi birlikte çıktılar zirveye, Duru’nun inlemeleri Can’ın hırıltılarına karıştı, gözlerini kapatmamak için her an kendiyle savaştı Can. Boşalmalarının son ritminde “Can” dedi Duru, daha çok bir inleme gibi ve Can boşalsa da ritmini kesmeden devam etti, erkekliği yine ateşlendi. Duru geriye attığı kafasını kaldırdı, gözlerini Can’ınkilerden ayırmadan “Çok istiyorum seni” dedi. Can çıldırdı! Ritmi arttı, Duru arkasını dönmek istedi ama Can onu çekip arkasını dönmesine izin vermedi, gözlerini görecekti. Ritme devam ederken bir hamlede kucağına aldı, “Duru...” diye hırladı. Ama Duru’nun gözleri kapanmış, başı yana bırakmıştı ağırlığını, orgazmın doruklarındaydı, inlemesi kazındı Can’ın aklına ve yine boşaldı gözlerini Duru’dan ayırmadan. Duru zevkin zirvesinde inlerken “Kimseyle böyle olmuyor” demişti.</p>

    <p class="paragraf ParaOverride-7">Üst üste yaşadıkları boşalmalardan sonra bedenleri ayrılırken Duru dudaklarına yapışmış, daha önce binlerce kez hayal ettiği şekilde öpmüştü kendisini ve terli vücudundaki elbiseyi çıkarırken Can’ın şoktaki halini bırakıp duşa gitmişti. Sakince, baktığı yerde bir şey göremeden beyninin takılı kaldığı cümleyi tekrar tekrar zihninde dinlerken bedenini koltuğa bıraktı Can… “Kimseyle böyle olmuyor”du duygularının atom bombası! Kızmak istedi ama vücudunu terk etmek üzere olan duygunun geride bıraktığı boşlukta kayboldu siniri. Nasıl kimseyle böyle olmuyordu?! Duru bunu şimdi mi anlıyordu! Hayatının merkezine koymuştu onu ve o şimdi mi anlamıştı aralarındaki bu şeyin kimseyle olmayacağını! Anlamak için kimlerle olmuştu? Ama kıskançlık değildi, Can’ın içindeki boşluk o duyguyu da yutmuştu, kiminle olmuşsa olmuştu ama bunca yaşadıkları şeyin, hissedilen tüm bu duyguların kimseyle olmayacağını şimdi mi anlamıştı?! Hiç mi görmemişti birlikte dönüştükleri o eşsiz şeyi. “Kimseyle böyle olmuyor.” Kocaman bir yalandı! Deniz’le nasıldı?! Kaçıp ona gittiğinde Deniz’e de böyle mi demişti?! Kimseyle böyle olmuyorsa neden bu kadar beklemişti? Neden daha önce gelmemişti? Aslında hiç gelmemişti? Milyonlarca euro harcamıştı Can, küçük büyük yemler koyup onu getirmişti. Kimseyle böyle olmuyorduysa neden gelmemişti! Yaklaştıkça uzaklaşan bir yalanın peşindeydi Can! Ne yaparsa yapsın aslında tek başınaydı bu ilişkide… İlişkide! Ne ilişkisinde! İlişki başka bir şeydi! İlişki Bilge’yle yaşadığı gibi kendisinin de önemsendiği bir şeydi! Aklına Bilge gelir gelmez, o son sözleri kapladı zihnini. <span class="CharOverride-3">“Hiç yakalayamayacağın bir yalanın peşinde kendinden kaçıyorsun. Seni senden korumak imkânsız”</span> demişti.</p>

    <p class="paragraf ParaOverride-7">Vücuduna giydiği küçük bornozla Duru geri geldi salona, “Sana sesleniyorum. Duymuyor musun?” dedi. Duştayken sürekli seslenmişti. Can şaşkınlıkla kafasını kaldırdı, resmen şoktaydı. “İyi misin?” diye sordu Duru.</p>

    <p class="paragraf ParaOverride-7">Can başını sallayarak onaylarken hemen sordu.</p>

    <p class="paragraf ParaOverride-7">“Tek bir neden söyle bana, neden gittin?”</p>

    <p class="paragraf ParaOverride-7">Duru’nun ifadesi sertleşti, bu hesaplaşmaya girmeyecekti. İtiraz etti.</p>

    <p class="paragraf ParaOverride-7">“Geçmişi konuşmak istemiyorum.”</p>

    <p class="paragraf ParaOverride-7">Ama Can lafını kesti.</p>

    <p class="paragraf ParaOverride-7">“Haklısın ama bilmek istiyorum. Beni terk etmen için tek bir neden söylesen hangisini seçerdin?”</p>

    <p class="paragraf ParaOverride-7">Duru elindeki krem kavanozunu masanın üstüne koyarken, “Bir sürü neden vardı Can” dedi, her hecesinde kendi haklılığından eminlik yüklüydü.</p>

    <p class="paragraf ParaOverride-7">Can sabırsızca “Biliyorum!” dedi. Sonra sakinleşip, “Tek bir nedene indirgesen, en büyük neden hangisi olurdu?” diyerek bekledi.</p>

    <p class="paragraf ParaOverride-7">Yerden kaldırdığı sandalyeye oturdu Duru ve kavanozun kapağını açıp avucuna biraz krem aldı, ovuşturdu ellerini ve bir balerin edasında kaldırıp masanın üzerine koyduğu bacağını, ayak parmak ucundan başlayıp kremlerken “Tek bir neden?” dedi.</p>

    <p class="paragraf ParaOverride-7">Can, Duru’nun kendini kremlemesine bakarken ne kadar güzel olduğunu düşündü… gerçekten de çok güzledi… Aklına Bilge geldi. Bir kez olsun onun kendini böyle kremlediğini görmemişti. O asla kendini böyle sergilemezdi. O tertemizdi. Kaşları çatıldı Can’ın, Duru üstündeki bornozu sıyırmış omuzlarından kaydırdığı kremi göğüslerine sürmeye başlamıştı. Tek göğsü açıktaydı.</p>

    <p class="paragraf ParaOverride-7">Kremlenmeye devam etti Duru, uzun süredir mahrum kaldığı ilginin her zerresini Can’dan almanın keyfindeydi. Can iyi ki sormuştu bu soruyu. Cevabı bilerek geciktirmişti, önce ona kendini hatırlatmak istemişti. Bu kremleme ritüeli daha önce hiç bu kadar uzun sürmemişti, Can bir noktada kendini kaybeder ve hemen sevişmek isterdi ama şimdi gayet sakin izlemekteydi. Hatta şokta gibiydi… Can’a baktı, suratındaki ifadenin tuhaflığında kendini çıplak hissetti. Kaşları çatılmış, kafası eğilmiş dimdik bakıyordu kaşlarının altından kendisine, sanki çıplaklığını fark etmemişti bile… ya da çıplaklığını yargılıyordu! Açılan göğsünü kapattı. “Dans etmem… dans etmeme izin vermeyecektin” dedi. Can’ın bu ifadesi de neydi! “İyi misin?” diye ekledi.</p>

    <p class="paragraf ParaOverride-7">Cansu’dan ne farkı vardı Duru’nun, daha güzeldi ama ne farkı vardı? Deniz gelse yan odada, hemen yanı başında onunla sevişmek istese ona hayır der miydi?! Sürekli hizmet bekler gibi aşk bekleyen şımarık bir kaltaktı. Bilge’yi bırakmıştı onun için… Hayatının huzurunu umarsızca aşağılayıp kenara atmıştı. Gözlüğünü bile kırmıştı. Bilge’yle paylaştığı onca şeye rağmen, çocukluğundan beri yaşadığı her şeyi bilmesine rağmen ona bunu nasıl yapmıştı?! Ona bunu, becerilmek için kendini kremleyen, alkışlanmak için her şeyi yapan bu salak karı için mi yapmıştı!? Kimseyle böyle olmuyormuş! Kimse onu böyle beceremediği için mi çağırmıştı kendisini buraya! Çiçek geldi aklına, o da böyle bir kaltaktı! İlgi için kadınlığını kullanan, sevginin değerini bilmeyen, şımarık, hak etmeyen bir orospu! İşte bu yüzden onun boynunu kırarken zerre kadar tereddüt etmemişti.</p>

    <p class="paragraf ParaOverride-7">“Kaç kişiyle seviştin kimseyle böyle olmadığını anlamak için?!” dedi Can, suratındaki ifade sabitti.</p>

    <p class="paragraf ParaOverride-7">Duru sarsıldı, bornozunun önünü iyice kapatıp ayağa fırladı. “Benimle böyle konuşamazsın!” dedi sıktığı dişlerinin arasından.</p>

    <p class="paragraf ParaOverride-7">Can cevap vermedi, Duru’yla geçirmek için yok etmeye razı olduğu hayatı eğer onunla geçirirse nasıl bir şeye dönüşeceğini düşünmeye başlamıştı. Duru’nun kaprisleri, anlayışsızlığı, sürekli ilgi bekleyen ama zırnık kadar ilgi göstermeyen halleri arasında bir cehennem, Bilge’nin huzur vermek için elinden geleni yapmaya hazır cennetinin hemen yanındaydı. <span class="CharOverride-3">Hiç yakalayamayacağı bir yalanın peşinden ne kadar zamandır koşuyordu?!</span></p>

    <p class="paragraf ParaOverride-7">Ayağa kalktı Can, pantolonunu aldı yerden.</p>

    <p class="paragraf ParaOverride-7">Can’ın kendisine bakmadan pantolonunu giymesini izledi Duru, eliyle sıkı sıkı tuttuğu yakasını kapattı hissettiği çaresizlikle ve o çaresizlikten çıkmak için aklına gelenleri sıraladı.</p>

    <p class="paragraf ParaOverride-7">“Beni hastaneye kapattın! Unuttun mu yaptıklarını? Hangi birisini söyleyeyim! Beni kendine saklamak için yaptığın numaraları, içkime, suyuma kattığın ilaçlarla beni uyuşturmanı mı anlatayım! Bana tecavüz ettin sen! Ruh hastası!”</p>

    <p class="paragraf ParaOverride-7">Kafasını kaldırdı Can suratında iğrenç bir gülümsemeyle. “Neden geri döndün? Neden burdasın! Neden aradın beni!” dedi, kendine sürekli söylediği bir yalanın nihayet sonundaki biri gibiydi.</p>

    <p class="paragraf ParaOverride-7">Sorulan hesabın gerçekliğinde sarsıldı Duru, hızla telefona gitti, resepsiyonu aradı… ama kendi kendine iğrenç bir alaycılıkla gülen Can’ın kahkahası durdurdu onu, zaten gidiyordu. Aramayı kesip haykırdı ona.</p>

    <p class="paragraf ParaOverride-7">“Bir daha yalvarsan da ölsen de bulamayacaksın beni! Dokunamayacaksın bana!”</p>

    <p class="paragraf ParaOverride-7">Can duymuyordu söylenen hiçbir kelimeyi, sinir bozukluğundan hallenmiş gülümsemesi devam etti, onun için milyonlarca euro harcamıştı. Ne salaktı! Nasıl böylesine kendini kandırmıştı! Kimseyle böyle olmadığı için geri dönen bir kadını kim isterdi! Deniz belli ki onu kabul etmemişti. Çoraplarını bıraktı yerde, ayakkabılarının üstüne basıp giydi, kapıdan çıkıp gidecek bir daha da onu düşünmeyecekti. Huzur istiyordu hayatında, kimseyle böyle olmadığı için kendisini yedekte tutan birini değil! Bilge’yi istiyordu, hak ettiği ilgiyi istiyordu, sevgi istiyordu, uyumak istiyordu! Bu pahalı kremin yapıştığı yerde iz bırakan kokusunu değil, Bilge’nin lavanta kokusunu istiyordu!</p>

    <p class="paragraf ParaOverride-7">Kapıya varmak üzereyken atılan o telefon kafasına çarpmasa, “Kapımda ağlıyordun biraz önce aşağılık herif!” diye haykırarak kendisine koşup vurmasa Can çıkacaktı bu odadan ve geride bırakacaktı her şeyi…</p>

    <p class="paragraf ParaOverride-7">“Hayvan! Ruh hastası!” Çığlıklarının arasında kendisine vuran Duru’nun yüzündeki nefreti izledi birkaç salise, nasıl da sabırla beklemişti onun gelişini. Duru vurmaya devam etti. Nasıl da özenle hazırlamıştı her şeyi, her şey onun içindi… koca bir yalan için. Hapsedilip tecavüz edildiği için değil, dans etmesine izin verilmediği için giden salak bir karı için! Kendini sahnelerde gösterememekti onun derdi! Daha fazla dayanamadı Can, ilk yumruğunu çaktı Duru’nun o güzeller güzeli, narin, özenle yaratılmış yüzüne…</p>

    <p class="paragraf ParaOverride-7">Sonra ikincisi geldi gözünün üstüne… Durmadı Can, duramadı, çünkü bu kendisinden daha üstün bir şeydi. Yumrukları Duru’nun bedenini yere yıktığında, tekmelerle devam etti kendinden geçmişliği. Kendisinden uzaklaşmak için hamle yapan Duru’nun saçına geçirdi ellerini onu salona sürükledi. Duru bir an kurtardı kendini, kapıya gitmek için hamle yaptı ama Can peşinden atıldı, kolundan yakaladı, eli kaydı, Duru tekme attı. İlk tekme Can’ın suratına geldi ama ikinci tekmede Can Duru’yu ayak bileğinden yakaladı. Onu geri geri çekerken arkasında devrilmiş sandalyeye takıldı, yere düşerken Duru’nun bileğini biraz geç bırakmıştı. Can’ın düşen bedeni servis arabasına çarptı, servis arabası devrildi, Duru’nun bileği altında kaldı…</p>

    <p class="paragraf ParaOverride-7">Duru’dan yükselen çığlık o kadar güçlüydü ki, dondu Can… “Bileğim!” Bağıran Duru’nun haykırışlarında kendine geldi, yine, hiç gelmek istemediği o lanetli yerdeydi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">24. Özge</p>

    <p class="paragraf ParaOverride-7">İçindeki heyecanı kontrol edebilse, ayaklarını durdurabilecek, ayaklarını durdurabilse durup bir taksi çevirebilecek, taksi çevirebilse binip eve gidecekti. Ama yürümeye devam etti Özge, arada zıplayarak, kaldırımların kenarlarına bırakılmış çöpleri atlayarak. Yeni yeni hareketlenen caddeden karşıya geçti. İleride taksi durağından bir taksiye binecekti. “Özge Hanım!” diye bağırdı yeni açılan bakkalın önünde dikilen biri. Özge tanıdık mıydı diye bakarken adam el sallayıp sonra elini yumruk yaptı. Özge önce gülümsedi, aldığı her destek çok kıymetliydi ama hemen sonra gerçekliğin bataklık gibi insanı içine çeken detayları zihnine hücum etti. Muhalefet partisinin başkanıydı, böyle sokaklarda hoplayıp zıplayarak gezmeye devam ederse helikopterin düşmesine falan gerek kalmayacaktı! Bir anda kendini tehlikede hissetti ve taksi durağına koşup en öndeki araca bindi.</p>

    <p class="paragraf ParaOverride-7">Şoför gazete okuyordu, aheste aheste okuduğu gazeteyi katlayıp “Günaydın” der demez adresi verdi Özge. Yeni taşındığı, çok gelişmiş güvenlik önlemleri yüzünden aidatının neredeyse kirası kadar olduğu rezidanstaki dairesine doğru yola çıktılar. Ülkenin en genç parti başkanıydı! Bu yaşta ciddiye alınması bile mucizeydi ama sosyal medyada yayılan viraller ve yardım ettiği insanların kulaktan kulağa dolanan hikâyeleri kalkan olmuştu gençliğine, tüm dezavantajları avantaja çeviren bir kalkan. Aslında Özge’nin yükselişi normaldi de çünkü yüzde 70’i 35 yaşın altına olan bir ülkede 50 yaş üstü halden anlamayan adamların susturulmasının da zamanı gelmişti.</p>

    <p class="paragraf ParaOverride-7">Arkasına yaslandı Özge, kalbinin gülümsediğini hissetti, aklına Deniz gelmişti, daha doğrusu hep oradaydı da şimdi eve gidene kadar, gece boyunca yaşadığı anları kafasından geçirmenin heyecanını hissederken iyice belirginleşmişti.</p>

    <p class="paragraf ParaOverride-7">İnanılmaz bir gece geçirmişti, Sinderella bile kıskanırdı bu geceyi diye düşündü, kendi kendine kıkırdayarak. O sürekli pembe giyen, dudaklarını uzatarak şapşal selfie’ler çeken salak kızlara dönüşüyor gibi olduğunu hissettiği anda kesti kıkırdamayı. Ama aklını ondan alamadı. Sokak bu akşam da açık mıydı? Deniz nasıl bir dehaydı!?</p>

    <p class="paragraf ParaOverride-7">Önündeki koltuğun sırtına konulan gazeteye gözü kaymasa, katlanmaktan ucu gözüken gazetenin o köşesinde tanıdığı o iki gözü görmese, hissettiği tuhaf bir endişeyle uzanıp gazeteyi açmasa ve manşette “Murat Kolhan’ın Ödeme Günü!” yazısının hemen yanında Sadık’ın belki de ilk defa gazeteye çıkan dev fotoğrafını görmese aklından çıkaramayacaktı Deniz’i.</p>

    <p class="paragraf ParaOverride-7">Ama, vergi borcu yüzünden hesapları dondurulan Sadık’ın tüm mal varlığına el konulmasının ve kara para akladığı suçlamasını ispatlarcasına sunulan birkaç delilin fotoğraflarının haberi kopardı Özge’yi Deniz’den.</p>

    <p class="paragraf ParaOverride-7">Hissettiği suçluluk içine iyice yerleşti, sisteme hizmet eden herkesin layığını bulması için yıllardır ettiği dualar belki de adrese ulaşmaya başlamıştı diye düşünerek hafifletmeye çalıştığı sancının, gözlerine ulaşan yaşını engelleyemedi. Sadık gerçekten ona kalkan olmuştu ve şimdi cezalandırılıyordu.</p>

    <p class="paragraf ParaOverride-7">Ne olursa olsun adalet düşmandan gelmemeliydi. Bu adalet değildi, sistemin kendisine başkaldıran birini, yedek parçayı değiştirir gibi koyduğu yerden söküp atmasıydı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">25. Bilge</p>

    <p class="paragraf ParaOverride-7">Ev küçüktü ama henüz yerleşememişlerdi. Hepsi açılmamış kutuların arasından, büyüyen göbeğini sakınarak pencereye ulaştı Bilge ve Doğru’nun kendini almaya gelen araca binmesini izledi… Doğru uzaklaşırken karnındaki kıpırdamada gezindi elleri. Hafta sonu olmasına rağmen İsveç Federal Teknoloji Enstitüsü tarafından gönderilen matematik problemini çözmek için üniversitede oluşturulan ekibe alınmıştı Doğru. Sabah her zamankinden iki saat önce kalkmış arabanın gelmesini beklemişti. Matematikle konuşan insanlarla ekip olmak büyük motivasyon olmuştu Doğru’ya. Uluslararası haber bile olmuşlardı. Doğru kendi resmini gazetede görünce nasıl da gururlanmıştı. Geçen haftalarda yaşadığı krizleri, taşındıkları evi sevmemesini bile hafifletmişti bu gurur. “Eve gitmek istiyorum” deyişleri kesilmişti, diğer kelimeleriyle birlikte. Hiç konuşmuyor, sadece verilen denklemler üzerine hesaplar yapıyordu, artık Bilge’yle göz göze bile gelmiyordu. Okul bitince, onu buradan kopardığında ne yapacağını bilmiyordu Bilge. Karnını okşarken iyice daraldı.</p>

    <p class="paragraf ParaOverride-7">Doğru’yu okuldan ayırmak zorunda kalması ona yapacağı en büyük kötülük olacaktı. “Neden insan en çok sevdiğine zarar veriyordu? En iyiyi yapmaya çalışırken nasıl olur da cezalandırır gibi hayatlarını etkiliyorduk en değerlilerimizin?” diye düşünürken bunun kendi kronik şanssızlığından kaynaklandığını düşündü. Sadece şanssızların maruz kaldığı bir şeydi bu, değerlilerini kurban etmek. Doğru’yu kurban edecekti, Tansel’i korumak için…</p>

    <p class="paragraf ParaOverride-7">Can’la evleneceğini duyduğunda Eti’nin söyledikleri hâlâ aklındaydı. “Bunu yaşamaya ihtiyacın var sanıyorsun ama sakın unutma Can’ın bin hali vardır ve her hali geçicidir. Asla ona alışma” demişti ve çocuk için en az üç yıl beklemesi gerektiğini eklemişti. Karnına baktı Bilge, iki yıl bile geçmemişti. Üzülmek istedi, ama içinde büyüyen bu cana duyduğu sevgi, hüznünü ezdi. Gülümseme belirdi suratında, pencereden uzaklaşıp koltuğu otururken kızıyla konuştu.</p>

    <p class="paragraf ParaOverride-7">“Her şey yolunda olacak. Hayat bizi yalnız bırakmayacak.”</p>

    <p class="paragraf ParaOverride-7">Asla ama asla Can’ın kızına yaklaşmasına izin vermemeliydi. Eti çok net söylemişti… kendisi de asla izin vermemişti! Atacan diye düşündü, Can’a ne kadar benziyor olursa olsun huyu Eti’nindi. Akıllı, tertemiz bir çocuktu. Bir gün Eti’ye, Atacan’ın Can’a ne kadar benzediğini söylediğinde, Eti elindeki dosyadan kafasını kaldırmadan, heyecansız “Allah korusun” demişti. Yıllar sonra kendisi de böyle tepkisiz örtbas mı edecekti? Bu kadar yakın olup nasıl bu kadar uzak tutabilmişti Eti Can’ı? Aralarında bir anlaşma olmalıydı. Keşke Eti kadar güçlü olabilseydim… diye düşünürken onu aramaya karar verdi. Masanın üzerinde şarjda bıraktığı telefonunu almak için yavaşça kalktı. En çok da bu oturup kalkmalardı zor olan, bebek büyüdükçe her oturuş her kalkış büyük bir harekete dönüşüyordu. Kendisi koltuktan kalkmakta bile zorlanırken bundan binlerce yıl önce doğada hayatta kalmaya çalışan anneler hamile halleriyle nasıl kaçabilmişti vahşi hayvanlardan?!</p>

    <p class="paragraf ParaOverride-7">Telefonunu şarjdan çıkarırken ekrandaki kalabalığı fark etti. Telefonu sessizdeydi. İçinde yükselen bir telaşla açtı ekranı… Can aramıştı, onlarca kere… ve dokuz tane mesaj atmıştı!</p>

    <p class="paragraf ParaOverride-7">Arama saatlerine baktı önce, gece yarısından başlamıştı aramalar ve sonuncusu 21 dakika önceydi. İlk mesajdan okumaya başladı, bu da gece yarısı yazılmıştı.</p>

    <p class="paragraf ParaOverride-7"><span class="CharOverride-10">“Lütfen aç telefonu”</span> yazıyordu. Sonraki mesajlar artan bir sevgiyle devam ediyordu. Sonuncu mesaja geldiğinde durum buydu: <span class="CharOverride-10">“Yaptığım hainliğin farkındayım. Ama kendimle yüzleşmek zorundaydım. Seni kaybettiğimi düşününce ölmek istiyorum! Hiç böyle hissetmemiştim, kimse için. Lütfen aç.”</span></p>

    <p class="paragraf ParaOverride-7">Bilge şoktaydı, bu aramalar, mesajlar çok fazlaydı… kaldırabileceğinden, anlayabileceğinden fazlaydı. Oynayan tansiyonunu dengelemek için masaya tutundu ve o sırada telefon çalmaya başladı… Can arıyordu.</p>

    <p class="paragraf ParaOverride-7">Bilge aniden masanın üzerine bıraktı telefonu, her köşesiyle yüzleştiği hayatının bir anda karışmasından uzaklaşır gibi uzaklaştı telefondan. Sessizde vızıldayan telefonun çalmaya devam etmesini dikildiği yerden izledi. Her olasılığı düşünmüştü ama işte bunu asla tahmin edememişti. Hemen Eti’yi aramalıydı! Hemen Eti’ye gitmeliydi! Telefonu açamazdı.</p>

    <p class="arabaslik_sol" xml:lang="en-GB">26. Deniz</p>

    <p class="paragraf ParaOverride-7">Özge Egeli… Özge… Egeli… Aklından düşmüyordu ne ismi, ne alev alan dudakları, ne de baktığında kaynağını gördüğü gözleri. Sokak’a yaklaştığında Göksel’i gördü, Kız’la arsada top oynuyordu.</p>

    <p class="paragraf ParaOverride-7">“Nöbetçi değil misin sen?” diye seslendi.</p>

    <p class="paragraf ParaOverride-7">“Bir saate çıkıcam” diye cevap verdi Göksel, Deniz’in elinde fırından yeni çıkmış sıcak ekmekleri fark edince topu son kez attı, Deniz’in ardından Sokak’a girdi. Kız da topu ağzına alıp peşlerinden geldi. O da kokuyu almış olmalıydı.</p>

    <p class="paragraf ParaOverride-7">Ekmeklere uzanmak isteyen Göksel’in elini itti Deniz, bir babanın oğluna buyurması gibi “Önce elini yıka” dedi. Göksel ellerini yıkamaya gittiğinde, sahne arkasında mutfağa dönüştürdükleri yere girdi Deniz, aklındaki müziği ıslıkla çalarken ellerini yıkadı, yumurtaları kırmaya başladı.</p>

    <p class="paragraf ParaOverride-7">Göksel geldiğinde önceden hazırladığı domates ve biberleri dolaptan çıkardı. Kesilip doğranacak her şey onun işiydi, bu işte becerikliydi.</p>

    <p class="paragraf ParaOverride-7">Kahvaltının hazırlanması bittiğinde yiyecekleri bahçedeki masaya taşıdılar ama Deniz sofraya oturmak yerine yine içeri gitti. Masada yemeğe tek başına başlamamasıyla ilgili Deniz tarafından sıkı eğitilen Göksel önünde duran yumurtadan gözlerini ayırmadan onu bekledi. Ancak sırtlanlar kimseyi beklemeden yemeğe başlarlardı. Deniz’in bilgisayarını getirdiğini görünce ne olduğunu soran bir ifadeyle kafasını salladı. Deniz gülümseyip “Özge Egeli” dedi, pek keyifliydi.</p>

    <p class="paragraf ParaOverride-7">Bilgisayarı açarken yumurtasından bir lokma aldı Deniz ve Göksel Kız’a bir lokma verdiğinde “Masadan beslemeye alıştırma Kız’ı!” diye uyardı onu. Göksel iştahla yemeğe başladığında “Ben çıkıcam birazdan, çişe çıkarır mısın öğlen?” diye sordu Deniz’e. Deniz kafasını sallarken bir yandan da internete girdi. Özge Egeli yazdı, Facebook sayfasını bulacak ve o geri gelene kadar onunla ilgili ne öğrenebilirse öğrenecekti… Ama karşısına çıkan onlarca sayfayla karşılaşınca lokması ağzında kaldı. Bunu beklemiyordu. Listede bir sürü video da vardı.</p>

    <p class="paragraf ParaOverride-7">Özge’nin yemin videosuna tıklaması, elini keserken ettiği yemini izlemesi, onun milletvekili olduğunu anlaması, kısa bir zaman önce parti genel başkanı seçildiğini kavraması umutla açılan kapılardan sızan cehennemin harareti gibiydi. Bu kadar pırıl pırıl bir varlık nasıl olmuştu da ruhlarını satanların yalanlarıyla var olabilen siyasete alet olabilmişti!</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">27. Bilge</p>

    <p class="paragraf ParaOverride-7">Hızla indi araçtan, mesajları Eti’ye de göndermişti. Valizini hazırlamış, Doğru’nun değer verdiği her şeyi bagaja, arka koltuğa doldurmuştu. Koltuktan kalkmakta zorlanırken mesajları alınca eşyaları toplamakta gösterdiği performans inanılır gibi değildi! Binlerce yıl önce doğada sağ kalan hamilelerin neden sağ kaldığını anladı Bilge, insan mecbur kaldığında zorlukları aşabildiği için var olabilmişti. Can kendisine ulaşmadan Doğru’yu alıp bugün gidecekti şehirden. Eti’yi dinleyecekti.</p>

    <p class="paragraf ParaOverride-7">Can asla bilmemeliydi, asla görmemeliydi bu halini. Eti’nin merdivenlerine geldiğinde tırabzana tutundu, nefes alıp ilk basamağı çıktı, yumurtalıklarına uygulanan şu basınç olmasa koşacaktı. Telefonuna baktı, Can yarım saattir aramıyordu. Diğer basamağı çıkacaktı ki elini tuttu Can.</p>

    <p class="paragraf ParaOverride-7">Bilge’nin bedenine sabitlediği gözleri, bir an olsun baktıkları yerden ayrılamadı… Şoktaydı Can Manay. Daha önce hiç girmediği bir şokta! Ne düşüneceğini, ne hissedeceğini bilemez, düşünemez, hissedemez bir şokun tam ortasında!</p>

    <p class="paragraf ParaOverride-7">Sıkıca kavranan elini çekmedi Bilge, zaman kazanırcasına Can’ın şoktaki haline izin verdi. Beyni ne yapacaksın şimdi diye tekrar tekrar sorarken öylece dikildi.</p>

    <p class="paragraf ParaOverride-7">Pencereden sakince izledi Eti, Can’ın yavaşça dizlerinin üstüne eğilmesini, Bilge’nin göbeğine uzanan elinin titremesini… Bilge’nin ifadesindeki ne yapacağını bilmez dehşeti… Duygularını çok büyük yaşadığı için farklıydı bu adam, herkesten daha zor çekilen ilgisi, kendine çekmekten vazgeçmeyen bir bataklığa dönüşüyordu. O ilgiye saplandıklarının farkında olmadan daha fazlasını isteyerek yaklaşıyorlardı kurbanları ona. Ta ki en dibe çekilene, o ilgide boğulana ya da posaları dışarı atılana kadar. Herkesten daha zor seviyor ve sevdiğinde her şeyi göze alıyordu. Bunca sıradanlığın arasında nasıl da parlıyordu her hali… Çünkü deliliği sanata dönüştürmüştü.</p>

    <p class="paragraf ParaOverride-7">Can’ın karnına uzanan elinin titremesinde, kendisi için her şeyi göze almaya hazır halini gördü Bilge, gözleri doldu. Ama Can’ın unutulamaz kusurunu unutamazdı! Her hali geçiciydi. Tam alıştığında, tam teslim olduğunda, tam kendini güvende hissettiğinde o ilgi, o sevgi altından çekilecekti. O titreyen ellerinin verdiği his ne kadar sürecekti? Ne zaman bir anda kaybolup başka bir şeye dönüşecekti?</p>

    <p class="paragraf ParaOverride-7">Narsisizmin birinci kuralıydı bu, karşısında yarattığı ihtiyaçta huzur bulduğu anda kendisini çekmesi. Yeni avların peşine düşmesi. Sınırdaydı Can’ın karakteri, kırılmıştı, neden kırıktı bilmiyordu, kırıldığı yerden kaynamıştı ama izlerini görüyordu Bilge, iyileşmemişti. İyileşemezdi, fevriydi sevgisi. Pervasızdı tepkileri. Her şeyiyle dağın tepesindeki o zirvedeydi Can. Sanki düşmek için beklemekteydi. Gözlerinden yaşlar süzülürken keşke onu çekip alabilsem tepeden diye düşündü Bilge ve penceredeki perdenin kıpırtısı ilişti gözüne. Eti vardı o oynayan perdenin gerisinde.</p>

    <p class="paragraf ParaOverride-7">Can elinin hissine bıraktı kendini. Sıcacıktı Bilge’nin göbeği, gergin, yaşamla dolu… gözlerini kapadı… sanki o rahmin içinde kendisi vardı.</p>

    <p class="paragraf ParaOverride-7">Telefonun çalmasıyla Bilge elini çekti Can’ın elinden yavaşça ama Can fark etmedi bile, gözleri kapalı diğer elinin hissindeydi tüm varlığı… tanımadığı numarayı açtı Bilge, arayan Duru’ydu, sesi titriyordu…</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">28. Özge</p>

    <p class="paragraf ParaOverride-7">Elinde 11 gazeteyle indi Özge araçtan, yolda bir bayide durup ne varsa almıştı ve yol boyunca internet dahil tüm mecralara girmiş, Ömer’i, Muammer Bey’i arayıp haberi takip etmişti. Dün gece yarısı yapılan operasyonda bir sürü kaçak eserin yanında, aklanan paraların saklandığı kasalar çıkmıştı ortaya. Mümkün değildi, Sadık asla parasını kasada tutacak kadar salak değildi. Hepsi İsviçre’de bir bankanın kasasında istiflenmiş olmalıydı ama bu işler böyle oluyordu, birinin ipi çekildiğinde alttaki kölelere deliller sunulması için her şey dikkatle hazırlanıyordu. Sonuçta sistem ne kadar güçlü olursa olsun, kölelerin rızası olmadan bir hiçti aslında. Halk inandırılmalıydı yapılan her haksızlığa.</p>

    <p class="paragraf ParaOverride-7">Sadık’ın kendi gazetesinin manşeti de ilginçti, başbakanın beynindeki urdan bahsediyordu. Saklanmaya çalışılan bu sağlık sorununun gelecekte nasıl da büyük politik problemlerin habercisi olduğu vurgulanmıştı. Ve bu tür bir urun kişiyi nasıl da acımasız, mantıksız yaptığı doktorların bilgisiyle açıklanmıştı.</p>

    <p class="paragraf ParaOverride-7">Sadık gideceğini bilmese, emin olmasa, kesinlikle böyle bir başlık attırmazdı.</p>

    <p class="paragraf ParaOverride-7">Kendini ejderha sanan bir kertenkelenin gerçeği yeni kavramış şaşkınlığıyla girdi siteye Özge. Ana kapıda onu karşılayan güvenlik “Özge Hanım paketiniz var” diye durdurmasa belki 20 katı yürüyerek çıkacaktı bu şaşkınlıkla.</p>

    <p class="paragraf ParaOverride-7">Önüne koyulan kutuya kuşkuyla baktı, Sadık’ın ipi çekilmişti, şimdi sıra kendisindeydi diye düşünürken Sadık’ın noter kâtibi oturduğu yerden kalkıp yanına geldi. Başıyla onu selamlayıp, paketi açmasına yardım etti. İçinde sadece evraklar vardı, hepsi ağzı mühürlü şeffaf dosyaların içindeydi. Adam cebinden çıkardığı flash belleği de ona verip sessizce gitti.</p>

    <p class="paragraf ParaOverride-7">Elindeki 11 gazeteyi de kutunun içine sokup evine çıktı Özge. Girer girmez kutuyu boşalttı. Kutudan Özge’nin adına düzenlenmiş dört tapu ve henüz ne anlama geldiğini anlamadığı bir tomar kağıt çıktı. Flash bellekte başkanı olduğu partinin içindeki casusların listesi vardı. Hepsi hükümetin adamlarıydı ve sayıları geri kalanlardan çok daha fazlaydı. Bunları kovsa herhalde parti kapanırdı. Muhalefet yoktu, her şey bir tiyatroydu.</p>

    <p class="paragraf ParaOverride-7">Ofisi aradı, bu öğlen iki toplantısı vardı, ikisini de iptal ettirdi. O sırada Muammer Bey aradı, sesi telaşlıydı. Turgut Özge’yi çok aramış ama ona ulaşamamıştı, ulaşsa hemen Washington’a gitmesi gerektiğini söyleyecekti, uçak hazırdı.</p>

    <p class="paragraf ParaOverride-7">Her şey yine değişmişti, değişim ne kadar hızlı ve köklü olursa olsun hızla taraf değiştirme dönekliğine sahip olanların tutunabildiği bir düzendi bu. Tek merkez vardı: güç. Güç kimdeyse ona hizmet etmek esastı. Ama şimdi güç Özge’yi seçmek üzereydi, bakalım Özge kendi merkezinde durabilecek miydi?</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">29. Göksel</p>

    <p class="paragraf ParaOverride-7">Ekip otosu daha tam durmamıştı ki indi Göksel, parkın içine dalıp koşmaya başladı. Ne kadar hızlansa da bacakları, daha hızlı koşmalıydı, daha da hızlı! Demir kapıyı açmışlardı, yön değiştirip ilk defa açık gördüğü kapıya yaklaştı. Daha hızlı koşamam diye bağırırken zihni, bedeni daha da hızlı koşabilmişti. Demir kapılardan geçerken kendini durdurmak isteyen polisi iterek içeri daldı. Neyse ki onu bilen bir polis “Bizden o, Göksel” diyerek durdurdu peşinden gideni. Koşarken etrafına baktı, polisler yıkıntının yanında toplanmıştı. Yıkıntıya yaklaştı, bu kadar hızlı koşarken durmak zordu ama durdu ve tırmandı tersanenin kızağında terk edilmiş gemiye bir hamlede.</p>

    <p class="paragraf ParaOverride-7">Yatık güvertesine çıktığında telefonlarıyla fotoğraf çeken iki polisi ittirip geçti. Bir hamlede geri döndü, birinin elindeki telefonu çekip fırlattı. Gemiden atılan telefonuna koştu polis, sinirlendi ama hesabını soramayacağı belliydi, çünkü zaten deliliğiyle ünlü Göksel iyice delirmiş gibiydi! Nefes nefese dikilmiş bakıyordu, gördüğü şeyin gerçekliğinde mahvolmuştu!</p>

    <p class="paragraf ParaOverride-7">Bir heykel gibi oturduğu yerde, uzaklara dikmişti gözlerini Ada, kıpırtısız vücudunda artık dolaşmayan kanın mor beyazlığında duruyordu, güneşin doğuşunu kucaklayan güvertenin o koltuğunda. Kollarını kenetlediği kemanı belli ki elinden alınmaya çalışılmıştı, ölümle sertleşen bedeni kemana yapışmıştı. Burnundan ince bir çizgi şeklinde akan kan çenesinden hâlâ damlamaktaydı.</p>

    <p class="paragraf ParaOverride-7">Nefes nefese dikildiği yerde Ada’ya bakmaya devam etti Göksel, baktığı şeyin gerçekliğine hayır dercesine salladığı kafasıyla itiraz ederek… ama gerçekti.</p>

    <p class="paragraf ParaOverride-7">Hâlâ nefes nefeseydi. Tuttu Ada’yı omuzlarından, “Ada! Ada!” diye sallamaya başladı, polisler hemen atılıp dokunması yasak olan cesetten, onu zorla uzaklaştırdı.</p>

    <p class="paragraf ParaOverride-7">Birkaç polis tarafından çekiştirilerek Ada’dan uzaklaştırılırken, onun kemanına sarılmış, donuk, sert bedeninin yavaşça yana devrilmesini izledi Göksel ve kendisini tutan üç belki de beş polisi bir hamlede fırlattı. Bedenini kurtararak kendisine uzanan bir kolu çekip karşıdaki kapıya çarptı, diğerleri hemen kaçıştı. Gözünden yaşamsızlığın sessizliğinde süzülen yaşları sildi, adım adım Ada’ya yaklaştı, onu devrildiği yerden özenle kaldırdı. Vücudu semsertti, açık gözlerinden hayat tamamen gitmişti ama yine de Göksel elini onun omzundan çekemedi. Yüzüne düşen bir tutam saçı yavaşça geriye attı. Doğruldu, kendisine şok olmuş ifadelerle bakan polislere dönüp ölümden sızan bir sesle sordu.</p>

    <p class="paragraf ParaOverride-7">“Bunu ona kim yaptı?”</p>

    <p class="paragraf ParaOverride-7">Cevap gelmedi. Polislerden biri karşılarında dikilen dehşet içindeki Göksel’e cevap verebilse “Kendisi” derdi.</p>

    <p class="paragraf ParaOverride-7">Gösteri sonrası hapsolduğu dipten çıkmak için son bir umutla gelmişti bu tersaneye Ada, ama kokain bulamamıştı sadece esrar ve eroin vardı. “Saçmalama!” demişti adam. “Eroin varken o boka bir sürü para mı veriyosun! Bak bu da burundan çekilir, kafası çok daha iyidir.”</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-53-backlink" id="footnote-225-53">53</a> Hadi, ne bekliyorsun!</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-54-backlink" id="footnote-225-54">54</a> Müzik önerisi: İnverno Porteno</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-55-backlink" id="footnote-225-55">55</a> Dünyanın en hızlı antilobu</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-56-backlink" id="footnote-225-56">56</a> Müzik önerisi: Soul of the Tango - Sur Regreso Al Amor - Yo Yo Ma</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-57-backlink" id="footnote-225-57">57</a> <span class="CharOverride-10">Fi,</span> 1. Bölüm, 26. sahne.</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-58-backlink" id="footnote-225-58">58</a> Müzik Önerisi: Behind the Wheel - Depeche Mode</p>
      </div>
    </div>
  </div>
</body>
</html>
