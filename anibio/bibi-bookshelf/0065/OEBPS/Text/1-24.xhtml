<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-24</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-21"><span><img alt="sekil.png" class="_idGenPageitem-6" src="../Images/sekil_fmt38.jpeg" /></span> 20. BÖLÜM <span><img alt="sekil.png" class="_idGenPageitem-6" src="../Images/sekil_fmt39.jpeg" /></span></p>

    <p class="arabaslik_orta ParaOverride-14" xml:lang="en-GB">1 Ay Sonra</p>

    <p class="arabaslik_sol" xml:lang="en-GB">1. Özge</p>

    <p class="paragraf ParaOverride-7">Yüzlerce insanın alkışı kulaklarında yankılanırken içinde bulunduğu gerçeklikten dışarı çıktı sanki Özge’nin bilinci, yükselip dışarıdan kendine ve etrafında olanlara baktı. Kendisini alkışlayan binlerce insanın düşüncesinde gezindi. Kurtarıcı bulmuşlardı, adaletsizliğe ve yağmaya karşı kendilerini, haklarını nihayet koruyacak bir kurtarıcıyı Özge’de bulmuşlardı. Bulmuşlar mıydı!?</p>

    <p class="paragraf ParaOverride-7">Promter’dan akan yazıya kaydı gözleri, beş kez üzerinden geçmişlerdi bu yazının. “Halkım” diye başlıyordu yazı. Neden başta itiraz etmemişti? Hiçbir şeye itiraz etme demişti Sadık. İtiraz edenlerin çıkabileceği yer değildi bu meydan, onaylayıp ne olursa olsun sessizce kafa sallayanların, istenileni söyleyen, haykıran, istenilene kızan, istenileni bağrına basanların çıkarılmaya hak kazandığı bir oyun sahnesiydi.</p>

    <p class="_0"></p>

    <p class="paragraf ParaOverride-7">Sahnenin köşesinden başlaması için kendisine işaret eden ekip başına baktı, ne kadar da telaşlı, sabırsızdı ve ne kadar da etrafındaki topluma yabancıydı. Amerika’dan gelmişti. Kendisi gibi işinin uzmanı sekiz kişiyle birlikte, parti başkanlığı için Özge’ye ekip kurmuşlardı. İmkânsız demişti Özge kendi kendine. Adı sokakta yaygındı, halk sahiplenmişti varlığını ama 1 milyon 290 bin üyenin vereceği oyun çoğunluğunu alıp nasıl geçecekti partinin başına, üstelik bu kadar kısa zamanda? Ülkenin en büyük ikinci partisiydi bu, ama en büyük partisinin 9 milyon 738 binlik üye sayısının yanında siyasi partiden çok ortaokul siyaset kulübü gibiydi başkanlık seçimlerini kazandığı bu parti.</p>

    <p class="paragraf ParaOverride-7">Peki nasıl başkan seçilmişti? Aslında bir mucizenin sürekli tekrarlanmaya başlayınca sıradanlaşması gibiydi. Aynı kendisinden önceki başkanın seçildiği gibi gelişmişti her şey. Adamı ülkeye rezil eden bir telefon kaydı bir gecede çıkmıştı, başkanlık sekreteri olarak çalışan kadınla yaptığı telefon seksinin kaydıydı bu, rezaletti. Edepsizliğinden değil, bir erkeğin beceriksizce kendini o duruma düşürmüş olabilmesindendi rezilliği. Beceriksiz bir adamın, sürekli adını söyleyen ve kendisini edepsiz kelimelerle tahrik etmeye çalışan kadına ayak uydurmaya çalışmasının, üreme organlarının adını beceriksizce söyleyerek tahrik olmaya çalışmasının utanç verici ses kaydıydı. 60 yaşında evli ve torunları olan bir adam için yumurtalıklarından kurşunlanmak gibiydi. Çekip silahı erkekliğinden vursalar beceriksizce yapılmaya çalışılan telefon seksini basında yaymaktan çok merhametli olurlardı kaydı yayanlar. Herkes biraz direneceğini düşünürken, ertesi gün hemen bir kaset daha olduğu konuşulmaya başlanmıştı ve eski başkan bir gecede istifasını verip yok olmuştu. İşte bu sıradan mucizeyle, seçimlere giden partinin başkanı da Özge olmuştu.</p>

    <p class="paragraf ParaOverride-7">Kendi başına gelmese ya da daha önceki başkanın da başına gelmese, hayatta gerçek diyemezdi Özge. Gerçek neydi ki? Çoğunluğun aynı anda algıladığı bir tiyatro belki de.</p>

    <p class="paragraf ParaOverride-7">Alkışlar dinerken ekrandaki “Halkım” yanıp sönmeye başladı. “Halkım!” İnsanlık birine halk olabilir miydi? Halkım, binlerce insana seslenmek için ne ayıp, ne çirkin bir kelimeydi. Benim diyen, sahibim diyen, severken ezen bir kelime. Halk birine ait olabilir miydi?</p>

    <p class="paragraf ParaOverride-7">“Kardeşlerim!” diye seslendi Özge. Kardeş değil miydik yaratıldığımız andan beri? İnsanlık kocaman bir kardeşlikti. Unutmuştuk, ama hatırlayacaktık, zorundaydık.</p>

    <p class="paragraf ParaOverride-7">“Ümit ediyorum ki, şimdi yüzleriniz gülse de aslında endişe var içinizde!” dedi Özge. Ekip başı ülkenin dilini bilmiyordu ama yardımcısı biliyordu, hemen yanına koşup uyardı. “Ne oluyor!?” dercesine ellerini açıp Özge’ye baktı, ama Özge akan yazıyı okumayacaktı. İçinde belki birkaç cümle vardı söylemek istediği ama promter’lardan yazılar okuyarak kendisine güvenen insanlara konuşan bir asalak asla olmayacaktı!</p>

    <p class="paragraf ParaOverride-7">“Bu endişe çok değerli! Çünkü o, onlarca yıldır etrafınızdaki adaletsizliğe kafanızı çevirmek zorunda bırakılmış olmanın endişesidir! Etrafınızda sürüp giden yağmanın bugün artık size kadar ulaşmış olmasının endişesidir! Kurtulduğunuzu sandığınız cehaletin burnunuzun dibinde kök saldığını anlamış olmanın endişesidir! Ve çok değerlidir, çünkü değer verenlerin duygusudur endişe. Ama buraya sizin endişelerinizi dindirmek için gelmedim!… Size tutamayacağım sözler verip gönüllerinizi rahatlatmak için de burada değilim! Enflasyondan, ekonomiden, gelecekte yapmayı planladığımız bir sürü güzel projeden bahsedecek de değilim! Ve görüyorum ki hepiniz bekleyiştesiniz… Lider bekliyorsunuz! Bir lider çıksın ve taksın bizi peşine yüceltsin yine!”</p>

    <p class="paragraf ParaOverride-7">Özge kendisine odaklanmış binlerce kişiye kafasını iki yana sallayarak kürsüden inerken, ne yaptığını anlamayan yabancı danışmanlar telaşla sahne arkasında koşuşturmaya başlamışlardı bile. Ama promter’dan başkasının revize ettiği düşünceleri okumak için almamıştı bu riski. Ruhunu koymuştu ortaya, risklerin en büyüğüydü sınavı. Bana bir şans ver demişti hayata, tekrarlanan bir mucizenin lanetinde doğacağını hesaplamadan bu şansın. Ne olursa olsun, söylemesi gerekenler vardı, onları söylemek için buradaydı! Sahnenin ön kısmına doğru yürürken haykırdı.</p>

    <p class="paragraf ParaOverride-7">“Size haber vermek için geldim! Beklediğiniz o lider gelmeyecek!” Halktan yükselen uğultuyu izledi kafasını iki yana sallarken. “Çünkü... artık liderler devri kapandı!”</p>

    <p class="paragraf ParaOverride-7">Sahnenin bir ucundan diğer ucuna yürürken yumrukları sıkılıydı.</p>

    <p class="paragraf ParaOverride-7">“Artık liderler devri kapandı! Şimdi birey olma zamanı! Liderleri takip eden sürüler değil, ne istediğini, niye istediğini bilen, sahip çıkan bireylerin devrindeyiz! Beklediğiniz o lider her birimizde hayat bulana kadar, bu yağmaya seyirci kalma cehennemindeyiz! Hakkın yenmesini, adaletin bir fahişe gibi pazarlanmasını izlemeye mahkum edileceğiz! Birlikte hareket etmeyi, sürü olmaktan çıkıp birey olmayı, kişi olmayı öğrenene kadar kişilik haklarımızdan mahrum bırakılacağız! Sürüler diğerlerini takip eder, bireylerse kimse olmasa da, tek başlarına olsalar da yapılması gerekeni yaparlar! Bu yolculukta peşimden gelecek bir sürü istemiyorum ben! Kişiler görmek istiyorum yanımda, her dinden, her ırktan, her dilden, her bölgeden gerçek kişiler! Gerçek bireyler! Yanımda olabilmek için inanıyormuş gibi yapan, özünü satan değil, inandığına, özüne, diline, dinine sahip çıkan kişiler! Farklılığından utanan değil, farklılığıyla BİZ’e güç katan gerçek kişiler görmek istiyorum! Kendisinden farklı olanı dışlayan korkak güçsüzler değil, farklılığa saygı duyan, her farklılıkta Allah’ın yarattıklarını bulan korkusuz kişiler istiyorum her adımda yanımda! Çeşitliliği kutlamak istiyorum artık bu topraklarda! Bir ormandaki ağaçlar gibi birbirimizden farklı farklı ama bir orman gibi tek olmak istiyorum! Biriz ama aynı değiliz kardeşlerim! Farklılıklarımızla BİZ olmak ve ölesiye BİZ’e sahip çıkmak istiyorum!”</p>

    <p class="paragraf ParaOverride-7">Nefes nefeseydi Özge, inandığı her şeyi haykıran ruhunun suyuydu gözlerinden akan yaşlar.</p>

    <p class="paragraf ParaOverride-7">“Sadakatle bağlılığınızı burada toplanarak sunduğunuz bu partinin başkanı olarak sizden beni takip etmenizi değil yanımda yürümenizi istiyorum!” dedi ve haykırdı. “Kim yürüyecek benimle birlikte!”</p>

    <p class="paragraf ParaOverride-7">Dinleyenlerden yükselen coşkunun çığlığı o kadar yüksekti ki, miting alanından iki sokak aşağıdaki dönercinin dışında oturmuş Özge’nin konuşmasının çevrede yarattığı etkiyi izleyen Sadık bile duydu “Biz!” diye bağıran binlercesini. “Biz…” parayı görene kadar kulağa hoş gelen ama aslında ne de anlamsız bir kelimeydi! Parayı görünce hemen BEN oluveren bir döneklikteydi. Bir sürü insan vardı, biz diye nutuk atan ve ben diye nokta koyan diye düşünüyordu ki Özge’nin nasıl da farklı olduğunu itiraf etti her düşüncesi. Belki Biz, ancak biri her şeyi feda etmeye hazırsa hâl bulabilecek bir kelimeydi.</p>

    <p class="paragraf ParaOverride-7">Telefonu çaldığında bu sefer hazırlıklıydı. Daha önce aranmayı bekliyordu, geç bile kalmışlardı. Telefonu açtı.</p>

    <p class="paragraf ParaOverride-7">Rasim, “Özge Egeli’yi ve seni bekliyoruz bu akşam” deyip direkt konuya girdi.</p>

    <p class="paragraf ParaOverride-7">“Tamam” dedi Sadık, bu saatten sonra oyalamaya çalışmak gereksizdi. Özge’yi başbakana götürecekti.</p>

    <p class="arabaslik_sol" xml:lang="en-GB">2. Bilge</p>

    <p class="paragraf ParaOverride-7">Doğru’nun isteksizce arabaya yaklaşmasını şoför koltuğunda bekledi Bilge. Haftada bir Doğru’yu buraya getiriyor ve Ali’yle onun mekânında karşılaşma riskini sıfıra indirmek için aracını bir sonraki köye sürüp köy kahvesinde iki saat bekliyordu, sonra da gelip alıyordu Doğru’yu. Oyalanmadan da yola koyuluyordu. Buradan her uzaklaştığında nasıl Ali’nin suratına bakabileceğini soruyordu kendine. Sorular birikmiş üst üste binen ağırlıklarıyla yaraya dönüşmüştü kalbinde. Düşününce derinleşen, duyduğu utançla birleşen, görmezden geldiği, çaresiz bir yaraya… Değerini bilen birine yaptığın yanlıştan daha “cız” eden bir yara var mıydı insanın hayatında?</p>

    <p class="paragraf ParaOverride-7">Can’ın şoförlerinden biri üstlenmişti daha önce bu getir götür işini ama artık Can yoktu, istese bir şoför ayarlayabilirdi onu getirip götürmesi için, nasılsa Doğru alışmıştı buraya başkası tarafından bırakılıp alınmaya ama Bilge’nin dünyanın bir yerinde huzurla yaşayan birilerini kendi gözleriyle görmeye ihtiyacı vardı… dahil olamayacağını bilse de. Hayallerinde Ali’yle konuşuyordu, zamanda yolculuk yapıp geriye gidiyordu, yıldızlara baktıkları o gece istifa ediyor ve bu çiftlikten ayrılmıyordu. Karnındaki onun çocuğu oluyordu… Can’la birlikte zamanını ele geçiren bir sürü işi de yok olmuştu. Ayrılığın acısı yerine özgürlüğü vardı kalbinde. Ama boş zamanlarında kurduğu bu hayaller ve hissettiği bu özgürlük Ali’ye yaptığı haksızlığın yanında bir uçurum gibi duruyordu. Aklına her geldiğinde, her gün, her saat, dibinde durduğu uçurumdan kafasını kaldırıp tepede duran Ali’ye bakıyordu sanki Bilge… bazen Ali çoktan gitmiş oluyordu.</p>

    <p class="paragraf ParaOverride-7">Doğru arabaya bindiğinde, Bilge’ye hiç bakmadan pencereden Onur ve Leyla’ya el sallarken “Eve gitmek istiyorum” dedi.</p>

    <p class="paragraf ParaOverride-7">Bilge çiftlikten uzaklaşırken önce evi özlediğini sandı Doğru’nun, “Yakında güzel bir ev bulacağız” dedi, ama Doğru Bilge’ye döndü. Konuşmadan öylece baktı. Duygularını ifade edebilecek mimiklerini kullanmayı bilse o ifadesiz suratta kızgınlık olduğuna emindi Bilge, görmediği ama hissettiği kızgınlığı yumuşatırcasına gülümseyerek, “Az kaldı, bulacağız güzel bir ev” diye yineledi ama Doğru konuşmadan öylece suratına bakmaya devam etti. Bilge gülümseyip “N’oldu?” derken Doğru aniden önüne döndü, konuşmadı ve yol boyunca da gözlerini yoldan ayırmadı.</p>

    <p class="paragraf ParaOverride-7">Eti’nin evine geldiklerinde yorgundu Bilge, geleceğe hazır olmamaktan yorgundu. İlk defa şansızlığını suçlayamamaktan, yaptığı hatanın tek sorumlusunun kendisi olduğunu düşünmekten yorgundu. Göbeğine her dokunduğunda aklına Can’ın gelmesinden, aklına Can her geldiğinde Ali’yi seçmiş olsa hayatının nasıl olabileceğini düşünmekten, olasılıkların umudunu kurup, hayallerde mutluluk aramaktan, kendini soktuğu bu durumun içinde cehennemde olduğunu kabul etmemekten ve her hafta kahvede beklediği o iki saat boyunca mucize şeklinde Ali’yle karşılaşma fikrinden, karnında taşıdığı Can’ın bebeğine rağmen onunla yeniden bağ kuracağını hayal etmekten yorgundu. Kontağı kapattı, çantasını aldı, ağırlaşan bedenini arabadan çıkardı, eve doğru birkaç birkaç adım attı ama Doğru kapısını açıp inememişti araçtan. Bilge eğilip baktı ona ama Doğru gözünü yere dikmişti. Sakince arabanın etrafından dolanıp Doğru’nun kapısını açtı Bilge. Doğru kafasını kaldırıp aylar önce iki kez Can’ın önünde sorduğu soruyu dümdüz yine sordu: “Ali nerede?”</p>

    <p class="paragraf ParaOverride-7">“Ali nerede?”</p>

    <p class="paragraf ParaOverride-7">Bilge karın boşluğundaki basınca dayanarak yavaş yavaş dizlerinin üstüne çöktü ve gözlerini Doğru’nun gözlerinden ayırmadan “Bilmiyorum” dedi.</p>

    <p class="paragraf ParaOverride-7">Doğru “Eve gitmek istiyorum” diye yineledi.</p>

    <p class="paragraf ParaOverride-7">Bilge “Artık orada yaşamıyoruz. Yeni bir ev bulana kadar biraz daha buradayız. Bulduğumuz evi de seveceksin, söz” dedi.</p>

    <p class="paragraf ParaOverride-7">Doğru “Ayçiçeklerini özledim, eve gitmek istiyorum” dediğinde sürekli tekrarlanan bu cümleyi ancak o zaman anladı Bilge, ev, Ali’nin çiftliğiydi.</p>

    <p class="paragraf ParaOverride-7">Aklına aylardır ara ara Doğru’nun eve gitmek istiyorum dediği zamanlar geldi. Evlendikleri o gece nikâh salonunda eve gitmek istemişti, ormandaki evin inşaatında Can’ın kendisine sarıldığı o anda da Doğru eve gitmek istemişti, birlikte eşya almaya gittiklerinde de, eve taşındıkları o ilk gece uyku sersemi su içmek için kalkıp Bilge’yle karşılaştığında da, Can’la birlikte gittikleri tatilde de… Ev Ali’nin çiftliğiydi… Bilge’nin kaçıp terk ettiği yerdi ev. Ali’ydi ev.</p>

    <p class="paragraf ParaOverride-7">Ayağa kalktı Bilge, arkasını dönüp Eti’nin evine yürüdü, dudakları titrerken dönemedi Doğru’ya. Ama Doğru bağırdı.</p>

    <p class="paragraf ParaOverride-7">“Eve gitmek istiyorum.”</p>

    <p class="paragraf ParaOverride-7">Önce evinden koparmıştı Bilge onu, ilk defa evde hissettiği tek yerden ve şimdi de Can’dan kaçabilmek için üniversiteden alacaktı, aklının ciddiye alındığı tek yerden! Kendine o kadar kızdı ki arabadan tekrar bağıran Doğru’ya yöneldi kızgınlığı, çekti Doğru’yu çıkardı arabadan. Çarptı kapattı kapıyı. Doğru “Eve…” derken Bilge bağırdı: “Ben de Doğru!”</p>

    <p class="paragraf ParaOverride-7">“Ben de! Ama gidemeyiz.”</p>

    <p class="paragraf ParaOverride-7">Ama Doğru susmadı, eve gitmek istediğini daha yüksek sesle bağırmaya başladı. Onca aydan, onca gelişimden sonra ilk krizini geçiriyordu, Bilge’nin çaresizliği Eti’nin dışarı çıkıp Doğru’yu girdiği döngüden çıkarmasıyla hafiflediyse de hayat bir cehennemdi ve Bilge sanki daha o cehennemin kapısında gibiydi, bebeğini doğurduğunda, işte o zaman içeri girecekti. Aslında Can’ın ne olduğunu bildiği halde zihnine sızmasına izin verdiği an, kendini Ali’nin öpücüğünden çektiği o an girmişti. Sadece şimdi ilk defa nerede olduğunu fark edebilecek kadar kendine gelmişti.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">3. Ada</p>

    <p class="paragraf ParaOverride-7">Sahnenin ortasındaki sandalyede oturmuş çellosunun akorduyla oynarken dayanamadı daha fazla, ayağa kalkıp boş salona bağırdı.</p>

    <p class="paragraf ParaOverride-7">“Işığı kapatır mısınız!?”</p>

    <p class="paragraf ParaOverride-7">Koltukların gerisinde, asma katın hemen altındaki ses ve ışık düzeneğinin yönetildiği odada birileri olmalıydı! Ama ışık kapanmadı, öbek şeklinde sandalyeyi çevreleyen ışığın hapsindeydi Ada hâlâ.</p>

    <p class="paragraf ParaOverride-7">Elindeki çelloyu taşıdı önce, sonra geri dönüp sandalyesini çekerek ışık çemberinin dışına çıkarmıştı ki ışık o an kesildi. Tekrar sandalyesine oturup notaya girdi, ama elleri hafif titriyordu, boynu gergin, omurgasıysa gevşekti.</p>

    <p class="paragraf ParaOverride-7">Çelloyu yere bırakıp hızla sahne arkasına geçti. Tuvalet nerede diye aranırken sahne arkasındaki kulislerden birine girdi. İçinde tuvalet vardı neyse ki. Kapıyı kilitleyip bir tutam döktü başparmağının köküne, çekti. Buraya gelmeden önce de yedi çizgi çekmişti, dördüncü çizgide durdurdu kendini, bu kadarı şimdilik yeterdi. Tugay’dan aldığı tüpün ikisi şimdiden bitmişti. Tugay’ın bağlantısına ulaşması şarttı!</p>

    <p class="paragraf ParaOverride-7">Sahneye geri döndüğünde ışık yine yanmıştı, üstelik bu sefer zahmetle kenara taşıdığı sandalyenin üzerine kaydırılmıştı. Sinirle “Kapatın şu ışığı!” diye bağırırken sahnenin gerisinden çıkan işçiler şaşırdılar. Eğer on saniye içinde ışık kapanmazsa bu spotu söküp o odadaki ışıkçıya takacaktı, dişlerini sıktı. “Çalışmak için geldim! Akustiği ölçüyorum” dedi. “Yalnız kalmam şart!”</p>

    <p class="paragraf ParaOverride-7">Taşıdıkları kumaşa sarılmış şeyi sahnenin ortasına bıraktı işçiler, biri sahnenin tepesine takılması gereken son parçanın bugün takılacağını, onlar işlerini bitirdikten sonra Ada’nın çalışmasına başlayıp başlayamayacağını sordu. Ayağa kalktı Ada, kızgın, dikti gözlerini, beden işi yapanları ezmek bu ülkede âdetti. Ezilmeye alışık işçi hemen geri çekildi, ne kadar zamana ihtiyacı olduğunu sordu işçilerden en öndeki. “Üç saat sonra gelin!” dedi Ada, aslında işi bir saatte bitecekti. Nihayet hepsi gitti.</p>

    <p class="paragraf ParaOverride-7">Sahnenin sadece geri ışıklarının yumuşak sarılığında oturdu sandalyesine, aslında karanlıktaydı, çellosunu bacaklarının arasına alıp derin bir nefesle girdi notaya. Çellosuyla Franz Schubert’in <span class="CharOverride-10">Serenade</span>’ını çalmaya başladı. Bedeni nihayet bütünleşti çelloyla, gözlerini kapadı ve Bach’ın Cello Suite No.1’ine geçti.</p>

    <p class="paragraf ParaOverride-7">Ertesi gün olacak gösteriden önce çalışmak için ikinci gelişiydi bu sahneye. Avrupalı bir grupla sahneye çıkacağını bilmek bir yıl önce olsa onu heyecanlandırırdı ama artık içinde zerre kadar heyecan kalmamıştı. Yarın akşam sahneye Duru ile çıkacağını ve yerde kumaşa sarılı duran o heykelin Duru’ya ait olduğunu bilmeden provasını tamamladı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">4. Göksel</p>

    <p class="paragraf ParaOverride-7">Yahya Kuçuroğlu, emniyet müdürünün şoförlüğünden, daha tek bir bina dikmemiş bir inşaat şirketinin şoförlüğüne uzanan bir hayatın sonunda olduğunu bilmeden, tıktı ağzına dürümünün son lokmasını. Para ödemeden kalktı masadan, Yahya’nın gelip gidişlerine, para ödemeyişlerine alışık garsonlar hürmetle selamladılar onu. Her akşam buraya geliyor, canı ne isterse yiyor ve iki sokak aşağıdaki evine yürüyordu. Bir aydır takipteydi Göksel, yakalanırsa ipinin çekileceğinden emindi. Belki adliyedeki hadisede araştırıp kimseyle bağlantısı olmadığını anladıkları için yol vermişlerdi, sadece evini basıp köpeklerini öldürerek. Ama bu adamı takip ettiği anlaşıldığı anda ipi çekilecekti. Topladığı çöpleri arabasına istiflerken, Yahya’nın sokağın köşesinden dönüp gitmesini bekledi. Onu takip etmeyecekti, zaten nereye gideceğini biliyordu, hatta eve nasıl gireceğini de.</p>

    <p class="paragraf ParaOverride-7">Bölgedeki çöpleri toplamaya devam etti, parka vardığında marketin önündeki demire bağladığı Kız’ın etrafındaki dünyanın varlığına tepkisiz yatışına baktı. Hissedebilse üzülürdü ama duygu yoktu Göksel’de, sadece görev vardı. Adamla karşı karşıya geldiğinde Kız’ın verdiği tepkiden ne yapması gerektiğini anlamıştı. Terapi yapacaktı Kız’a ve eğer işe yaramazsa…</p>

    <p class="paragraf ParaOverride-7">“Kız” diye seslenmek istedi eve her girdiğinde seslendiği gibi ama vazgeçti, yanına yürüdü, ipini çözerken kafasını kaldırdı Kız, ona baktı… Bu bakış bile hiç kafasını kaldırmamasından iyiydi. Sakince çöp arabasının yanına geri yürüdüler ve parkın kıyısından, Yahya’nın evine doğru ilerlediler.</p>

    <p class="paragraf ParaOverride-7">Çöp arabasının içine koyduğu küçük torbadan köfte çıkardı Göksel, sokaktaki köfteciden almıştı ama Kız sadece koklayıp kafasını çevirdi. Göksel de ileride açlıktan bayılmak üzere olan köpeğe verdi köfteyi. Taksi durağına geldiğinde duraktaki adamdan karton arabasını köşeye koymak için şivesini değiştirerek izin istedi, adam suratına bakmadan, gözlerini izlediği maçtan ayırmadan kafasını salladı.</p>

    <p class="paragraf ParaOverride-7">Göksel Kız’ı da alıp Yahya’nın sokağına vardı. Apartmanın kapısı her zaman kapalıydı ama yan apartmanın kapısı hep açıktı. Kız’ı kapının önündeki elektrik direğine bağladı ve yan apartmana girdi, alt kata inip kazan dairesinin penceresinden kapıcının bahçesine geçti. Maça dalmış kapıcının duvarından yan bahçeye atladı. Bahçe katının demir parmaklıklarına basıp kendini balkona çekti. Simsiyah giyinmişti, bir gölge gibi ilk katın balkon demirine çıkıp ikinci katın betonuna tutundu ve bedenini yukarı çekip ikinci kata tırmandı. Evde birileri… anne oğul kavgadaydı. Delirmiş bir şekilde birbirlerine bağırıyorlardı. Odada değil, koridordaydılar, karanlık odanın penceresinin derinliğinden baktı onlara, sonra bir sıçrayışta kendini üst kata çekip tırmandı. Üçüncü kattaydı. Arkadaki balkona açılan iki oda da karanlıktı. Balkon kapısı aralıktı. Daha önce iki kere çıkmıştı buraya, ilkinde kapının gıcırdamasını kontrol etmişti, ikincisinde de zeytinyağı getirip pamukla menteşelere sürmüştü. Cebinden çıkardığı plastik eldivenleri giydi. Ses çıkarmamak için ayakkabılarını ve adamı kovalarsa ayakları taş zeminde kaymasın diye çoraplarını çıkardı. Yavaşça geçti aralık kapıdan, ütü masası ve gardırobun bulunduğu boş bir odaydı burası. Salona uzanan koridora çıktı, karşıdaki yatak odası boştu. Salona doğru ilerlemeye başladı… kapı çaldı!</p>

    <p class="paragraf ParaOverride-7">Sakince geri geri boş odaya yürüdü, birileri odaya yaklaşsa hemen balkona geri dönüp gizlenecekti. İçeride tetikte bekleyip gelenin kim olduğunu dinledi… Bir kadın… Rus aksanıyla konuşmaya başladı adamla. Ama içeri gelmediler.</p>

    <p class="paragraf ParaOverride-7">İçeriden inlemelerin gelmesi ve sesin kesilmesi sekiz dakikadan az sürdü. İnsanların dakikalar içinde biten bu sevişme işini bu kadar önemsemesi insan hayatının en büyük anormalliğiydi. Bu kadar kısa süren bir duygunun nasıl bu kadar uzun süre peşine düşülüyordu. Bir ara Yahya yatak odasına yürüyünce Göksel geri çekildi balkona. Yahya salona geri döndükten birkaç dakika sonra kadın gitti. Kapının kapanmasının ardından biraz bekledi Göksel, sakince çıktı odadan, yalın ayaklarının üstünde emin adımlarla seri bir şekilde ilerledi.</p>

    <p class="paragraf ParaOverride-7">Altı tamamen çıplak, üstünde gömleği, bir elinde cüzdanı, diğer elinde telefonuyla salondaki masanın yanında dikiliyordu Yahya, telefonunun ekranında bir şeye bakıyordu. Hemen geri mutfağa çekildi Göksel, telefonu bırakmasını bekleyecekti.</p>

    <p class="paragraf ParaOverride-7">Kendini zorlayarak esnedi Yahya, yıkanmalıydı. Bu kadar yorgun hissedip hâlâ uyumak istememek nasıl bir lanetti! Yattığında saatler sürüyordu uykuya dalması, beyni bir türlü kapanmıyordu. Uykusunda bile düşünüyordu. Okuduğu bir haber, birilerinin anlattığı bir fıkra, aptal bir şarkı takılıyordu kafasına ve uyumaya çalışırken beyninde versiyonlara dönüşüyordu bu aptallıklar. Epifiz bezinin kireçlendiğini bilmeden boğuşuyordu uykuyla.</p>

    <p class="paragraf ParaOverride-7">Telefonunu ve cüzdanını masaya bırakıp köşeye attığı kullanılmış prezervatifi aldı, koridordan banyoya doğru yürürken önünden geçtiği mutfakta bir şey olduğunu hissetti ama bu arada banyoya gelmişti, prezervatifi tuvalete atıp sifonu çekti. Geri döndü mutfağa, ışığı yaktı, kimse yoktu. Su doldurdu çeşmeden ve musluk suyunun içine yüklenmiş onlarca zehre, özellikle epifiz bezini kireçlendiren florüre aldırmadan bir bardak suyu içti. Bardağı yerine koydu. Koridora çıktığında telefonu çalıyordu, açmayacaktı, tereddüt etmeden banyoya yürümeye devam etti. Telefon sesi kesildiğinde banyoya girmişti bile, gömleğini çıkarırken fark etti: Niye duş perdesi kapalıydı? Kendisi asla perdeyi kapatmazdı.</p>

    <p class="paragraf ParaOverride-7">Perdeyi açtı bir hamlede gardını alarak! Küvet boştu.</p>

    <p class="paragraf ParaOverride-7">Arkadan sessizce yaklaşıp kolunu boynuna dolayarak sıktıkça sıktı Göksel… Yahya yere düştüğünde kendi bedenine bir kez doladığı koli bandını koparıp eline aldı, Yahya’nın önce ağzını bantladı, sonra ellerini arkadan sabitledi, ayaklarını çapraz yapıp bandı doladı. En son gözlerini de bantladı. Yahya, banyonun zemininde, uyansa bile hareket edemeyecek şekilde bırakılmıştı.</p>

    <p class="paragraf ParaOverride-7">Balkona geri döndü, çoraplarını ve ayakkabılarını alıp sakince giydi ve balkon kapısını kapattı. Masanın üstündeki telefonu elindeki peçeteyle sessize aldı. Delikten bakıp apartmanda birisinin olup olmadığını kontrol etti ve anahtarı alıp yavaşça açtı kapıyı, ışıkları yakmadan merdivenlerden üç kat indi. Sokak kapısına yaklaşıp bekledi, sokak sessizdi. Kapıyı açtı. Kız kapının önünde öylece beklemekteydi, ipini çözmek için ona yaklaştığında Kız aniden kafasını kaldırdı sonra ayağa fırlayıp Göksel’in kolunu kokladı, hırladı, kokladı, hırladı, koklamaya devam ederken Göksel bir hamlede ağızlığı taktı. Onu kucağına almayı planlamıştı ama gerek kalmadı. Kız ayaklanmıştı.</p>

    <p class="paragraf ParaOverride-7">Apartmanın zifiri karanlığına rağmen ikişer üçer çıktı Kız merdivenleri, peşinde kendisine yetişmek için acele eden Göksel’i beklemedi. Yahya’nın kapısına geldiklerinde kız hırlamaya başlamıştı ama neyse ki ağızlık vardı, hırlaması havlamaya dönüşemiyordu. Telefonun ışığını kullanarak açtı Göksel kapıyı, tam içeri girerlerken apartmanın ışığı yanmıştı. Birileri yukarı çıkmaya başlamıştı.</p>

    <p class="paragraf ParaOverride-7">Göksel kapıyı kapatıp delikten gelenin kim olduğuna bakarken Kız evin içinde dört döndü. Merdivenleri çıkanlar katı geçip yukarı yönelince çekildi delikten Göksel ve koridorda dikilip Kız’ın yeri koklaya koklaya kapalı banyonun kapısına burnunu dayamasını izledi. Hırladı Kız, havlayamadığı için hırlamaları ittirse de bir türlü açılmayan kapının çaresizliğinde sızlanmalara, viyaklamalara dönüştü, kafasını kaldırıp Göksel’e baktı… gözlerini Göksel’den ayırmadı… Göksel kapıya doğru bir adım attı ve ilk defa kuyruğunu sallamaya başladı Kız, çaresizliğinden kurtulmanın umuduyla.</p>

    <p class="paragraf ParaOverride-7">Açtı kapıyı Göksel ve saldı onu içeri, Kız’ın ağzındaki ağızlığa rağmen, ayılmış yerde yatan, her yanı bantlı çıplak Yahya’yı ısırmaya çalışmasını izledi.</p>

    <p class="arabaslik_sol" xml:lang="en-GB">5. Özge &amp; Şaban Meydanoğlu</p>

    <p class="paragraf ParaOverride-7">Susmak için daha fazla dişlerini sıkamayacaktı, Sadık’ın tembihlemelerinin de canı cehennemeydi, burada oturup Sadık tarafından bir parazit gibi suratına yapıştırılmak zorunda bırakılmış bu gülümsemenin altında kendisine söylenen saçmalıkları dinleyemeyecekti, kelimeler resmen sıkılı dişlerinin direncini kırıp çıktılar.</p>

    <p class="paragraf ParaOverride-7">“Gelişmişlik! İnsan hayata en büyük zararı, başkasına söylediği yalana inanmaya başlayınca verir. Nasıl geliştik biz?! Hukukun bittiği, tek bir kişinin dahi hakkını arayamadığı, en basit davanın üç yıl sürdüğü ve sonunda takipsizlikle sonuçlandığı, hâkimlerin parayla satın alındığı, hakkın pazarlandığı bir ülkeyiz. Halk birbirinden nefret eder durumda! Kitle kitle bölündük ve…” derken elini masaya vurdu Şaban Meydanoğlu.</p>

    <p class="paragraf ParaOverride-7">“Tüm bunların yeni mi olduğunu sanıyorsun! Şimdi mi görüyorsun! Yirmi yıl önce satılık değil miydi o hâkimler! Davalar sürmüyor muydu yıllarca! Hak pazarlanmıyor muydu! Yüzlerce yıldır burada yaşamış binlerce insanın bir gece içinde evlerini bırakıp kaçmak zorunda bırakıldığı bir ülke burası! Rumlara ne oldu sanıyorsun! Ama gücüne gitmiyor! Gece yarısı evin basılmadığı, baban dövülmediği, ablana tecavüz edilmediği için canın acımıyor, içinde bir yerde ne olmuşsa olsun diyorsun, evleri bize kaldı oh diyorsun! Başına bağladığı örtü yüzünden hastaneye alınmayanların ülkesiydi burası, devlet kurumlarına giremedikleri için hayvandan bile daha değersiz görülenlerin ülkesiydi burası! Asıl senin o naralarını atmak için sabırsızlandığın milliyetçiliğin bu ülkede kendisinden farklı ne varsa yıkıp geçti!”</p>

    <p class="paragraf ParaOverride-7">“Abartıyorsunuz!” diye lafa girdi Özge, kendisine sus diye bağıran Sadık’ın bakışlarını yıkarcasına ve zihninde “konuşma” diye çalan alarmları sustururcasına ama Şaban şakağında beliren damarının kan pompaladığı gözlerinin içindeki alevle devam etti.</p>

    <p class="paragraf ParaOverride-7">“Abartmıyorum!”Abartmıyorum! Sana yaşadığımı anlatıyorum! Böylesinizdir siz, başınıza gelmeyince yok sayarsınız! Saçın açık diye alınma bakalım bir kuruma! Uğradığım haksızlığa sen uğramış olsaydın şimdi vücuduna bağladığın bombalarla basardın burayı! Sana 10 yıl önce olan ama şimdi olmayan şeyleri söyleyeyim Özge Hanım, onları da ekle listene. 10 yıl önce anasından öğrendiği dili konuşmakta ısrar etti diye biri kayboluyordu doğuda bir yerlerde! Gözaltına alınanlar pencereden düşüyor, gözaltındayken yok oluveriyorlardı! Sınırdaki ağanın eline silah verip kendi vatandaşını ona öldürtüyordun! On yıl önce cahillik, eğitimsizlik suç sayılıyordu bu ülkede, cahilsin diye dayak yiyordun polisten ve yine cahilsin diye konuşamadığın düzgün diline bakıp adam yerine asla konulmuyordun, savcıya bile gidip hakkını arayamıyordun! Kitle kitle bölünmüştük zaten! Sadece bir taraf o kadar bastırılmıştı ki bağırsa da sesi çıkmıyordu! Tüm bu olanlar senin başına gelmiyordu Özge Hanım, kayırılmıştın! Gittiğin o pahalı okulun bahçesinde, sokakta ayakkabı boyayarak yaşamak hatta ailesini yaşatmak zorunda olan çocuklardan, devlet kurumlarına girebilmek için başörtüsünü çıkarmak zorunda kalan teyzelerden haberin yoktu. Şimdi var! Nasıl haberin oldu?! Çünkü biz onlara, senin görmezden geldiğin, umursamadığın, bakınca burnunu kıvırdığın o canlara ses olduk! O yüzden buradayız! Bizim halkımız onlar. Seninkiyse kendi keyfi bozulmasın diye kanal değiştirir gibi fikir değiştiren, kafasını çeviren züppeler sürüsü! Gelişiyoruz tabii! Makyajın altına saklanmış tüm sivilceler yüzeye çıktı şimdi, ama hep oradaydılar, sadece sen daha yeni görüyorsun! Başkanı seçildiğin partinin oy verenlerini bir inceleseydin o zaman direniş dedikleri şeyin bilgisayar başında sadece parmaklarıyla yaptıkları bir saçmalık olduğunu anlardın!”</p>

    <p class="paragraf ParaOverride-7">Susmak istiyordu, susması şarttı, Sadık’ın sıkı tembihlemelerinin, tüm planların dışına çıkmıştı siniriyle, söyledikleriyle. İltihabından besleniyorsun diye bağırmak istedi ama iltihapta yaşayan bir bakteriye doğasını haykırsan ne değişirdi ki! Yanlışlar yanlışları doğurmuş, doğru zayıflarken yanlışlardan beslenenler güç bulmuştu! Hakkı vardı söylediği şeylerde ama geçmişin haksızlığından beslenip yeni haksızlıklara yataklık etmek asla kabul edilemezdi! Sadık’a kaydı Özge’nin gözleri, yüzü nasıl da sancıyla çaresizdi. “Ne yapıyorsun sen! Niye konuşuyorsun, ne konuşuyorsun!” der gibiydi. “Sus artık” diye yalvarır gibiydi.</p>

    <p class="paragraf ParaOverride-7">Özge Şaban’a baktı ve girdiği karanlık, çıkmaz sokaktan geri dönercesine “Ne istiyorsunuz benden?!” dedi. Bu gereksiz tartışmayı daha fazla uzatmayacaktı. Buraya uzlaşmaya gelmişlerdi ama bir çizginin farklı uçlarında duran iki kişi nasıl birleşsindi! O birleşmeye hayatın Pi’si gerekti.</p>

    <p class="paragraf ParaOverride-7">Şaban böyle birini beklemiyordu, karşısında kibar kibar oturup kamufle oyunları oynayacak, hürmet gösterecek, yalancıktan tebessümlerle güven vermeye çalışacak, hatta yandaşmış gibi davranacak birini bekliyordu. Karşısına gelen herkes gibi olacağını düşünmüştü Özge’nin de, ama aynı seyrettiği o virallerdeki gibiydi Özge, deliydi. Akıllı bir deli. Düzeni değiştirecek delilikte biri.</p>

    <p class="paragraf ParaOverride-7">“Sen ne istiyorsun?” dedi Özge’nin içinde yanan ateşin yıllar önce kendi bedeninde de alev aldığını bilmenin yorgunluğuyla. Keşke ona anlatabilseydi, keşke tüm dünyaya anlatabilseydi, doğruyu yapmak, hakkı korumak için çok çabalamıştı, doğruyu yapmak kolay olmuyordu, bazen yalanlar söylemek, bazen biraz olayı anlaşılır kılmak farz oluyordu. İnsanları kontrol etmek şart oluyordu. Yalanlar başka yalanları doğuruyor, kontrol eden insanlar karşılığında hep bir şey istiyorlardı. Adaletin olabilmesi için adil olmak yetmiyordu, biraz kurnazlık gerekiyordu. Herkesi aynı anda mutlu etmek bir sürü manevra gerektiriyordu, bazen hak için hak yemek gerekiyordu, ama sustu ve sorusunun cevabını bekledi Şaban, bunca yıldan, bunca ikiyüzlülükten, bunca ihanetten sonra anlatmaktan vazgeçmişti. Herkes kendisi yaşayıp görecekti.</p>

    <p class="paragraf ParaOverride-7">Özge bir an durdu, gözlerini Şaban’ınkilerden ayırmadan. Sonra Sadık’a dönüp baktı, yıllar önce ona “Adalet” demişti bu soruyu kendisine sorduğunda. “Adalet dünyayı altüst edebilecek kadar güçlü, asla var olamayacak kadar da güçsüz bir duygudur. Gelmesiyse bir mucize kadar nadirdir” diye cevap vermişti Sadık. “Mucize” dedi Özge, Şaban’ın hiçbir şey anlamayacağını ama Sadık’ın anladığını bilerek ve sonra devam etti.</p>

    <p class="paragraf ParaOverride-7">“Bir daha asla kimsenin kayırılmamasını istiyorum! Senin kayırdıklarını kayırmaktan vazgeçmeni istiyorum! Hukukun hakka adanmasını istiyorum! Kimin hakkı olursa olsun haklı olanın kazanmasını istiyorum! Hakkı yendiği için çaresizlik içinde yardım arayan insanlar olmasın istiyorum!” dedi elini yumruk yapıp masanın üstüne sakince koyarken. “Gözündeki o nefretin silinmesini ve getirildiğin göreve bu ülkede yaşayan milyarlarca insanın her birinin iyiliğini yapmak için, hizmet etmek için getirildiğini hatırlamanı istiyorum!”</p>

    <p class="paragraf ParaOverride-7">Ağzını açtı bir kez ama konuşmadı, hemen kapattı. Gözlerini Özge’den ayırmadan öylece baktı ona. Masaya vurduğu yumruğu, kızın masaya koyduğu yumruğunun tam karşısındaydı. Sinirlenmek istedi. Ama insan böylesine samimi birine sinirlenemezdi. Söylediği şeyler için buradaydı, çok belliydi. Hesapsızdı. Bu yüzden sicilinde onca taramaya rağmen bir şey çıkmamıştı. Bu yüzden dinledikleri telefonlar da bomboştu çünkü kız gerçekti. Buraya gönderilmemiş, adalet istediği için gelmişti… Bunlar en tehlikelileriydi, asla vazgeçmezlerdi.</p>

    <p class="paragraf ParaOverride-7">Şaban aniden sakinleşip bir süre öylesine baktıktan sonra geriye yaslanırken, “Hangi uçakla gittin Washington’a? Jet miydi?” dedi.</p>

    <p class="paragraf ParaOverride-7">Kontrolsüzce kaşları çatıldı Özge’nin, Sadık’a baktı ama Sadık önüne bakıyordu. Özge karar verdi, cevap vermeyecekti.</p>

    <p class="paragraf ParaOverride-7">Şaban, “Jefferson Hotel’de mi kaldın?… Seni de kollarını açıp mı karşıladılar? Dünyaya yardım etmek istediklerini mi söylediler?” dedi.</p>

    <p class="paragraf ParaOverride-7">Duyduğuna inanamadı Sadık! Kafasını yerden kaldırıp önce Şaban’a sonra Özge’ye baktı. Özge’nin hızlanan kalbi öyle atıyordu ki, göğüs kafesindeki ritim buradan bile belli oluyordu. Sadık hata yapmıştı onu buraya getirerek. Şaban’ın bu kadar açılacağını, Özge’nin de tembihlendiği gibi köşesinde oturup gülümsemeyeceğini tahmin etmeliydi. Kibriti aleve tutmuş ateş almamasını beklemişti. Ama maskeler düşmüştü. Dünyası sarsıntıdaydı.</p>

    <p class="paragraf ParaOverride-7">Şaban son darbeyi indirdi.</p>

    <p class="paragraf ParaOverride-7">“Bizim Murat Bey iyi tanır onları. Bizim yolculuğu anlatmadı mı size?”</p>

    <p class="paragraf ParaOverride-7">Özge aniden ayağa kalktığında bir an bile bakmadı Sadık’a. Sadık yok olmak istedi. Şaban bunu ona nasıl söyleyebilmişti? Yıllardır sakladıkları sırrı nasıl böyle ifşa edebilmişti!</p>

    <p class="paragraf ParaOverride-7">Ayağa kalkan Özge’den gözlerini ayırmayan Şaban çok sakindi. “Uzun süredir aklındakileri söyleyen biriyle konuşmamıştım. Hemen gidecek misin Özge Hanım? Söylemek istediklerim henüz bitmedi” dedi.</p>

    <p class="paragraf ParaOverride-7">“Buyrun söyleyin” diye karşılık verdi Özge, zihni allak bullaktı, çaresizliği gizlemeye çalışmak ne zordu!</p>

    <p class="paragraf ParaOverride-7">Şaban da ayağa kalktı, Rasim ve Sadık da hemen ayaklandılar. “Gel yürüyelim şöyle” dedi diğerlerine eliyle bekleyin işareti yaparken.</p>

    <p class="paragraf ParaOverride-7">Odadan çıktılar. Saray’ın en alt kattaki büyük salonu gören asma kat şeklinde düzenlenmiş iç balkonunda yürümeye başladılar. Üçüncü kattaydılar. Şaban “İlk ne yapmayı düşünüyorsun başbakan olunca?” dedi, ani bir sakinlik ve mucizevi bir anlayış vardı sesinde.</p>

    <p class="paragraf ParaOverride-7">Özge “Başbakan olmayı düşünmüyorum” diye cevap verdi.</p>

    <p class="paragraf ParaOverride-7">Şaban hafifçe güldü, tam konuşacaktı ki Özge bakışlarını ona çevirmeden lafa girdi.</p>

    <p class="paragraf ParaOverride-7">“Muhalifi olmayan bir otorite yoldan çıkar, görevini unutur” dedi ve durup Şaban’a döndü. “İlk yapmayı planladığım şey iyi bir muhalefet olabilmek.” Çok ciddiydi. Şaban’ın gözlerine bakıp “Çok yalnızsınız” dedi..</p>

    <p class="paragraf ParaOverride-7">Çok yalnızsınız. Uzun süredir kendisine söylenmiş en gerçek cümleydi. Yapayalnızdı Şaban, her saniye kendisine yalnız olmadığını, arkasında milyonlarca insan olduğunu söylese de çok yalnızdı. Her şeyi kontrol etmek, herkesi yanında tutmak için motive etmek, her sabah kalkıp savaşmak, hayatı savaşarak yaşamak, savaşı yaşamak, yaşamla savaşmak… diye düşünürken, “Savaşmak için doğmadık. Anlamak için buradayız. Tek başımıza kaldığımızda, karakteri bizden daha zayıf olanlardan akıl almaya başlayıp sürekli onaylandığımızda kendimizden uzaklaşırız… kendinden uzaklaşan herkes için savaşa döner hayat” demişti Özge.</p>

    <p class="paragraf ParaOverride-7">İlk defa Sadık’ın gördüğü ve Özge’nin gözlerinin içine, onun samimiyetine bakan herkesin göreceği şeyi gördü Şaban: İyilik. Katıksız, karmaşasız iyilik. İnsanın tüm paranoyaklığını söküp alan bu iyilik, aç olan birini besleyen birinin iyiliği gibi romantik değildi, hak için kendini feda edebilecek birininki gibi kararlıydı. İyiliğin kararlılıkla hal bulması sık olur bir durum değildi. İyiler hep biraz ezikti, hep biraz fazla anlayışlı, hep biraz kabul etmeye, ikna edilmeye hazırlardı ama bu kız öyle değildi. Ya yapacak ya da uğrunda yok olacaktı.</p>

    <p class="paragraf ParaOverride-7">Omuzları düştü Şaban’ın yüzü önüne dönerken. “Sizi geçireyim” dedi, yenilmiş gibiydi. Özge’nin kararlılığı değildi onu yenen ya da Amerika’dan aldığı destek de değildi, seçimleri kazanabilme olasılığı hiç değildi. Zaten kazanması mümkün değildi, yenilmişti çünkü kendisi vardı karşısında. Yola çıktığında halka ettiği yeminleri eden kişi şimdi Özge’nin bedeninde yanında yürümekteydi. Kendisinden uzaklaştığını hatırlatabilmek için hayat sanki ona kendisini göndermişti. Yenilmişti, Özge’nin gençliğinde kendini gördüğü için değil, Özge’nin yaşlılığında kendini göreceği için... Kararlı bir iyilikle yola çıksa da onun da yenileceğine emindi, kendine yenilecekti. Bir şeyleri değiştirmek için kontrol etmeye çalışacak, yapılması gereken şeyleri yapabilmek için küçük yalanlarla, örtbaslarla adım adım girecekti o bataklığa, kendisinin şimdi beline kadar saplanmış olduğu bu bataklığa. Sonra o da özünü hatırlatan bir gencin karşısında kendini böyle yenilmiş hissedecek ve susacaktı aynı şimdi kendisinin yaptığı gibi… aynı yıllar önce partisine girip her şeyi elinden aldığı adama yaptığı gibi.</p>

    <p class="paragraf ParaOverride-7">Sessizce yürüdüler. Çıkışa geldiklerinde Sadık ve Rasim dışarıda beklemekteydiler. Rasim’in suratındaki nefret, Sadık’ın suratındaki sıkıntıyla eşleşince pek fark edilirdi. Gerçekliğe o an dönmüş gibi derin bir nefes aldı Özge, Şaban’a dönüp, “Allah hata yapmaz!” dedi aniden ve Şaban’ın karışan ifadesinden gözlerini ayırmadan devam etti.</p>

    <p class="paragraf ParaOverride-7">“Her oluşun hizmet ettiği bir gelişim vardır. Benim bu topraklarda doğmam, sizin başbakan olmanız gibi… her şeyin bir nedeni, her nedenin hayata bir hizmeti var. Hiçbir şey gereksiz değil. BİZ’e giden yolda ne gerekiyorsa yaşayacağız. Uyanışımın… uyanışımızın, BİZ’in vesilesi olduğunuz için kabul etmek zorundayım ki size minnettarım.”</p>

    <p class="paragraf ParaOverride-7">Şaban kendisine duyulan minnetin iğneleyiciliğine, varlığını ağırlaştıran etkisine rağmen elini uzattığında, “Sana yardım için buradayım Özge Hanım. Kendini koru. Bugün dost olanlar yarın gardiyanın olacaklar” dedi. Tokalaştılar. Ayrıldılar… ait oldukları uçlara doğru.</p>

    <p class="paragraf ParaOverride-7">Helikoptere doğru ilerlerken, Şaban’ın adamlarından biri yetişti, kâğıdın üzerine yazılmış bir telefon numarası verdi, Şaban Meydanoğlu’nun direkt hattı olduğunu belirtti ve gitti. Helikoptere bindi Özge birazdan çakılabileceklerini düşünerek ama önemli değildi, düşse de hiçbir şey değişmeyecekti, çünkü yalnız değildi. Kendisinin ve kendisi gibilerin neden bu topraklarda doğduğunu anlamıştı. Görevliydiler. Yıllar önce buraya indirilen değerlerin dünyaya yayılması için, insanlığın BİR olduğunun fark edilmesi için buradaydılar. Çabaya geçmek zorundaydılar. İnsanlığın BİZ’i anlamasının vakti gelmişti.</p>

    <p class="arabaslik_sol" xml:lang="en-GB">6. Deniz</p>

    <p class="paragraf ParaOverride-7">Kitabın sayfasını çevirdi Deniz:</p>

    <p class="_0"></p>

    <p class="paragraf ParaOverride-15"><span class="CharOverride-10">İzlemek zorunda bırakıldığı bu dehşetin etkisiyle bakışını kameranın objektifine çevirdi Sonje ve gözlerinden süzülen duygular sese dönüştü:</span></p>

    <p class="paragraf ParaOverride-15"><span class="CharOverride-10">“Kendini herkesten daha akıllı gören, hayatın sana verdiği şansı üstünlük zanneden, senden daha azıyla yetinmek zorunda olanların gözüne gözüne fazlalıklarını sokan sen! Zavallı sen… Kendini koyduğun o en yüksekteki yerle, tepesine çıkıp ezdiğin o en alttaki arasında asla kopmayacak bir bağ olduğunu bilmeyecek kadar cahil, hep kendine isteyecek kadar da arsızsın. Bu kadar öğrenmişliğinin, sözde eğitilmişliğinin, bilmişliğinin yanında hiçbir şey yapmayarak, kendi türüne zırnık kadar katkıda bulunmayarak nasıl da ihanet seversin! BİR’in parçası olduğunu unutmuş, kaybolmuşsun! Ama artık ruhunu saran o kirlenmişlikle yüzleşmenin zamanı geldi, ya yüzleşeceksin ya da hayat seni asla affetmeyecek! Varlığın lanetlenecek!” Ülkenin tüm televizyon kanallarında yankılandı Sonje’nin söyledikleri. Artık uyanmanın vakti gelmişti. Çünkü kıyametti.</span><span class="dip CharOverride-11"><a class="_idFootnoteLink" href="#footnote-225-51" id="footnote-225-51-backlink">51</a></span></p>

    <p class="_0"></p>

    <p class="paragraf ParaOverride-7">Kitabı kapattı Deniz ve uzandığı yerden doğruldu, başını kaldırıp odasının tavanına dikti gözlerini. Hayat her an yüzleştiriyordu aslında bizi kendimizle. Yaşadığımız her sıkıntıda, her hayal kırıklığında, her köşeye sıkışmışlığımızda fark etmemiz gereken, düzeltmemiz gereken bir yönümüz yüzümüze vuruluyordu. Keşke öyle yapmasaydım dediğimiz anlar, iyi ki dediklerimizden fazlalaşınca dengemiz kalmıyordu. Hayatı yasını tutarcasına yaşamaya başlıyorduk. İşte bu yüzden her deneyimimiz kutsaldı çünkü o deneyimler aracılığıyla konuşuyordu hayat bizimle ve analizini yapabildiğimiz kadarını anlayabiliyorduk.</p>

    <p class="paragraf ParaOverride-7">Ne yazık ki, bir sürü acı dolu deneyimin içinde travmalarla doluydu insanlık tarihi… Acı çekmeden kendimizle yüzleşmeyi hâlâ öğrenememiştik. Çekilen acı, öğrenilen bilgiden önce tutulduğu sürece de yüzleşemeyecektik. Eğlenceye saklanacak, oyalanacaktık, ta ki hayatımız yasını tuttuğumuz bir geçmiş olana kadar. Deneyim çok değerliydi ama seçilebildiği sürece.</p>

    <p class="paragraf ParaOverride-7">Peki seçebiliyor muyduk deneyimlerimizi?</p>

    <p class="paragraf ParaOverride-7">Evet, sonuçta istemediğimiz şeyler yaşamamız, isteyerek seçtiğimiz diğer deneyimlerin uzantısında oluyordu. Bir kapıdan giriyorduk ve girdiğimiz odanın içinde onlarca kapıdan bir tanesini yine seçiyorduk. Bazen seçme zorunda hissediyorduk ama o zorunluluk kendimizi kandırmışlığımızdan ya da diğerlerinin bizi kandırmasından gelmiyor muydu? Pes edenler, kendi seçimlerini diğerlerine teslim edenler sonunda hep o kendi yasını tutanlara dönüşmüyor muydu?</p>

    <p class="paragraf ParaOverride-7">Zaman geçtikçe öğretiler çoğalıp deneyimler ağırlaştıkça her seçimimizin değeri daha da ortaya koyuyordu kendini. Aklına Duru geldi, can sıkıntısının merakla karıştığı o tuhaf duyguda Can’a gittiğini söylemişti ağlarken, fırtınalı bir okyanusta yüzmek gibiydi onun deneyimi… Ama onu değiştirmiş, ona öğretmiş ve kendiyle yüzleştirmişti, aynı kendi yaşadıklarının alışkanlıklarını silkelemesi gibi Duru da kendisine gösterilen ilgide var olmaya çalışmanın, o ilgiden beslenmeye çalışmanın tehlikesiyle yüzleşmişti… O da uyanmıştı, belki… Uzun süredir ilk defa geliyordu aklına, ayağa kalktı Deniz, Sokak’ın salonuna bakan penceresinden geceye hazırlanan müzisyenlere baktı. Koltuğa oturup yine kitabını açtı, okumak için biraz daha vakti vardı ama sayfası karışmıştı, açtığı sayfada parmağının ucundaki satırları okudu:</p>

    <p class="_0"></p>

    <p class="paragraf ParaOverride-15"><span class="CharOverride-10">Babam hep insanın öğrenmek için yaratıldığını, öğrenerek bir gün evren mimarı bile olabileceğimizi, bazı ırklar kadar çok güçlü olmasak da potansiyelimizin sınırsız olduğunu söyler. Sınırın sadece aklımızda olduğunu, aklındaki sınırı aşan değil, açan varlığın Hakiki İnsan olacağını söyler. Aklımızı evrenin bize sunduklarını anlamaya, öğrenmeye hazırlamak için uyandıktan hemen sonra, güne başlamadan önce bir saat sadece düşünürüz. Limonlu ılık suyumuzu içer ve düşünürüz ama olayları değil sadece olguları düşünürüz, çünkü düşünmek var olmaktır.</span><span class="dip CharOverride-11"><a class="_idFootnoteLink" href="#footnote-225-52" id="footnote-225-52-backlink">52</a></span></p>

    <p class="arabaslik_sol" xml:lang="en-GB">7. Sadık &amp; Özge</p>

    <p class="paragraf ParaOverride-7">Yol boyunca kendisine bir kez kafasını çevirip bakmamıştı Özge. Cehennemde hissetmişti Sadık. Şaban’ın kendisinin de Washington’a gittiğini itiraf etmiş olması inanılır gibi değildi. Hem de otelin adına kadar detaya girmişti.</p>

    <p class="paragraf ParaOverride-7">Uçuş boyunca Özge’nin sessizliği, kendisine bir kez dahi dönmeyen gözlerinin eksikliği, helikopter iner inmez kafasındaki kulaklığı atıp aşağı inmesi ve uzun adımlarla uzaklaşıp gitmesi… cehennem pişmanlıklarımızın cennetiydi.</p>

    <p class="paragraf ParaOverride-7">Gölün kıyısında yürümüş, onunla karşılaşmak için sessizce her gölgeyi kovalamıştı Sadık ama yoktu Özge, belki çekip gitmişti ve bir daha geri gelmeyecekti. Buna asla izin veremezdi! Kurduğu her şeyi onun için yıkmaya hazırken izin veremezdi!</p>

    <p class="paragraf ParaOverride-7">Evinin çatısında tünediği köşede gözlerini misafir evinden ayırmadan bekledi… saatler geçmişti ama Özge dönmemişti.</p>

    <p class="paragraf ParaOverride-7">O inatçı kafası kabul etmeyecekti hayatın gerçeklerini. Bir almak için üç vermek gerektiğini, binlerce yıldır medeniyetlerin bu hesap üzerinde kurulduğunu, insanlığın hakkın yağmalanmasıyla insanlık olduğunu, insanlık için insanı kurban etmek gerektiğini anlamayacaktı… Peki nasıl koruyacaktı Sadık onu? Eğer destek almazlarsa, sistemin tam karşısında dimdik durmuş bir hedef gibi dikilirlerse nasıl koruyacaktı onu? Bunları düşünürken kendisini de Özge’nin dikildiği o tehlikeli yerde hemen onun yanı başında hatta önünde gördüğünü fark etti. Bugünkü toplantıda hükümete karşı maskesi düşmüştü, Özge Washington’un desteğinden çıkarsa ilk işi bitecek kişi kendisiydi. Ama Özge desteği alıp sisteme karşı olmaya devam ederse Sadık’ın işi yine bitecekti! Kendisini seçmişlerdi, Özge’yi kontrol edebildiğini düşündükleri için ama asıl kontrol edenin Özge olduğunu anlamaları an meselesiydi…</p>

    <p class="paragraf ParaOverride-7">İçine dolan adrenalinle ayağa kalktı. Nasıl olmuştu da sıkışmıştı bu köşeye! Özge’nin güçle, parayla sisteme katılacağını, yumuşayacağını düşünmek ne büyük salaklıktı! Ateş üfledikçe güçlenirdi, Özge’nin vazgeçmesi hayaldi. Öleceğini düşündü onun, kesin öldürülecekti! Tekme attı biraz önce oturduğu sandalyeye ve sandalye uçup çatının yarım duvarına çarptı. O sırada misafir evinde yanan ışıkla kendi karanlığı da aydınlanmıştı.</p>

    <p class="paragraf ParaOverride-7">Telaşla indi aşağıya, Özge’nin geri geldiğini niye kendisine haber vermediklerini anlamak için telefonuna bakarken, bir sürü arama gördü. Güvenlik aramıştı ama Rasim’in aramaları daha fazlaydı, telefonu sessizde, fikri Özge’de kaldığı için görmemişti aramaları.</p>

    <p class="paragraf ParaOverride-7">Adım adım derin nefeslerle yaklaştı misafir evine, haftalardır girmiyordu bu eve, Özge’nin kendisine geleceğinin umuduyla bekliyordu ama şimdi girdi içeri çünkü emindi Özge gelmeyecekti!</p>

    <p class="paragraf ParaOverride-7">Özge yatak odasında olmalıydı, attığı adımların bıraktığı çamurlu iz yatak odasına uzanmaktaydı. Öylece kapıda dikilip bekledi Sadık, sabırsızlığın suçlulukla karıştığı bir korku yayılırken içine burada beklediğini Özge’nin bildiğinden emindi. O da hissediyordu hissettiği her şeyi.</p>

    <p class="paragraf ParaOverride-7">Özge çıldırmak üzereydi, anlamlı bir şekilde yaşamaya karşı bu iğrenç sistemin içinde var olmanın verdiği dayanılmaz ağırlıkla geri dönmüştü misafir evine. Ayakları çamur içindeydi. Helikopterden indikten sonra durmaksızın yürümüştü, biraz kaybolmuş, sonra yolunu bulmuş, ormandan yürüyerek çıkamayacağını anlayınca geri dönmesi zaman almıştı. Sadece yorgunlukla sakinleşen bir öfkeye sahip olmak, sürekli patlamak isteyen bir yanardağı soğutmak için çabalamaya benziyordu. Şimdi yine soğumuştu ama dumanlar tütüyordu zihninde. Başbakanlığa giderken helikopterde nasıl da isteksizdi, Sadık’ın temkinlerini dinlerken nasıl da onunla hemfikirdi, saçmalıklara dayanamayıp kontrolünü kaybettiğinde pişmanlık kaplamıştı içini ama iyi ki açmıştı ağzını. Yoksa nasıl öğrenebilirdi kendisine edilmiş davetin yıllar önce Şaban’a da edildiğini… Demek ki böyle seçiliyordu tüm üçüncü dünya ülkelerinin başkanları! Eşyalarını doldurdu valize, artık burada işi bitmişti!</p>

    <p class="paragraf ParaOverride-7">Odadan çıktığında sokak kapısının önünden dikilen Sadık’a bakmadı, içeri girdiğini biliyordu. Çantasının sapına sıkıca geçirdi parmaklarını, masa lambasından başka ışık olmayan karanlığın içinde ilerledi içinde tüten yanardağın sancısında… Sadık’ı geçip gidecekti.</p>

    <p class="paragraf ParaOverride-7">Karanlığın içinden ayaklarını yere vura vura kendisine yaklaşan Özge’nin varlığında kayboldu Sadık, hüzünle baktı ona. Kendisine bakmayan o gözlerin içindeki ateşe saplandı. Loş odada yaşayan tek şey, hatta çok uzun süredir gördüğü yaşayan tek şey sanki bu gözlerdi ve onları öldürmek için bekleyen bir dünyanın önünde hedef olmak üzerelerdi.</p>

    <p class="paragraf ParaOverride-7">Özge hızını kesmeden Sadık’ı geçti, kapıyı açtı ama Sadık gitmesine izin veremezdi, kapıya yaslanarak kapattı.</p>

    <p class="paragraf ParaOverride-7">Elinden kurtulup kapanan kapının sesi kulaklarında yankılanırken tereddüt etmeden kaldırdı elini ve tüm şiddetiyle Sadık’ın yüzüne tokadı indirdi. Sadık kıpırdamadı, konuşmadı, geçen her saniyede daha da kızaran yanağının renklendirdiği soluk suratında tek bir ifade yoktu. Öylece baktı Özge’ye.</p>

    <p class="paragraf ParaOverride-7">“Nefret ediyorum!” diye fısıldarken Özge, pençeye dönüşen tırnakları resmen savaşıyordu Sadık’ın suratını yolmamak için. “Çekil!” diye bağırdı, Sadık çekilmeyecekti. Kıpırdamadı.</p>

    <p class="paragraf ParaOverride-7">“Düşündüğün gibi değil!” diye mırıldandı.</p>

    <p class="paragraf ParaOverride-7">Özge tükürdü Sadık’ın suratına! “Benden alabileceğin tek şey bu tükürük!” diye hırlarken itti onu ve açtı kapıyı. Hızlı adımlarla ama koşmadan çıktı misafir evinden ve ana evin önüne yaklaştığında köşelerden kendisine tuhaf tuhaf bakan güvenlikçilerin nasıl da Sadık’tan emir bekler halde olduklarını gördü, yavaşlamadı. İsterse bir ordu olsundu karşısında burada durmayacaktı! Aracı yoktu, ormanı yürüyerek geçmek zorundaydı ama ne olursa olsun artık burada durmayacaktı!</p>

    <p class="paragraf ParaOverride-7">Kendisine tuzaklar kurup yalanlar söyleyerek kendi oyunlarına alet etmeye çalışan bu adamdan ölesiye uzak durmalıydı! Varmak istediği yere onunla gidilmeyeceğini anlamıştı.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">8. Duru &amp; Can</p>

    <p class="paragraf ParaOverride-7">Ne kadar sevilebilirdi bir kadın?</p>

    <p class="paragraf ParaOverride-7">Koltukların süet yumuşaklığına dokunurken sahneye uzanan salonun karanlığında sessizce ilerledi Duru, başı dönüyordu. Kendisi için inşa edilmiş bir tapınağın güzelliğinde kaybolan herkes gibi ve hayal ettiği her şeyin gerçeklikte hal bulduğunu görebilen herkes kadar.</p>

    <p class="paragraf ParaOverride-7">Hafif bir eğimle sahneye yaklaşan koltukların arasındaki koridorda ilerledi. Sahneye düşen ışığın kaynağını görmek için kafasını kaldırdığında cam kubbeyi dilim dilim bezeyen bakırın parlaklığı camın ötesinde parlayan yıldızların beyazlığını sanki daha bir yumuşatmış, sarılaştırmıştı. Etrafına bakındı, başka ışık kaynağı olmadığını görünce daha fazla ilerleyemedi çünkü tam o sırada sahnenin perdelerine kanal olan o kemerin en tepesindeki yüzü görmüştü… Evrenin ışığının altında başka suni hiçbir şeye ihtiyaç duymadan parlayan o yüz kendisinindi.</p>

    <p class="paragraf ParaOverride-7">Daha yakından görebilmek için otomatik adımlarla sahnenin dibine gitti ve başını dümdüz yukarı kaldırıp kemerin tepesinden kendine bakan yüzünü inceledi… çok güzeldi, gerçek gibi. Sahnenin derinliğine indirdi gözlerini, dünyanın en ünlü sahnelerinde çıktığı gösterilere rağmen böylesini hiç görmemişti. Kenarda toplanarak sahnenin tüm etkisini açıkta bırakan bakır renkli perdelerin parlaklığı, sahnenin bitimini bakırdan bir suyun dalgaları gibi gösteren kıvrımların ahengiyle birleşmişti… Bakır… Can unutmamıştı, Duru’nun en sevdiği renkti… ama bu rengi ilk Deniz’den öğrenmişti. Deniz’in düşüncesi aklına gelir gelmez çekti elini Duru ahşap oymanın bakır parlaklığından ve o an fark etti ki oymaların aralarında minyatür boyutlarda ancak çok yakından bakıldığında fark edilecek detayda küçük balerinler vardı, dalgaların eğimini sanki vücutlarıyla taşıyorlardı.</p>

    <p class="paragraf ParaOverride-7">Deniz’in fikri Can’ın kendisine adadığı bu detaylarda tamamen kayboldu. Duru işlenmiş bu küçük dansçılara eğilip iyice baktı, her biri birbirlerinden farklı figürlerde küçücük balerinlerin hepsi aslında aynıydı, yine kendini gördü Duru, daha önce giydiği her değişik kıyafette, saçını topladığı her değişik halde birbirinden farklı küçük balerinler, birbirinin tıpatıp aynısı o yüze sahiptiler.</p>

    <p class="paragraf ParaOverride-7">Sahne boyunca paterni bulmak için balerinlere dikkatle bakarak ilerledi, bir tekrar aradı. Hangi balerinle başlıyor ve kaç balerinden sonra bu sıra kendini tekrarlıyordu? Sahnenin soluna kadar balerinleri inceleyerek dikkatle yürüdü, sonra takibe başladığı ilk yere geri döndü çünkü balerinlerin hepsi birbirinden tamamen farklıydı. Hepsi Duru’ydu. Farklı kıyafet, saç ve hareketlerle ahşaba küçük küçük oyulmuştu… Kendisine verilen bu muazzam değerin etkisini, karın boşluğuna dolan havanın kalbine titreşim gönderen ritminde hissederken, kendi hallerinin üzerinde parmaklarını dolandırdı.</p>

    <p class="paragraf ParaOverride-7">Avrupa’nın en güzel sahnelerinde dans etmişti, en güzel erkekleriyle flört etmiş, bir sürüsünü peşinden sürüklemişti ama hiçbir zaman bu kadar değerli hissetmemişti. Şimdi, yaratıcısı olduğu bir dünyayı ziyarette gibiydi, etrafındaki her şey kurduğu egemenliğin simgesiydi, yenilmezliğinin, eşsizliğinin, değerinin simgesi.</p>

    <p class="paragraf ParaOverride-7">Birkaç adım geri attı kendini neredeyse zorlayarak, sahnenin ahşabının hissettirdiği dokudan uzaklaşmak zor gelmişti ama sahneyi daha detaylı görmek için uzaklaşması gerekti…</p>

    <p class="paragraf ParaOverride-7">Koridorun iki yanında uzanan koltukların ortasında durup yine tepeden inen ışığın yarattığı o dayanılmaz etkiye dikkatle baktı… bakırın ahşapta parlayan renginin güzelliğine… Bir sahneye dönüşseydim tam da buna dönüşürdüm diye düşündü. Hissetmek istemediği, “sağlıksız” diye damgaladığı, içinde en derinlere gömdüğü duyguları, Can’ın fikri bastırıldığı yerden yükselirken salonun arkasından gelen sesin etkisi bedenini anında sardı. “Bu kadar değer verilirken nasıl gidebildin?” demişti ses.</p>

    <p class="paragraf ParaOverride-7">Duru gözlerini sıkıca kapattı, yaşamak üzere olduğu yüzleşmenin yarattığı duygunun gözlerinden sızmasını istemediğinden mi, sesin sahibini bir an sonra görebilecek olma ihtimalinin dünyaları yıkan etkisinden mi… düşünmedi. Sımsıkı kapadı gözlerini.</p>

    <p class="paragraf ParaOverride-7">Ne o duygunun damlalar halinde kirpiklerinin arasından kayıp gitmesini engelleyebildi ne de arkasından adım adım kendisine yaklaşan Can’ın varlığını.</p>

    <p class="paragraf ParaOverride-7">Adımlar durduğunda onun tam arkasında, dibinde olduğunu biliyordu… kendisine odaklanmış gözlerini, düşüncesini, üzerine soluyan nefesini hissediyordu.</p>

    <p class="paragraf ParaOverride-7">Can derin nefeslerle içine soludu yıllardır beklediği Duru’nun varlığını. Kafasının üstünde toplanan saçları, tüm acımasızlığıyla açıkta bırakmıştı ensesini, cehennem hangisiydi? Bu ensenin var olduğunu bilmek mi, yoksa ona dokunmaması gerektiğini mi?… Cehennem neredeydi? Birkaç santim ötede atan o kalbin ritminde mi, o kalbi saran bu bedenin hissettirdiklerinde mi? Cehennem cenneti saklayan yerdi.</p>

    <p class="paragraf ParaOverride-7">Dengesini bulmak için, sağ elinin parmaklarını tırnaklarıyla birlikte tutunduğu koltuğa geçirdi Can. Duru’nun uçağının havalandığını öğrendiği andan beri bu sahneye gelip beklemişti onu, saatler geçmişti ve o nihayet gelmişti. Geleceğine emindi. Kendisi için yapılan her şeyi görmesini, ona verdiği değeri nihayet bilmesini, hissettirdiği duygunun yoğunluğunu anlamasını beklemişti… cenneti saklandığı yerden çıkarıp bu cehennemden kurtulmak istemişti. Derin bir nefes daha aldı, parfümü değişmişti, daha önceki o çiçek kokusu yaşanmışlığı hatırlatan ince baharatlarla renklenmiş, Duru’nun narinliğine cila atmıştı sanki. İçine çektiği kokunun kıskançlığı saplandı beynine, kim bilir kaç kişi almıştı aldığı bu nefesi, aklına saldıran düşüncelerin kaynağını oluşturan bu hisleri kaç kişi hissetmişti… Kim bilir kaç kişi dokunmak istemişti Duru’ya, kaç kişi görmüştü bu enseyi… Acı hissetti Can, korumak istediği bir şeye sahip bile olamamanın acısını… Eli uzandı Duru’nun narin ensesine ama dokunmadı, gözlerini kaydırdı, elbisesinin incecik askısının tenine değdiği yere odaklandı. O incecik askıya sürdü parmaklarını tenine değmeden. İçinde hissettiği acı suratının her mimiğine yerleşirken gözlerine hücum etti duyguları. Kısılan siyah gözleri kıpkırmızı sulandı, biriken gözyaşları akmadı, içinde hissettiği karmaşaya eşlik edercesine görüşünü bulandırdı. Acıyla çatılan kaşlarının altındaki gözleri izlediği şeyin mahkûmuydular.</p>

    <p class="paragraf ParaOverride-7">Duru eğdi kafasını önüne, aklı “kaç” diyordu ama duyguları aklına “sus” diye bağırıyordu. “SUS! Bir an olsun sus!”</p>

    <p class="paragraf ParaOverride-7">İyice kapattı, sıktı gözlerini Can, biriken yaşların kaçarcasına akıp yanaklarından inmesine izin verdi. Damlalar hızla yuvarlanarak yıllardır gömüldükleri yerden nihayet çıkabilmiş bir ırmak gibi özgürlüğüne kavuşurken izledi Can.</p>

    <p class="paragraf ParaOverride-7">Duru’nun hafifçe Can’a dönüp önce eğilmiş başının narinliği, kendini sunarcasına gözlerinin önünde duran kulağının kıvrımları, kulak memesinin boynuyla birleştiği o pürüzsüzlükte çenesinin incecik açısı…</p>

    <p class="paragraf ParaOverride-7">Tırnaklarını geçirdiği koltuğa iyice yaslandı Can, onun yüzünü birazcık da olsun görebilmek için hafifçe öne eğildi. Kirpiklerinin uzantısını gördü tepeden inen ayın ışığında, ne kadar da sıkıca kapanmışlardı, sanki duygulardan saklanıyorlardı. Daha da sıkı kavradı koltuğu, Duru’nun kulağına yaklaşırken ve içinden çıkan her nefesin sesinin onun tenine değeceğini bilerek fısıldadı.</p>

    <p class="paragraf ParaOverride-7">“Aç gözlerini.”</p>

    <p class="paragraf ParaOverride-7">Duru daha da sıktı göz kapaklarını, içinde hissettikleri dışarıya çıkmamalıydı, engellemeliydi duygularını, karantinada kalmalıydı! Görmemeli, tepki vermemeli, kapılmamalıydı.</p>

    <p class="paragraf ParaOverride-7">Can burnunu kulak memesinin altına değdirip o nefesi içine çekmese, çektiği nefeste küçücük ama derin inlemese, burnunu teninde hafifçe dolandırıp verdiği nefesin dokunduğu her hücreye kendini hatırlatan etkisiyle “Lütfen” demese, geri verdiği nefesin zehrinde her türlü önyargıyı altüst etmese… belki kendi bedenini Can’ın parmaklarının ucundan kaçırabilirdi Duru, belki Can’ın parmaklarının ucuyla başlayan ve kolunun beline dolanmasıyla süren hareketini bir hamlede engeller, beline dolanan o kolun bedenini kendine çeken gücüne bir hamlede karşı koyar, kulağının kuytusuna sokulmuş o yüzün kendisini ensesine gömmesine engel olurdu… ama olmadı. İçinde soğuması için kışa gömdüğü tüm duyguları söndüğü sanılan bir yanardağın yeniden canlanması gibi yükseldiler ve karşılarına çıkan ne varsa eriterek yüzeye ulaştılar. Can’ın ensesindeki nefesine dayanamayıp boynunu geri attı Duru…</p>

    <p class="paragraf ParaOverride-7">Yandan çevreleyerek açılan boyna kaydı Can’ın nefesi öpücüğe dönüşürken, iyice kavradı Duru’nun bedenini, sımsıkı kendine çekti… Bu koku, bu his, kollarında tuttuğu bu bedenin kıvrımları… nihayet… nihayet cenneti saklayan yere ulaşmıştı. Çektiği nefeste kendi cehenneminin cennetinde huzur buldu Can… bir an.</p>

    <p class="paragraf ParaOverride-7">Tırnakları saplandıkları koltuktan bir bir açıldı, bedenin içindeki duygunun yoğunluğuyla savaşırcasına titreyen diğer eli Duru’ya yöneldi ve Duru’nun incecik, narin boynunu avuçlarının arasına alıp tamamen kavradı… tenine değen tende dindi, kendiyle savaşı, titremesi geçti, parmaklarının gerginliği gevşedi. Parmak uçlarının hissettiği pürüzlülüğe teslim oldu Can, Duru’nun boynunu okşarken… koklarken… Onu kucaklarken kaba duyguları inceldi, peşinden gittiği tarafından yakalanmış tutsak bir sırtlanın duygusundan sahibesine kavuşmuş bir aslanın mutluluğuna dönüştü…</p>

    <p class="paragraf ParaOverride-7">Durdurmalıydı Duru! Bu dokunulmayı, bu hissettirilmeyi, bu kaybolmayı, bu daha fazlasını istemeyi, bu özlemeyi, bu teslim olmayı… hayatı durdurmalı ve onun kollarından kurtulup özgürlüğüne koşmalıydı. Ama ondan kaçtığı yer özgürlük değil kendiyle savaştığı bir muharebe meydanıydı. Düşünmemek, hissetmemek için sürekli bir savaşın olduğu yerdi Can’ın olmadığı o yer. Kendini doğru hissettiği ama başka hiçbir şey hissedemediği o yer. Kendisine her dokunulduğunda Can’ın dokunuşuyla kıyasladığı, arada gözlerini kapatıp nasıl bir yoğunlukta sevildiğini hatırladığında aklına doğan Can’ın düşüncesinden kaçmak için düşünemez olduğu, ne kadar sevişirse sevişsin onunla olduğu kadar doymadığı, asla doyamayacağı o yer nasıl özgürlük olabilirdi?! Can’ın kokusu hiç değişmemişti, erkekliğini hissettirirken çıkardığı o hırıltı hiç değişmemişti, onun nefesiyle içine çekildiği o duygu hiç geçmemişti, bedenini kavrayan bu eller kendisinden hiç vazgeçmemişti.</p>

    <p class="paragraf ParaOverride-7">Can’ın dudaklarını bulurcasına çevirdi kafasını ona ve dudaklarına değen dudaklarından hafifçe geriye çekti yüzünü, Can durdu.</p>

    <p class="paragraf ParaOverride-7">Duru hâlâ gözlerini açmamıştı. Kirpiklerinin ıslaklığı, dudaklarının karanlıkta bile belirgin kıvrımları… dikkatle nefesini tutarak bekledi Can Duru’nun gözlerini açmasını “Bana bak” diye fısıldarken. Duru önce iyice sıktı ama sonra gevşedi kirpikleri, saliselerin saatler gibi geçtiği bir zamanın akışında anbean açıldılar.</p>

    <p class="paragraf ParaOverride-7">Kendi evrenini gördü Can, Duru’nun ışıksızlıkta bile elası belli olan gözlerinin içinde… kendini gördü Duru, Can’ın suratına düşen ışıkta bile hâlâ karanlık olan gözlerinde.</p>

    <p class="paragraf ParaOverride-7">Can’ın nefesini çekti içine, asla kapanmayan o gözlerin dudaklarına odaklanmasını izledi, daha önce yine sadece onunlayken böylesine heyecanlanabilmişti. Kalbinin artan ritminde, anbean kendisine yaklaşan Can’ın dudaklarına teslimdi.</p>

    <p class="paragraf ParaOverride-7">Dudakların kıvrımına odaklandı Can, o kıvrımlarda doğacak, yeniden var olacak biri gibi yaklaşırken acele etmedi… Önce yavaşça dudağını onun dudağına sürttü, hissettiği yumuşaklıkta hayat buldu. Ağzını aralayıp yavaşça kavradı dudakları, yetmedi, daha fazla kendine çekti, kollarının arasındaki bedeni… yetmedi, ağzını hafifçe açıp tamamen aldı Duru’nun ağzını içeri… yetmedi, emmeye başladı… yetmedi, yavaş hareketleri ritim kazandı… yetmedi, boynunu tutan eli ensesini iyice kavradı, belini tutan eli kalçasına kaydı ve tamamen kendine çevirdi Duru’yu… yetmedi, vücudunu iyice sarıp dudaklarını dudaklarıyla kilitledi… yetmedi, erkekliğini dayayıp ona sertliğini hissettirdi… yetmedi, sürtünmeye başlayıp emdiği dudakların kendisine cevap vermesini beklercesine bekledi… Duru nihayet aynı açlıkla cevap verdi öpüşüne, teslim değil sanki zaferdeydi… yetmedi, bir eliyle Duru’yu ensesinden kendine bastırırken diğer elini onun bedeninden çekip fermuarını açtı, Duru’nun eteğini kaldırıp külotunu buldu, külotu çekiştirirken bacağıyla Duru’nun bir bacağını araladı. Duru bir hamlede sanki sadece kendisinin yapabileceği bir doğallıkla ayırdı tek bacağını ve 145 derecelik bir açıyla havaya kaldırdı. Can o muhteşem bacağı tuttu, vücuduna dayadı… ve nihayet girdi Duru’nun cennetine.</p>

    <p class="paragraf ParaOverride-7">Cehennemde geçen bunca mevsimden sonra her mevsimin en güzel hislerinin doruk noktasında hissedildiği o tek yerde, yaz güneşinin kemiklerine güç veren sıcaklığı, kış buzunun pürüzsüzlüğünde, bahar çiçeklerinin kokusunda, sonbaharın duygusundaydı Duru’nun kadınlığı… Ensesinden kaydı eli, göğsünü hedefledi ama Duru tuttu Can’ın elini. Parmaklarını Can’ın parmaklarına geçirirken, çekti dudaklarını Can’ın ağzından, gözlerini dikkatle onun karanlık gözlerine dikti. Kendisine hissettirilen her duyguya, yaratıcısı olduğu evreni izlercesine baktı.</p>

    <p class="paragraf ParaOverride-7">Vücudunun ritmi Duru’nun kalçalarının ritmiyle birleşirken gözlerini ayırmadı Can Duru’dan ve o boşalırken boşalan bakışını izledi… yarattığı zevkin efendisiydi… ritmi kesmedi. Duru’nun zevkten kendini salan bedeninin kurtulmasına izin vermedi, daha sıkı kavradı onu gözlerinin içine bakarken, bir an önce hissettirdiği duyguyu çağırırcasına ritmi devam ettirdi, Duru nihayet daha fazlasını isteyip yine katıldı Can’a… Anların saatler gibi geçtiği o zaman diliminde arsızlığının doruklarında sevişti Can Duru’yla, soyunmadan, erkekliği dışında ona dokunmadan, gözlerini bir an bile ayırmadan… yetmedi, kendi cennetine nihayet kavuşmuş biri nasıl yetinebilirdi?</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">9. Göksel</p>

    <p class="paragraf ParaOverride-7">Adalet dişe diş, göze göz değil miydi? Yahya’nın ölümünü izlerken en ilkel duyguları şahlanmış ve adalete hizmet ettiğini fısıldayıp durmuşlardı zihninde. Yahya yavrulara yaptığı gibi kan kaybından ölmeliydi.</p>

    <p class="paragraf ParaOverride-7">Yahya’nın kanını akıtarak kan kaybından ölmesini izledi Göksel, aslında Kız’ın ağızlığını çıkarır ve onu parçalamasına izin verirdi ama bu çok riskliydi, ısırık izleri anlaşılır ve bu durum bir ay önce öldürdüğü üç köpeğe ve köpeklerin sahibine bağlanabilirdi. Bıçakla Yahya’nın bacağındaki ana damarı kesmişti ve banyoda yerde kan kaybından ölmesini izlemişlerdi Kız’la birlikte, sakince.</p>

    <p class="paragraf ParaOverride-7">Hayat Yahya’nın bedeninden çıkarken Kız’ın ağızlığını çıkarmıştı Göksel. Tuhaf bir şekilde Kız sakinleşmiş, kanla dolmuş banyoya girmeye dahi çalışmamıştı. Gözlerini yerdeki bedenden ayırmadan dimdik izlemişti oturduğu kapının ağzından. Geldikleri gibi de sessizce ayrılmışlardı Yahya’nın biten hayatından.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">10. Can &amp; Duru</p>

    <p class="paragraf ParaOverride-7">İkisinin elleri iyice kenetlenmiş yumruk olmuştu, Can’ın ritmi yükselmiş, içinde patlayan her duyguyu salıvermişti. Vajinal kaslarının sardığı erkekliğin, çevresine bir elektrik akımı gibi yaydığı o duygu vücudundan nihayet çıkıp gittiğinde, Duru, Can’dan çıkan nefesin tenine dokunduğunda uyandıran etkisiyle, kendine geldi nihayet.</p>

    <p class="paragraf ParaOverride-7">Can başını göğsüne dayadığı için, derin solukları göğüs kafesine çarpmaya başladığında, bacağını yumuşak bir hamleyle aşağı indirirken boşalmasına rağmen sertliğini hâlâ kaybetmemiş Can’ı bir anda çıkardı içinden. Ve bir sonraki anda daha Can kafasını kaldırıp ona bakmadan kurtardı kendini onun kollarından Duru. Geriye çekilirken Can’ın şaşkın hamlesi sıyırdı kolunu, kendisini hedef alan dev bir fırtınayı geride bırakırcasına koşarak çıktı salondan.</p>

    <p class="paragraf ParaOverride-7">Can peşinden fırladı Duru’nun, hâlâ sertliğini kaybetmemiş erkekliğini fermuarının içine sokmaya çalışırken koşmak zordu… Pantolonunu toplarken salondan çıktı, sallanan giriş kapısından çıkmış olmalıydı. Kapıyı geçip iki kanattan aşağı inen merdivene fırladı, etrafına bakınarak üçer beşer atladı basamakları, Duru’yu bulmalıydı. Sokağa çıktı, telaşla sokağın boşluğuna bakıp tekrar içeri girdi, tuvaletlere doğru koştu. Ne tuvaletlerde, ne kontrol odasında, ne temizlik odasında, ne soyunma odalarında, ne de otoparkta görebildi Duru’yu. Duru yine yoktu.</p>

    <p class="paragraf ParaOverride-7">Tepinmek istedi Can! Neydi her şeyi bu kadar karmakarışık yapan? Ama tepinmeyecekti, derin bir nefes aldı. Buraya kadar gelmişti, onu görür görmez kendini ona vermişti. Bir dahaki karşılaşmalarında ne olursa olsun ona gitmemeli, onun gelmesini beklemeliydi. Kendini tutmayı başarabilirse her şey yoluna girecekti. Acaba evine mi gitmişti?</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">11. Sadık &amp; Özge</p>

    <p class="paragraf ParaOverride-7">Gözünü yoldan ayırmadan ama yola çıkmadan, yolun kıyısındaki ağaçlıktan ilerlemişti Özge. Medeniyete ulaşmasına daha çok vardı. Keşke yanına biraz su alsaydı.</p>

    <p class="paragraf ParaOverride-7">Gözlerinden çıkan yaşları hâlâ kontrol edemiyordu, resmen fışkırıyorlardı. Çantasından çekip çıkardığı gömleğine burnunu sildi. Kendi içindeki ümitsizliğin derinliğinde ağlayarak yürümeye devam etti. Yapayalnızdı! Etrafı hainlikle sarılmıştı. Korumak istediği değerleri koruyabilmesi sanki imkânsızdı. Telefonuna baktı, nihayet çekmeye başlamıştı, Ömer’i arayıp lokasyonunu atacak ve kendisini ona bulduracaktı. Ama gerek kalmadı. Arkasından gelen sese döndüğünde yerinden sıçradı.</p>

    <p class="paragraf ParaOverride-7">Özge’nin kendisini fark edişiyle durdu Sadık. Korkutmak istememişti ama bir saattir onu takip ediyordu, ağlamasını izlemek, çıkardığı narin sesleri duymak kahrediciydi. Telefon etmeden önce ona kendini fark ettirmekten başka çaresi kalmamıştı. “Lütfen” dedi, karanlığın içinde ağaçların arasından sızan ay ışığının Özge’yi sarmalayan etkisiyle.</p>

    <p class="paragraf ParaOverride-7">Özge kafasını iki yana sallarken mırıltısı hesap sormaya dönüştü.</p>

    <p class="paragraf ParaOverride-7">“Niye hâlâ burdasın!? Görmüyor musun benim derdim bambaşka!? Ben acı çekiyorum hayata yardımcı olamadığım için, sense hâlâ uçkurunun peşindesin! Benden sana kadın olmaz! Rahat bırak beni!”</p>

    <p class="paragraf ParaOverride-7">“Bunun için mi burdayım sanıyorsun! Bu kadar aptal değilsin” diye itiraz etti Sadık. Ama Özge bağırmaya başladı.</p>

    <p class="paragraf ParaOverride-7">“Ne için burdasın o zaman? Ne için! Bana yardım etmek için mi yalanlar söylüyordun! Beni kullanmaya çalışıyorsun. Hani tanımıyordun o adamları, Turgut’u da mı sen gönderdin bana!? Bu da başka bir plan mı? Sonra bana bakıp insanların kulağına ‘Onu muhalefet mi sanıyorsunuz, ha ha ha merak etmeyin o bizden’ mi diyeceksin!? Sana bunu dedirtir miyim sanıyorsun!?”</p>

    <p class="paragraf ParaOverride-7">Hınçla, nefretle ve savaşarak arkasını döndü, daha hızlı yürümeye başladı. Bu adamdan uzaklaşmalıydı! Omzuna dokunan Sadık’ın elini sanki elektrik çarpmış gibi itti ve ona dönüp daha yüksek sesle bağırmaya başladı.</p>

    <p class="paragraf ParaOverride-7">“Anlamıyor musun! Senin gibiler yüzünden bu gezegen yaşanılması imkânsız bir yer! Pisliğin hüküm sürdüğü, iyiliğin aşağılandığı, adilliğin cezalandırıldığı bir cehennem dünya! Sen ve senin gibiler yüzünden var olamıyoruz! Nasıl izin verirsin buna!? İyiliği engelleyip kötülüğün yayılmasına nasıl göz yumabilirsin? Bu insan bedeninde, insana nasıl bu kadar uzak olabilirsin? Neden? Niye?!” Eliyle burnundan akan sümükleri ve yanaklarına inen yaşları silip kendine geldi. Niye bu adama hâlâ laf anlatmaya çalışıyordu ki! Ama daha son bir lafı vardı. Bir adım atıp Sadık’ın dibine girdi. “Ne sanıyorsun… sana verilen her şey senin mi! Sana verildiler çünkü hayat benim geleceğimi biliyordu! Bana bakarken neden böyle hissediyorsun!? Şimdi karar ver, ya benim yanımdasın ya da karşımda! Düşmanım olmaya razı mısın! Ruhumu parçalamalarına seyirci kalabilecek misin!” dedi. Hızla dönüp gitti. “Beni takip etme, evine dön!” derken çoktan uzaklaşmıştı bile.</p>

    <p class="paragraf ParaOverride-7">Sadık peşinden bir adım daha atamadı, olduğu yerde kaldı. Yediği darbe o kadar ağırdı ki kim olduğunu unutması artık imkânsızdı, bu andan itibaren kendini kandıramayacağını biliyordu. Yıllardır yaptığı her şey beyninde apaçık düşünülmeyi bekliyordu. Özge’nin gözlerinde görüp peşine düştüğü şey getirmişti onu buraya, hiç gelmek istemediği, gelmemek için sürekli kendine yalan söylediği, üzerine asla düşünmediği bu kapısız, sınırsız karanlığa.</p>

    <p class="paragraf ParaOverride-7">Hayatın tuhaf yöntemleri vardı, aşk gibi, acı gibi, hepsi sırası geleni uyandırmak içindi. Ama uyanmanın şartları vardı. Uyanıldığında harekete geçiren, dönüştüren şartlardı. Kendi karanlığımızda kaybolmak, aydınlığa dönüşmenin şartıydı. Kayboldu Sadık, içindeki karanlıkta… daha önce birçok uyananın kaybolduğu gibi yitip kendi karanlığından, karanlıktan gitti.</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-51-backlink" id="footnote-225-51">51</a> <span class="CharOverride-10">Eden</span>, Azra Kohen (2016)</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-52-backlink" id="footnote-225-52">52</a> <span class="CharOverride-10">Eden</span>, Azra Kohen (2016)</p>
      </div>
    </div>
  </div>
</body>
</html>
