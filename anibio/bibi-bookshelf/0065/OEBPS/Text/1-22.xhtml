<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-22</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-19"><span><img alt="sekil.png" class="_idGenPageitem-6" src="../Images/sekil_fmt34.jpeg" /></span> 18. BÖLÜM <span><img alt="sekil.png" class="_idGenPageitem-6" src="../Images/sekil_fmt35.jpeg" /></span></p>

    <p class="arabaslik_sol" xml:lang="en-GB">1. Duru</p>

    <p class="paragraf ParaOverride-7">Performansının sonundaki alkışlar kendisini yine sahneye çağırırken gerindi Duru, perdeler birazdan bir daha açılacak, kendisini çılgınca alkışlayan kalabalığa selamını sunup geceyi sonlandıracaktı. Avrupa’da olmak, bu sahnede böylesine alkışlanmak tek hayaliydi. Koca sahnenin ortasında kıvrak vücudunu verilebilecek en kıvrımlı selamla eğerken tek hayalini gerçekleştirmiş herkes gibi aslında istediğinin bu olmadığına karar vermek üzereydi.</p>

    <p class="paragraf ParaOverride-7">Hayranlar, ün, para, güzellik, çekilen dikkat, etki, sağlık, eşsizlik… hepsi çok değerliydi ama hepsine birden sahip olan biri için pek de önemli değildi. Sahne arkasına geçtiğinde kopan alkış hâlâ dinmemişti, tekrar selam vermesi için kibarca yanına gelip gözünün içine “N’olur bir kez daha!” diyerek bakan yönetmenin yanından, hayır anlamına gelen bir tebessümle geçip gitti. Bu kadarı onlara yeterdi!</p>

    <p class="paragraf ParaOverride-7">Odasına doğru yürürken gösterinin diğer dansçıları Duru’ya gereken saygıyı gösterircesine kenara çekilip yol verdiler. Herkesin yerinde olmak istediği, herkesin o olmak istediği biri olduğunun farkında, dimdikti.</p>

    <p class="paragraf ParaOverride-7">Asma kattaki konforlu yatağı, alt girişteki banyosu ve küçük mutfağıyla yeni evli bir çiftin yaşayabileceği büyüklükteki kulisine girdi. Her gün gelen çiçeklere iliştirilmiş hediyeler hâlâ bitmek bilmemişti. Avrupa’nın zenginleri ciddi koleksiyoncuydu. Bir tanesinin dikkatini çeken bir kadın hemen diğerleri tarafından da istenir oluyordu, sonrasıysa zevkli bir yarışa dönüyordu. Kazananın ele geçirdiği kadınla tüm sosyete dergilerinde bir hafta boy gösterdiği ve mezbaha sahibinin vurduğu damga gibi kızın boynuna taktığı takı fiyatının her köşede konu olduğu bir yarıştı bu. Duru erken uyanmıştı bu yarışa. Can Manay olmasa şimdi çoktan boynunda bir takıyla gezdiriliyordu belki ortada. Ama anların bile koleksiyonunu yapan bir adamdan kaçıp gelmişti buraya. Özgürlüğün, sahip olunmamanın değerini anlamıştı. Sevgilileri olmuştu ama kimse onu heyecanlandıramamıştı. Erkeklerin parası arttığında sahip olmaya odaklandıklarını, ancak sahibi olacakları şeyi kendilerini unutacak kadar ve ne yazık ki birkaç saniye arzuladıklarını anlamıştı. Tanıştığı hiçbir erkek Can gibi ihtiraslı, Deniz gibi eşsiz değildi. İlk sevişmeden sonra hemen ilgisini kaybetmişti Duru.</p>

    <p class="paragraf ParaOverride-7">Kostümünü çıkardı. Kapağı açık kavanozun içinden parmakladığı kremi yüzüne iyice bulayıp makyajını ovalarken banyoya girdi, duşun altına geçip akıttı üstünden gösterinin yorgunluğunu…</p>

    <p class="paragraf ParaOverride-7">Banyodan çıktığında havlusuna sarıldı, saçını kuruladı, akşamki partiye hazır olmasına sadece on beş dakika vardı. İki yüz yıldır hizmet veren tiyatronun gecesi, büyük salonda düzenlenecekti. Yıllar boyunca bu sahnede yer almış oyuncular, dansçılar, herkes… dünyanın en iyileri, davete katılmak için gelmişlerdi. Eşsizliğini hissetmeye alışık, vücudunu kremledi ve çıplak tenine geçirdi, ip inceliğinde askılı ipekten elbisesini. Eline aldığı köpükle saçını geriye yapıştırdı, yüzünü kremleyip gözlerini belirginleştiren makyajını yaptı. Aynadaki yansımasında hallerine baktı… Nefes kesiciydi ama bu gece nefesini kesmek istediği biriyle tanışabilecek miydi?</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">2. Özge &amp; Sadık</p>

    <p class="paragraf ParaOverride-7">O ayağın sadeliği, pürüzsüz topuklardan tabana kayan çukurun ayak parmaklarının dibindeki yumuşak tepeyle buluşması, o yumuşak tepenin üstünde dizilmiş ayak parmaklarının ahengi, kısacık kesilmiş tırnakların süssüz temizliği…</p>

    <p class="paragraf ParaOverride-7">Sakince dönüp pozisyon değiştirdi Özge, yorgandan çıkmış ayağını içeri çekti ama şimdi de yan devrilen bacağının dizkapağı kendini göstermişti… Perdeleri yarı kapatılmış odanın içine sızan ışık, sanki o dizkapağının kıvrımında kırılarak eridi. Tek kolunu başının üstüne kaldırıp kafasını yana yatırmıştı, güneşin ilk ışıklarından sanki yüzünü sakladı. Üzerindeki atletin açıkta bıraktığı omuzları, yukarı kaldırdığı kolunun pürüzsüz koltuk altı, kolunun kenarından ince bir çizgi şeklinde dirseğine uzanan o kas… aldığı nefesle yükselen bedeninin Çi’si… kıpırdamadan izledi Sadık Özge’nin üzerinde gezinen hayatı. Sabah dönmüştü Washington’dan, yorgundu, aradaki saat farkı onu fena vurmuş olmalıydı.</p>

    <p class="paragraf ParaOverride-7">Uyandı Özge. Vücudundaki her hücreye uyandığını haber verircesine kollarını tavana uzattı, aslında daha uykusu vardı, elinin tersiyle gözlerini kapatmak engel olmamıştı gün ışığının kendini beyninin derinliklerinde hissettirmesine. Kollarını indirirken hissetti, odada yalnız değildi!</p>

    <p class="paragraf ParaOverride-7">Fırlarcasına doğruldu yataktan, karşısındaki koltukta Sadık’ı görünce varlığını hissettiği kişi o olduğu için bir an rahatladı ama hemen sonra öfkeyle çatıldı kaşları, bu kadarı çok fazlaydı!</p>

    <p class="paragraf ParaOverride-7">“Yolculuk nasıldı?” dedi Sadık yeni uyanan biriyle sohbete hazırlanan sakinlikte.</p>

    <p class="paragraf ParaOverride-7">Özge’nin çatılan kaşları Sadık’ın tenine kayan bakışıyla daha da bir gerilirken örtüyü çekip kendini sakladı. “Ne işin var burada!?” dedi.</p>

    <p class="paragraf ParaOverride-7">Onu küvete sokup yıkadığında hissettiği duygu geri geldi Sadık’a. Öylece baktı ona… Cevabı geciktirecek kadar uzun, bakışın ne anlama geldiğini anlatamayacak kadar kısa. “Seni almaya geldim” dedi, sanki bunu söylemeyi yıllardır beklemişti.</p>

    <p class="paragraf ParaOverride-7">Çatılan kaşları şaşkınlıkla yumuşadı Özge’nin, içine yayılan tedirginlik korkuya dönüşürken, “N’oldu?” diye sordu.</p>

    <p class="paragraf ParaOverride-7">Ne olmuştu?… Bir türlü hissedemediği duyguların hepsini harekete geçirebilen birini bulunca insana ne olurdu! Dünyanın merkezi giderek küçülür, o birinin bedenine kadar inerdi varoluşun sınırları. Etraftaki her şey gölgelere dönüşür, zevkler eskir, keyifler anlamsızlaşır, olaylar önemsizleşir, insanlar gereksizleşirdi… İnsan âşık olunca ne olurdu! Hiçbir şey olmamıştı aslında, Sadık’ın dünyasının her düşüncede altüst olması dışında. “Seni karşılamam söylendi” dedi ve hafifçe öne gelip elinde tuttuğu telefonu yatağın üstüne attı.</p>

    <p class="paragraf ParaOverride-7">Daha önce hiç görmediği bir markada ve modeldeki telefonu aldı Özge. Sadık açıkladı.</p>

    <p class="paragraf ParaOverride-7">“Bu senin, sana buradan ulaşacaklar.”</p>

    <p class="paragraf ParaOverride-7">Özge itiraz etti.</p>

    <p class="paragraf ParaOverride-7">“Sen olamazsın!”</p>

    <p class="paragraf ParaOverride-7">Sadık, “Ama benim” dedi kendinden emindi.</p>

    <p class="paragraf ParaOverride-7">“Ne kadar katkın oldu beni çağırmalarında?” diye telaşla sorguladı, hissettiği satılmışlık duygusunun kaynağı neydi bilmiyordu ama Washington’da ona göndereceklerini söyledikleri kişinin Sadık olduğunu görmek yıkmıştı güvenini. <span class="CharOverride-10">Darbe’</span>nin ilk sayısını çaldırıp buldurması gibi miydi bu Washington seyahati?!</p>

    <p class="paragraf ParaOverride-7">Sadık, “Bir şans istiyordun, al işte, artık gerçek bir şansın var değişim için. Ne fark eder ki benim ya da bir başkasının katkısı, seni istiyorlar. Sana güveniyorlar, inanıyorlar! Başaracağına inanıyorlar” dedi ve ayağa kalktı, çekimine kapıldığın birinin yanından geçip gitmek ne kadar zordu. “Artık korumada olmalısın. Eşyalarını topla. Salonda bekliyorum” dedi ve kapıyı kapatarak yatak odasından çıktı.</p>

    <p class="paragraf ParaOverride-7">Şoktaydı Özge, her şeyin bir zincir gibi birbirine bağlı olduğunu, harekete geçerse kendisine bağlı olan tüm mekanizmanın bir şekilde çalışmaya başlayacağını düşünmüştü yıllardır, hayal etmişti ve her şeyi göze alıp çıkmıştı yola. Hayallerini gerçekleştirmek için gerekirse ölecekti. Ve Washington’daki adamların kendisini karşılamadaki samimiyetleri, paylaştıkları fikirlerdeki anlayışları, bir bütün olarak gördükleri insanlığın bütün olabilmesi için bu ülkenin önemini anlayan yorumları, barışın korunmasında gösterdikleri hassasiyet… bir mucize gibiydi ta ki bu ana kadar. “Seni bizden biri karşılayacak” dedikleri kişi Sadık olamazdı! Üç günde her şey nasıl da tamamen değişmişti! Ne düşüneceğini şaşırmıştı Özge, tehlikenin her türlüsü sanki burnunun dibindeydi, ama bu değildi huzursuzluğun kaynağı… Neydi? Düşünmek istemedi. Elinde yeterince veri yoktu, önce Sadık’la konuşup onun nasıl bu harekete dahil olduğunu anlamalıydı! Ayağa kalktı, Sadık’a soracaklarını düşünürken giyinmeye başladı.</p>

    <p class="paragraf ParaOverride-7">Salona giderken birden uzun koridorun derinliğinde durdu Sadık, sessizce döndü, Özge’nin odasından gelen ışığın kapının altından sızan etkisine baktı… Özge’nin ayağa kalkışını gördü kapının altından sızan ışığın içindeki gölgede… Bakışını o aralıktan almak için zorlandı, kaşları çatıldı. Salona yürürken banyonun açık kapısı önünde durdu. Hızlanan kalbine oksijen yetiştirmek için nefesleri arttı… ve hızla geçti koridoru, sokak kapısından çıkıp kapıyı kapattı. Eli hâlâ tokmaktaydı. Önce sırtını sonra başını kapıya yasladı. “Ne olmuştu?…”</p>

    <p class="paragraf ParaOverride-7">Mahizar’la yediği yemek, yaptığı sohbet sarsmıştı Sadık’ı, içinde hafifletmek için çabaladığı Özge’ye iyice yaklaştırmıştı fikrini, saygısını artırmıştı. Diğer kadınlardan çok farklıydı Mahizar, kendisine saygısı olan, dik duran bir hali vardı. Sanki ona Özge’den bulaşmıştı… Peki bunca çabaya, içinde büyüyen duyguyu hafifletmek için verdiği savaşa rağmen ne olmuştu?… Dünyası Özge’nin varlığının sınırlarına kadar küçülmüştü sadece. Olan olmuştu… olmaya devam ediyordu.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">3. Duru &amp; Bilge</p>

    <p class="paragraf ParaOverride-7">Tiyatronun arka kapısından çıktı Duru, davet tiyatronun büyük salonundaydı ama tek bir giriş yapılmıştı, binanın çevresinde dolanıp kırmızı halılı girişten girecekti. Biraz kendisini göstermenin sırası gelmişti.</p>

    <p class="paragraf ParaOverride-7">“Duru” dedi biri, bir kadın… Adımları yavaşladı ama durmadı, bu ismi duymayalı çok olmuştu. Yine “Duru” diye yükseldi ses… Bilge’nin sesiydi. Durdu Duru.</p>

    <p class="paragraf ParaOverride-7">Temkinli, sanki her an durduğu için, döndüğü için pişman olmaya hazır yavaşça döndü sese.</p>

    <p class="paragraf ParaOverride-7">Bilge baktı Duru’ya, pelerinin altından parlayan soluk pembe elbisesi ve geriye yapıştırılarak güzel yüzünü tamamen açmış saçlarıyla her zamanki gibi çok güzeldi… Can da böyle mi görmüştü onu?! Sarsılmış mıydı? Bilge bile heyecanlanmışken Can kim bilir nasıl hissetmişti kendini Duru’nun karşısında? Her adımında artan soruların ağırlığında Duru’ya doğru yürüdü Bilge, Duru’nun yüzündeki ciddiyetin yaklaştıkça nasıl da gülümsemeye dönüştüğünü izledi, ama aynı içten gülümsemeyle cevap veremedi ona.</p>

    <p class="paragraf ParaOverride-7">“İnanamıyorum sen olduğuna!” demiş ve son iki adımında o da Bilge’ye doğru gelerek sıkıca sarılmıştı Duru.</p>

    <p class="paragraf ParaOverride-7">Geçmişinde, kendini en çaresiz hissettiğinde dürüstlüğüyle kendisine yakın olan tek kadındı, insandı Bilge. Arkadaş değillerdi ama o gece, o aptal davette, kendisini Deniz’in maketine götürmesi bu sarılmayı hak etmesine yeterdi.</p>

    <p class="paragraf ParaOverride-7">Bilge beklemiyordu böyle bir karşılanma, o da doladı Duru’ya kollarını birkaç saniye gecikmeli de olsa. Duru bedenini geriye çekip Bilge’yi omuzlarından tutarken, “İnanamıyorum burda olduğuna! Ayrıldın mı o manyağın yanından!?” dedi heyecanla.</p>

    <p class="paragraf ParaOverride-7">Bilge’nin yüzünde doğmak üzere olan tebessüm yarım yamalak kaldı, gözleri söylemek istediklerini anlatırcasına Duru’nunkilere baktı. Duru çekti ellerini ve hissettiği endişeyle sordu.</p>

    <p class="paragraf ParaOverride-7">“Tesadüf değil bu!… Nasıl bildin burada olduğumu? Can burda mı?”</p>

    <p class="paragraf ParaOverride-7">Bilge, “Hayır. Onunla daha önce karşılaşmadınız mı?” dedi, ortada olan durumu kamufle etmeye çalışmadan.</p>

    <p class="paragraf ParaOverride-7">Duru başını iki yana salladı. “Biliyor mu burada olduğumu?!” dedi endişeyle. “Sen niye burdasın?” diye de ekledi şüpheyle.</p>

    <p class="paragraf ParaOverride-7">Bilge, “Can’ı hiç görmedin mi?” dedi meraktan çok, tedirginlikle.</p>

    <p class="paragraf ParaOverride-7">Duru, “Hayır! Burda olduğumu biliyor mu?!” diye tekrarlarken sesini yükseltti, şu kız artık bir sadede gelseydi!</p>

    <p class="paragraf ParaOverride-7">Bilge, “Senden bir şey istemeye geldim” dediğinde dişlerini sıktı Duru, Can göndermişti bu kızı, onunla görüşmesini ayarlamak için burada olmalıydı, hemen etrafına bakındı, bu sokak çok ıssızdı. Hızlı adımlarla tiyatroya geri yürümeye başladı, biraz önce çıktığı kapıdan girecekti, bu ıssız sokakta her şey olabilirdi.</p>

    <p class="paragraf ParaOverride-7">Aniden yürümeye başlayan Duru’nun peşinden hızlandı Bilge. “Konuşmamız lazım! Çok önemli!” derken kapıya varmışlardı bile.</p>

    <p class="paragraf ParaOverride-7">Duru kapıyı açıp, “Beni onunla bir araya getirebileceğini mi sanıyorsun! Polis çağıracağım!” diye haykırdı, girdiği koridor boyunca hızla Bilge’den uzaklaşırken.</p>

    <p class="paragraf ParaOverride-7">Bilge seslendi.</p>

    <p class="paragraf ParaOverride-7">“Hayır! Anlamıyorsun! Geri dönme demek için burdayım!… Can burada olduğumu dahi bilmiyor.”</p>

    <p class="paragraf ParaOverride-7">Duru durdu, şüpheyle Bilge’ye döndü. Bilge ona yaklaşırken, “Ne olursa olsun, dönmemelisin” dedi, neredeyse yalvaran bir ifadeyle.</p>

    <p class="paragraf ParaOverride-7">Duru şüpheyle sordu.</p>

    <p class="paragraf ParaOverride-7">“Deli miyim ben, neden döneyim! Sen nasıl buldun beni!?”</p>

    <p class="paragraf ParaOverride-7">Bilge tereddütle cevap verdi.</p>

    <p class="paragraf ParaOverride-7">“Can’ın masasında bulduğum biletlerden… Burada olduğunu biliyor, oyunda izlemiş seni…”</p>

    <p class="paragraf ParaOverride-7">Duru’nun aklı karıştı, Can kendisini bulmuştu, hatta izleyecek kadar yakınına gelmişti ama yanına gelmemişti! “Ne zaman?” diye sordu.</p>

    <p class="paragraf ParaOverride-7">Bilge, “Emin değilim ama beş ay önce izlemiş seni, ilk bilet beş ay önceye ait” dedi.</p>

    <p class="paragraf ParaOverride-7">Duru kafasını olamaz dercesine sallarken derin bir nefes alıp duvara yasladı bedenini, daracık koridorda yanlarından geçenlerin rahatsızlığında.</p>

    <p class="paragraf ParaOverride-7">“Oturabilir miyiz?” dedi Bilge, iyi hissetmiyordu kendini, midesi bulanıyordu, tansiyonu çok düşmüştü ama kendini bırakamazdı.</p>

    <p class="paragraf ParaOverride-7">Duru yaslandığı duvardan doğrularak, “Neyi konuşacağız? Delirmedim ben, asla dönmem. Konuşacak bir şey yok!” dedi tekrar arka kapıya yönelmeden. “Buraya kadar gelmek yerine arasan da olurdu” diye ekledi.</p>

    <p class="paragraf ParaOverride-7">Kendisinden uzaklaşan Duru’nun peşinde yine ezilip büzüldü Bilge, söylemek isteyip de nasıl söyleyeceğini bilemediği onca şeyin altında. “Her ay seni izlemek için buraya geldiğini düşünüyorum. Geçen ay on bir kez izlemiş seni…” diyebildi. Durumun ciddiyetini ona fark ettirmeliydi.</p>

    <p class="paragraf ParaOverride-7">Duru aniden durup döndü, ifadesine kızgınlık yerleşti. Ellerini yummuştu. Kurtulamayacak mıydı bu lanetten!</p>

    <p class="paragraf ParaOverride-7">“Gösteri merkezini seni getirmek için yaptığını düşünüyorum…” dedi Bilge.</p>

    <p class="paragraf ParaOverride-7">“Hangi gösteri merkezi?!”</p>

    <p class="paragraf ParaOverride-7">“Büyük bir gösteri merkezi yapıyor şimdi, önemli değil. Ne olursa olsun asla gelmemelisin.”</p>

    <p class="paragraf ParaOverride-7">Aniden düşünceleri bölündü Duru’nun, tüm kulislerde konuşulan gösteri merkezi miydi bu? Avrupa basınında hayretlerle yer alan! Avrupa’nın en büyük gösteri merkezi olacak olan! Duru ısrarla sordu.</p>

    <p class="paragraf ParaOverride-7">“Hangi gösteri merkezi? Tepedeki mi?”</p>

    <p class="paragraf ParaOverride-7">Bilge Duru’daki ani meraka şaşkın cevapladı.</p>

    <p class="paragraf ParaOverride-7">“Seni geri getirmek için onun bir tuzak olduğunu düşünüyorum. Asla geri dönmemelisin.”</p>

    <p class="paragraf ParaOverride-7">“Bakanlık yapmıyor muydu onu?” dedi Duru, yavaşça kendi kulisine doğru yürürken, merakı kaşınmıştı.</p>

    <p class="paragraf ParaOverride-7">Bilge, Duru’nun merakla sakinleşen halini incelerken takip etti onu.</p>

    <p class="paragraf ParaOverride-7">“Bakanlık destek veriyor” diye düzeltti.</p>

    <p class="paragraf ParaOverride-7">“Can’ın adı yoktu hiçbir haberde” dedi Duru odasından içeri girerken.</p>

    <p class="paragraf ParaOverride-7">Bilge, “Haberde?” diye sordu, hangi haberde!</p>

    <p class="paragraf ParaOverride-7">Duru, “Avrupa’da çok konuşuldu. İkinci Dünya Savaşı’nda yakılan tiyatronun replikasını yapıyorlar, daha büyük olanını…” diye açıkladı, içeri aldığı Bilge’nin ardından kapıyı kapatıp ekledi. “Can’ın yaptığını bilmiyordum.”</p>

    <p class="paragraf ParaOverride-7">Bilge, Duru’nun gözlerine baktı ve parıldayan egosunu gördü, engelleyemediği bir telaşla kolunu tuttu ve “Senden sonra çok kötü şeyler yaşadık. Dinliyor musun beni! Çok kötüydü. Asla geri dönemezsin” dedi.</p>

    <p class="paragraf ParaOverride-7">Duru dikkatini kendisi için yapılan Avrupa’nın en büyük, en çok konuşulan gösteri merkezinden alıp Bilge’ye verirken, “Can nasıl?” dedi.</p>

    <p class="paragraf ParaOverride-7">Bilge anlamaya çalıştı Duru’daki hallerin neler ifade ettiğini. Bir kadın aynı anda nasıl hem öfkeyle saldırıya, hem de merakla sorgulamaya hazır olabilirdi? “Niye terk ettin onu?” dedi. Düşünmeden çıkmıştı ağzından bu soru.</p>

    <p class="paragraf ParaOverride-7">Duru kaşlarını kaldırdı. “Terk ettiğimi mi sanıyorsun?”</p>

    <p class="paragraf ParaOverride-7">Bilge sarsıldı, ne olduğunu bilmiyordu, sadece Duru’nun çatıdan kaçtığını biliyordu. Can anlatmıştı banyoda yattığı o gece, Bilge yargılamamak için hiç sorgulamamıştı. Can’la konuşmadıkları tek konuydu Duru’yla geçmişte yaşadıkları.</p>

    <p class="paragraf ParaOverride-7">Duru, “Benim gidişimle ilgili ne konuşuldu?” diye sordu.</p>

    <p class="paragraf ParaOverride-7">Bilge, “Bir şey anlatmadı Can…” dediğinde, Duru lafa girdi.</p>

    <p class="paragraf ParaOverride-7">“Gazetelerde ne çıktı?”</p>

    <p class="paragraf ParaOverride-7">Bilge, “Hiçbir şey” dedi ve söylediği kelimenin Duru’da nasıl bir hayal kırıklığı yarattığını fark etti. “Geri dönmemelisin, istediğin her şeye ulaştığını görüyorum, buraya varmışken hayatına devam etmelisin. Senden bir söz almak için geldim” dedi keşke hiç gelmeseydim diye düşünürken.</p>

    <p class="paragraf ParaOverride-7">Duru kırık bir gülümsemeyle, “O deliye dönmeyeceğim… Merak etme. Onu terk etmedim ben, kaçmak zorunda kaldım ondan. İsterse şehirler kursun benim için tuzağına düşmeyeceğim” dedi, bir anda aklındaki düşüncelerden çıkıp kapıyı açtı, artık gitmesi gerektiğini söyleyen net bir ifadeyle yüzüne baktı.</p>

    <p class="paragraf ParaOverride-7">Bilge kapıdan çıkar çıkmaz kapattı kapıyı Duru. Eli tokmakta birkaç saniye dikildi öylece, aylardır gazetelerde gördüğü, etrafında konuşulan gösteri merkezini düşündü. Acaba adı ne olacaktı, ne koyacaktı Can adını?</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">4. Özge &amp; Sadık</p>

    <p class="paragraf ParaOverride-7">Salonda yoktu Sadık. Evden çıkmış olmalıydı. Aşağıya indiğinde sokakta bekleyen bir araç aradı ama sokak da bomboştu. Tekrar apartmana girdiğinde asansörün yanındaki merdivenlerde oturduğunu gördü. Sormak istedi, “Niye indin, beklemedin?” diye ama Sadık önce davrandı.</p>

    <p class="paragraf ParaOverride-7">“Çantan nerde?”</p>

    <p class="paragraf ParaOverride-7">Eşyalarını almamıştı Özge. “Konuşmamız lazım” dedi.</p>

    <p class="paragraf ParaOverride-7">Sadık, “Eşyalarını al, konuşuruz yolda” diye karşılık verdi.</p>

    <p class="paragraf ParaOverride-7">Özge başını iki yana salladı. Sorularına cevap almadan onunla yola çıkmayacaktı.</p>

    <p class="paragraf ParaOverride-7">Sadık ayağa kalktı, dikildi Özge’nin karşısına, gücünü teslim etmeye ya da çekip gitmeye hazır tetikte bir bakışla yüzüne baktı. Al beni ya da azat et dercesine. Ve sakince mırıldandı. “İnsanlar uyanabilir… Doğruyu yapmak için harekete geçebilir… Sor ne istersen, ama cevabını bilmediğin sorular değil soracakların. Biraz düşünsen zaten anlayacaksın.”</p>

    <p class="paragraf ParaOverride-7">“<span class="CharOverride-10">Darbe</span>’nin ilk sayısını neden yaktırdın? Destek verir gibi yapıp toprağı altımdan çekiyorsun!” demek istedi Özge ama o konu çıkmaz bir sokak gibiydi, soruları cevaplansa da yaşanmışlıklar anlamsızlaştırmıştı artık her şeyi. Belki Sadık sonra fikrini değiştirmişti, aynı şimdi taraf değiştirdiği gibi ama ne olursa olsun Özge emindi: Ona asla güvenemezdi. İçindeki soruları yutkunup sadede geldi.</p>

    <p class="paragraf ParaOverride-7">“Ne kadar zamandır tanıyorsun onları?” Bu tanışıklık Sadık’ın yaptığı her şeyden daha önemliydi.</p>

    <p class="paragraf ParaOverride-7">“Tanımıyorum. Senden önce beni buldular. Aramızdaki bağın farkında olmalılar” dedi kelimelerin üzerine, özellikle bağ kelimesinin üzerine basarak Sadık.</p>

    <p class="paragraf ParaOverride-7">Özge’nin gözleri hafifçe kısılınca Sadık daha da açıkladı. “Bu adamların da kaynakları var, senin milletvekili olmanda benim etkimi biliyorlar. Benim ne zamandır kiminle, nasıl çalıştığımın da farkındalar, çok sıkılmış olduğumun da! Ve hatta değiştiğimin de.”</p>

    <p class="paragraf ParaOverride-7">Buraya kadar Sadık sayesinde gelebilmişti. İlk kapıyı Sadık açmıştı ona, bunu asla inkâr etmeyecekti. Değişebilir miydi ruhunu satabilmiş biri?… Özge mırıldandı. “Bana ihanet edersen öldürürüm seni.”</p>

    <p class="paragraf ParaOverride-7">Özge’nin nefesini soludu Sadık, göz kapakları ağırlaştı ama topladı bakışlarını, ona ihanet ederse yaşayabilir miydi! “Uçağı düşen milletvekilini hatırlıyor musun?” diye sordu Özge’ye.</p>

    <p class="paragraf ParaOverride-7">Bir sürü uçağı düşen milletvekili vardı, hangisi bilemedi Özge ama Sadık, “Canlı kurtulduğu halde kurtarılamayan” diye açıkladı.</p>

    <p class="paragraf ParaOverride-7">Özge kafasını salladı, uçak kazasından kurtulup da kurtarma ekiplerince icabına bakıldığı bilinen tek bir milletvekili vardı bu ülkede, hatta belki dünyada… ama bunun konuyla ne ilgisi vardı?</p>

    <p class="paragraf ParaOverride-7">Sadık, “Washington’dan döndükten sonra memleketine ulaşmak için binmişti o uçağa…” dedi Özge’nin anlamasına zaman tanıyarak ve devam etti. “Asıl şimdi başlıyor her şey. Böyle bir destek alan biri en büyük tehlikedir baştakiler için, hayatını daha güvenli yapana kadar burada kalamazsın. Merak etme kısa sürecek” dediğinde Özge eğdi başını, Sadık’la birlikte, aynı tarafta, üstelik aynı amaç için yan yana durabilmek… mucize üstüne mucize diye düşünüyordu, başını sallarken.</p>

    <p class="paragraf ParaOverride-7">Birlikte eve geri çıktılar. Özge eşyalarını toplarken, kafasını çevirdiğinde, Sadık’ın yatak odasının kapısında dikildiğini gördü. “Her şeyi almak zorunda değilsin. Eşyaların burada kalabilir evi kapatmayacaksın, sadece artık burada yaşamayacaksın” dedi Sadık.</p>

    <p class="paragraf ParaOverride-7">Özge eşyalarını çantaya koymaya devam ederken, “Nerde kalacağım?” dediğinde Sadık hissettiği heyecanı göstermemek için arkasını dönüp odadan çıkarken cevap verdi.</p>

    <p class="paragraf ParaOverride-7">“Benim evimde… bir süre.”</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">5. Duru</p>

    <p class="paragraf ParaOverride-7">Parti kalabalıktı. Durduğu köşeden, dünyanın dört bir yanından gelen yıldızları ve onlara gösterilen ilgiyi izledi Duru.</p>

    <p class="paragraf ParaOverride-7">Birkaç saat önce sahnede kendini zirvede hissederken şimdi o zirvenin gerçek sahipleri gelmiş ve sanki kendisini indirmişlerdi oradan. Bu Hollywood kadınlarının hepsinden daha güzeldi, ama güzellik değildi onlara gösterilen ilginin nedeni. Kitleleri peşlerinden sürükleyebilecek güçte olmalarıydı. Yeterince tanınmıyordu Duru, geride bıraktığı ülkesindeki gibi değildi buradaki durumu. Dünyanın en önemli sahnesinde, çok önemli rollerdeydi ama sadece bir dansçıydı… Dünyanın merkezinde olup merkezde olmamak, olamamak sinir bozucuydu, yıpratıcıydı.</p>

    <p class="paragraf ParaOverride-7">Birkaç saat önce kendini hissettiği değer şimdi, basit bir dansçı gibi hissetmesine neden olacak seviyeye inmişti. Kendi değerini diğerlerinin gözünden ölçen herkes gibi değersiz hissetti. Belki aylardır peşinde olan İngiliz soylusunun, kendisine bir an kaymayan bakışları ve bu sene Oscar alan şu kadına gösterdiği ilgiydi böyle hissetmesinin biraz da nedeni!</p>

    <p class="paragraf ParaOverride-7">Elindeki içkiyi koyacak yer aradı, bulamayınca yere bırakıp, dimdik geçti insanların yanından, bir an fark edilse, biri ona seslense belki gitmeyecekti ama insanlar bakmadı bile Duru yanlarından geçtiğinde ya da salonu terk ettiğinde. Fark edilmeden gitmek çok eziciydi.</p>
  </div>
</body>
</html>
