<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-30</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="paragraf ParaOverride-18"><span><img alt="pi.png" class="_idGenPageitem-3" src="../Images/pi_fmt3.jpeg" /></span></p>

    <p class="paragraf ParaOverride-7">Ense köküne yapılan basıncın bedenine yayılan rahatlamasında derin bir nefes aldı Can, her sabah uyandığında yaptığı iki saatlik sporun ardından bu masajın pahası biçilemezdi. Hayatının hiçbir döneminde bu kadar dinçleşmemişti. Akıl hastanesi epey yaramıştı.</p>

    <p class="paragraf ParaOverride-7">Genzini temizleyen hastane müdürünün iğreti bedeni yanı başında dikilmese keyfi yerindeydi ama adama bakmak için başını masaj koltuğundan kaldırmak zorunda kaldı, “Ne istiyorsun ve çabuk ol!” diye bağıran bir bakışla baktı ona.</p>

    <p class="paragraf ParaOverride-7">“Ziyaretçiniz var Can Bey” dedi adam heyecanla.</p>

    <p class="paragraf ParaOverride-7">Dümdüz bir ifadeyle “Kim?” dedi Can. Mali müşavir ve banka danışmanları dışında bir yıldır kimse gelmemişti.</p>

    <p class="paragraf ParaOverride-7">Adam endişenin doruklarında bir eziklikle, “Bakanlıktan geldiği için kimliğini vermedi, dokunulmazlığı var” diye açıkladı.</p>

    <p class="paragraf ParaOverride-7">“Kadın mı?!” dedi Can sırtında gezinen elleri üstünden atıp doğrulurken.</p>

    <p class="paragraf ParaOverride-7">“Evet” dedi adam.</p>

    <p class="paragraf ParaOverride-7">Can hızla indi masaj koltuğundan, çırılçıplaktı, adam Can’ın çıplaklığından duyduğu mahcubiyeti arkasını dönerek gizlemeye çalışırken “Tipini tarif etsene!” diye çıkıştı Can. Tüm çıplaklığıyla yine adamın karşısına dikilirken kaşları çatılmıştı. Nefret ediyordu aptal insanlardan!</p>

    <p class="paragraf ParaOverride-7">Adam bakışını Can’ın erkekliğinden diğer taraf çevirip “Genç bir hanım, size çorba getirmiş…” dedi ki Can eline bir havlu alıp fırladı çıktı odadan.</p>

    <p class="paragraf ParaOverride-7">Yarım yamalak beline sarıp yürüdü koridorda. Buraya ilk getirildiğinde önünde endişeyle sarsıldığı parmaklıklı kapılar sanki sahiplerine yol veriyormuş gibi, o daha yaklaşmadan açıldılar.</p>

    <p class="paragraf ParaOverride-7">Telaşla daldı odasına ve doğru duşa girdi, üzerindeki yağı akıttı hızlıca. Kendisine hazırlanan komployu anladığından beri bu kadar heyecanlanmamıştı! Üzerinden akan suyun altında gözlerini fayansa dikti… Bilge nihayet gelmişti… Musluğu soğuğa çevirip buz gibi suyun bedenindeki Çi’yi uyarmasını bekledi. Çıktı duştan. Tüyleri diken diken olmuş vücudunu ve ıslak saçlarını kuruladı, acele etmeliydi ama edemedi, çünkü onu görmek için çok beklemişti, o beklemişlik ve yazdığı her mektubun geri dönmesinin verdiği umutsuzluk vardı bedeninde, ağırlaşmıştı, umutsuzlukla ağırlaşan bir beden artık acele edemezdi. Beklediği her anın ağırlığı bir yük gibiydi.</p>

    <p class="paragraf ParaOverride-7">Dolabına yürüdü, bir an düşündü bunca zaman sonra Bilge gelmişti ve onun karşısına çıkmak için ne giymeliydi? Nasıl görünmeliydi?… Ama düşüncesi hemen silindi, görüntüsü değildi Bilge’nin göreceği, gözlerinin içindeki sevgiydi. Geceler boyunca zihninin içinde konuşmuştu onunla… anlatmıştı kendi gerçeğini… Bir tomar mektubu çıkardı kutudan ve jujitsu antrenmanlarında giydiği beyaz pantolonlarından birini ve beyaz bir atlet geçirdi.</p>

    <p class="paragraf ParaOverride-7">Spor ayakkabılarını giyerken artık bodyguard olarak kullandığı gardiyanlardan biri çaldı kapısını. “Ne?” dedi Can, acelesi vardı.</p>

    <p class="paragraf ParaOverride-7">“Hocam seni bekliyorlar” dedi gardiyan. Can kalktı, mektuplarını aldı. Bilge’ye doğru yola çıktı.</p>

    <p class="paragraf ParaOverride-7">Koridordan geçerken hürmetle selamlandı. Adım adım ele geçirmişti bu sözde rehabilitasyon merkezini. Yapılması için para bağışladığı iki lüks ek binanın ve maaşa bağladığı hastane yöneticilerinin ve şu ezik müdüre haftada bir gönderdiği fahişelerin büyük etkisi olmuştu sözünü dinletmesinde ama birkaç hamle sonra zaten dışarı çıkacaktı. Her şey ayarlanmıştı. Kendisine iki oda bir salon kıvamında yaptırdığı özel koğuş gardiyanlara kalacaktı, üçüncü dünya ülkesinde yaşamanın avantajlarıydı bunlar. Madem cehenneme tıkmışlardı onu, o zaman efendisi olurdu, asla kölesi değil! Hayat sadece bir an değil miydi?!</p>

    <p class="paragraf ParaOverride-7">Asansörü beklemedi Can, iki kat koşup çıktı üst kata, beyaz kıyafetlerinin içinde gelişmiş ince kaslarıyla olimpiyatlara katılmak üzere gibiydi. Dikildi kendi ziyaretçi odasının kapısına, burasını da özel yaptırmıştı, mali müşavir ve banka danışmanlarına durumunun kötü olmadığını, gücün hâlâ kendisinde olduğunu gösterdiği yerdi burası. Kapıyı açmadı, bekledi, konuşacaklarını kafasında son bir kez topladı. Can kapıda düşünürken anca yetişmişti bodyguard, pardon gardiyan! Ve nefes nefese kapıyı açmak için uzandığında durdurdu onu Can, o kapıyı kendisi açacaktı! Gardiyan geri çekildi. Can sordu kendine, böyle bir karşılaşmaya hazır mıydı?… Hazırlandı. Açtı kapıyı ve girdi içeri.</p>

    <p class="paragraf ParaOverride-7">Bembeyaz odanın derinliğinde camın önünde dikilen kadının ince bedeni camdan gelen ışığın kamuflesindeydi. Dikildiği yerde kadının kendisine dönmesini bekledi Can, ona “Bilge...” diye mırıldanmak üzereydi ki kadın döndü, yaklaştı… yaklaştıkça Can’ın mektupları tutan parmakları kasıldı, iyice sıktı mektupları. Kadın güneş gözlüklerini çıkardı, Bilge değildi.</p>

    <p class="paragraf ParaOverride-7">“Merhaba” dedi Özge, sonra Can’ın suratına sinen şoku yumuşatırcasına masanın üstüne koyduğu tencereyi işaret ederek “Afiyet olsun” diye ekledi.</p>

    <p class="paragraf ParaOverride-7">Şoktaydı Can, dünyada en son beklediği ziyaretçi neden karşısındaydı? Kıza saldırıp boğazını sıkmakla şok geçirmek arasındayken tencereye kaydı gözleri, kendini topladı… Birkaç hamle sonra zaten buradan kurtulacaktı, o zaman bu salak karının da icabına bakacaktı! Uzanıp tencerenin kapağını açtı. İstediği anda mutfaktaki aşçısına yaptırdığı ama tadı asla aynı olmayan çorbaydı bu, Bilge’nin her gün gelip ısıttığı o çorba ama tenceredekinde bol maydanoz vardı, Bilge bu bol maydanozlu halini ormandaki evlerine taşındıklarında yapmaya başlamıştı. Bakışları titredi… Eğilip çorbayı koklamak istedi. O kokuda Bilge’nin varlığı vardı, kızı vardı… Eti vardı. Karşısında kendini narin hissettiği herkes o kokudaydı… ama hemen kapağını geri kapadı.</p>

    <p class="paragraf ParaOverride-7">Yüzüne yayılan küçümsemenin ifadesine yerleşmesini bekleyip bakışını karşısında dikilen Özge’ye çevirdi. Yeşilin her tonunda parlayan gözleriyle ona böyle bakmak zordu ama aşağılayan bir tebessümle, “Özge’ydi değil mi?… Ne işin var burda?” dedi.</p>

    <p class="paragraf ParaOverride-7">Can’ın parlayan gözlerinin içindeki o iğneleyici bakış, aynı, stüdyoda o ilk karşılaşmalarındaki gibiydi ama bu sefer gerilmedi Özge, gülümsedi. O gözlerdeki parlaklığın hissedilen narinlikten kaynaklandığı belliydi. “Senin yerinde olsam bu tavrın artık işe yaramadığını anlamış olurdum” dedi. Sonra eliyle etrafını gösteren küçük bir hareket yaparak, “Baksana seni nereye getirdi bu tavırların” diye ekledi, çekti sandalyeyi ve yerleşti, sanki dokunduğu herşey kendisinindi.</p>

    <p class="paragraf ParaOverride-7">Suratındaki hafif tebessümün uçup gitmemesi için zorladı kendini Can. “Senin planın mıydı?” dedi önemsemediğini bağıran gülümsemesini yerinde tutmak için zorlanırken.</p>

    <p class="paragraf ParaOverride-7">“Ne fark eder?...” dedi Özge, ciddiydi.</p>

    <p class="paragraf ParaOverride-7">“Ne demek ne fark eder! Beni buraya koyan o muhteşem beyni alkışlamak istiyorum! Ben, Can Manay değilim, öldürmedim o çocukları diye zırvalarken çok eğlenmiş olmalasınız! Ödül vereceğim ona” diye çıkıştı Can, parçalanmış gülümsemesinden sadece dudağının kenarındaki o kısa, eski yarım gülümsemesi kalmıştı.</p>

    <p class="paragraf ParaOverride-7">Can’ın duygularını gizlemeye çalışırken büründüğü sahteliğe bakıp, “O zaman kendini alkışla… çünkü seni buraya koyan sensin!” dedi Özge.</p>

    <p class="paragraf ParaOverride-7">Komployla akıl hastanesine tıkılmış olmanın öfkesi büyüdü içinde, o öfke ezdi geçti tebessümünün son parçasını da ve ölümcül bir ciddiyette, “Yaptığınız komplonun nasıl işe yaradığını görmeye mi geldin buraya?” dedi ve ekledi. “Adalet naraları atan birinin böylesine namussuz olabilmesi ilginç gelmiyor mu sana?”</p>

    <p class="paragraf ParaOverride-7">Özge hafifçe kaykılıp kollarını önünde bağlarken, “Veli’yi ölüme gönderdiğin o seansın kaydını dinlediğimde senin hapishaneye ait olduğunu düşünmüştüm, buranın sana az geleceğine emindim” dedi ve Can’a otur dercesine baktı.</p>

    <p class="paragraf ParaOverride-7">Can oturmadı, dişlerini sıktı, Veli’ye yaptığı seansın kaydı yoktu ki! Olmamasına özellikle dikkat etmişti. Kimse bilemezdi ona ne söylediğini. Buz gibi bir tonda, “Neden bahsettiğini bilmiyorum” dedi.</p>

    <p class="paragraf ParaOverride-7">Özge, “Hadi ama! Bilge’nin zekâsını küçümseme!” deyip Can’ın o son seansında Veli’ye söylediği o cümleyi söyledi.</p>

    <p class="paragraf ParaOverride-7">“Onlara gerçekten bir ders vermek istiyor musun?! Seni tasmaya alınmış bir köpek gibi bağladıkları için unutulmaz bir ders! Sana yaptıkları bu haksızlığa bir cevap vermek istiyor musun! Sonsuza kadar seni hatırlayacaklar! Bu gece, hadi Veli bu gece!”</p>

    <p class="paragraf ParaOverride-7">Gerçeğin Özge’nin ağzından çıkan cümleye dönüşecek kadar bilinir olmasının içini döven sancısıyla, burada olmasının nedeninin Eti olmamasının rahatlaması arasında yine zıtlıkta hal buldu Can. Aldığı derin nefesler ve vücudunda yükselen adrenalinin şiddeti gözlerine yansıdı, burnu sızladı. Eti’den nefret ederek geçirdiği bu bir yıl boyunca üst üste eklediği fikirlerin hepsi yıkıldı.</p>

    <p class="paragraf ParaOverride-7">Gözleri hafifçe dolarken kendi kendine güldü Can, dünyayı hamile bir kadınla bile dalga geçecek kadar aşağılık bir pislikten kurtarmıştı ve yaptığı tek iyiliğin cezasıydı burada olması. Gülümsemesi durdu, dişleri sıkıldı. Bu haksızlıktı! Sıkılan dişleri çene kaslarını iyice gerdi. Gözlerini Özge’ninkilerden kaçırmamak için neredeyse titredi bedeni. Oturdu Can, elindeki mektupları kucağına koydu ve Özge devam etti.</p>

    <p class="paragraf ParaOverride-7">“Ama itiraf etmeliyim, Veli sadece o son damlaydı diğerleri için… senin durdurulmazsan nasıl daha da ileri gideceğinin küçük bir işareti, benim içinse sen zaten çoktan bitmiştin.”</p>

    <p class="paragraf ParaOverride-7">“Saçmalık bunlar!” diye lafa girdi Can, içinde büyüyen gerginliği saklamak için boyun kaslarını oynatıp esnedi.</p>

    <p class="paragraf ParaOverride-7">Bağlı kollarını açtı Özge ve öne doğru yaklaşıp, “Büyük saçmalık!” dedi kafasını sallarken ve ekledi. “Bilge’nin hamileliğiyle dalga geçti diye zaten psikolojik olarak rahatsız olan birini böylesine manipüle etmen, bana, Deniz’e yaptıkların… elindeki gücü böylesine bencilce, böylesine umursamazca kullanıp kendi küçük çıkarların, keyiflerin için diğerlerinin dünyalarını yıkabilmen haklısın, büyük saçmalık!” Can hâlâ boyun hareketlerine devam ediyordu, köşeye sıkışan biri için umursamaz görünmek tek kalkandı.</p>

    <p class="paragraf ParaOverride-7">Özge, parmakları masaya geçerken bir hamle daha yaklaşıp, “Seni ya buraya koyacaktık ya da hapishaneye! Hapishaneye konmalıydın bence, hele elde etmek için dünyaları yok ettiğin o Duru’ya yaptıklarından sonra burası fazla sana, nasıl yaşıyorsun kendinle!” dedi.</p>

    <p class="paragraf ParaOverride-7">Bakışları Özge’ninkilerle çarpışırcasına baktı ona Can, bir hamlede ellerini mektuplarla birlikte masaya vurup kavgaya girişen bir timsah gibi öne geldi ama Can’ın atağına karşı Özge’nin kılı kıpırdamadı, çünkü biliyordu dokunulamazdı.</p>

    <p class="paragraf ParaOverride-7">“O bir kazaydı! Kendimi kaybettim” dedi, Duru’yu gerçekten de incitmek istememişti.</p>

    <p class="paragraf ParaOverride-7">Özge, “Kendini kaybettin ha?! Kimsin sen?!” dedi. “Her kendini kaybettiğinde başkasını çiğneyip geçen biri, bir buldozer? Sürekli kendini kaybedip başkasına verdiğin zararda mı bulabiliyorsun kendini! Başkasına çektirdiğin acıda mı gelebiliyorsun kendine. Nesin sen!”</p>

    <p class="paragraf ParaOverride-7">Ayağa kalktı Can, pencereye gitti, çünkü o yeşil gözlerin kendisini böyle yargılamasına tahammül edemeyecekti.</p>

    <p class="paragraf ParaOverride-7">Odadaki sessizlik delilik gibiydi, sanki her an her şeye gebeydi.</p>

    <p class="paragraf ParaOverride-7">Düşüncelerini aklında toplayıp Özge’ye döndü, Özge ayaktaydı, kendisine dönmüştü. Daha önce çok az hissettiği bir samimiyetle, “Belki bu söylediklerim seni eğlendirecek ve benden nefret eden ruhuna besin olacak ama gerçekten bilmek istiyorum. Bilge… neden gelmiyor? Geceler boyunca konuşuyorum onunla. Kendimi anlatıyorum. Bir gün kollarımdaydı, ertesi gün tam karşımda… Lütfen bu mektupları…” derken “Şışşş...” deyip susturdu onu Özge. “Senin için gelmedim buraya. Bırak Bilge’ye mesajlarını ulaştırmayı, o buraya gelmeye kalksa bu hastaneyi yakarım, içinde seninle birlikte. Ona bulaşmana izin vermem.”</p>

    <p class="paragraf ParaOverride-7">Can’ın ani samimiyeti yavaşça geri çekildi, ifadesi sertleşti. Dişlerini sıktı, yutkundu. Hissetmesiz sordu.</p>

    <p class="paragraf ParaOverride-7">“Neden burdasın?”</p>

    <p class="paragraf ParaOverride-7">Kapıya doğru yöneldi Özge ama açmadı, Can’a dönüp, “Buraya gelip senin karşına oturup sana yıllar önce ‘İşte bu!’ dediğim o anı anlatmak isterdim, seni ilk gördüğüm o gün o kadar toydum ki, ‘İşte böyle olmalı insan, kendinden emin, ne istediğini bilen ve asla vazgeçmeyen!’ diye düşünmüştüm sana bakarken. Seni adam yerine koyacak kadar tecrübesizdim. Akıl hastanesinde yattığını biliyordum o zaman, Eti’nin senin doktorun olduğunu, gerçek adının Umut olduğunu öğrenmemse zor olmadı. Ucundan çektim, bekledim ve gerisi geldi.”</p>

    <p class="paragraf ParaOverride-7">Can’ın gardı tamamen inmişti, kızı ilk gördüğünde suratındaki aşağılayıcı tebessümün duygusu içinde patladı. Can’ın gözlerinde o patlamanın kıvılcımlarını gördü Özge. “Fark ettim ki insana en büyük katkı ya yüreğini besleyenlerden ya da yüreğini dağlayanlardan geliyor. Arası yok. Çünkü arada bizi oyalayan her şey zarar. Beni sen doğurdun… Çok büyük bir kelime gibi geliyor kulağa ama sen beni işten çıkarmasaydın, ancak sıkıntısını çekerken üzerine düşündüğüm onlarca düşünce inmeseydi aklıma ve Sadık merak edip beni bulmasaydı… ne olurdu? İş bulamamam için o gün ettiğin bir telefon, bir küçük rica ya da görüşme, her neyse, bugün aslında ikimizi de buraya getirdi. Ara sıra düşünüyorum, acaba o gün bana öyle tepki vermemiş olsaydın hayatım bugün nasıl olurdu diye ama sonra hatırlıyorum ki etkinin tepkisidir hayat… Verdiğim her etkiye dikkat ediyorum çünkü tepkisinin dönüp dolaşıp beni bulacağını biliyorum… Ama sen bambaşka biri olabilirdin… pırıl pırıl zekâsını hayat daha güzel aksın diye kullanan, ele geçirmek yerine beslemeye çabalayan biri… Sen başka olsaydın hayatın da bambaşka olabilirdi… ama değilsin. O yüzden işte tam da bu köşedesin. Alamadın derslerini ve olamadın” dedikten sonra kapıyı açtı, kapının önünde iki gardiyan vardı, Can tanımıyordu bu adamları. Özge koridorda uzaklaşırken Can kendi gardiyanı nerede diye kapıya yaklaştı, baktı, yoktu.</p>

    <p class="paragraf ParaOverride-7">Merdivenlerin başında bir hamlede geri döndü Özge, “Az kalsın buraya neden geldiğimi söylemeyi unutuyordum” dedi küçücük bir tebessümle. “Çıkmak için yaptığın ayarlamalarından haberim var” diye devam etti büyüyen bir gülümsemeyle. “Verilen izinleri benden aldığını bilmek seni ne kadar şaşırtırdı?” dedikten sonra daha da bir dikkatle baktı Can’ın yüzüne, sanki istediği cevabı aldı onun ifadesinde ve “Epey” dedi sakince ve saatine baktı. “Hımmm...” diyerek bakışını Can’a kaldırıp “Burayı bu kadar konforlu yapmana izin verdik, çünkü oyun alanın olmazsa rahat durmayacaktın ama her zamanki gibi hak etmediğin halde daha fazlasının peşindesin. Bakalım yeni kadroyu beğenecek misin? Birazdan tanışırsın.”</p>

    <p class="paragraf ParaOverride-7">Döndü ve merdivenlerden inerken Can’a bakmadan, “Sağlık bakanının selamı var, istifasını verirken aranızdaki anlaşmayı yerine getiremeyeceği için üzgün olduğunu sana iletmemi istedi” dedi, sesindeki gülümseme kelimelerinin ifade ettiği kinayeden çok daha iğneleyiciydi.</p>

    <p class="paragraf ParaOverride-7">Her şey çökmüştü… Özge’nin birkaç cümlesiyle aylardır kurduğu hayal yok olmuş ve yükseldiği o yerden dibe vurmuştu Can. Kendisini bekleyen iki gardiyanın arasında Özge’nin gidişini izledi, öfkesi büyüdü içinde ama adamlar onu aşağı indirirken tepki vermedi, önce durum değerlendirmesi yapacaktı. Buradan çıkacaktı! Vazgeçmediği sürece insanın daima bir şansı vardı!</p>

    <p class="paragraf ParaOverride-7">Alt kat çok kalabalıktı, hastalar salonda toplanmıştı, koridorlarda tanımadığı hasta bakıcılar vardı… her taraf karışmıştı, personel telaşlıydı. Kimse bakmadı, bakamadı Can’ın suratına, hepsi yaptıkları işbirliğinin ortaya çıkmasından tedirgin olmalıydı. Onu da diğer hastalarla birlikte salona koydular. Bu dördüncü girişiydi bu salona, nerede olduğunu hatırlatan tek yer burasıydı, aklında kaybolmuşların bir arada toplandığı bu salon gençliğinde, Umut olduğu zamanlarda Can’la kâğıt oynadığı salona benziyordu, belki de o yüzden buradan nefret ediyordu. Kaçmıştı oradan, çok uzaklaşmıştı, dünyanın zirvesine çıkmıştı ama şimdi yine buradaydı… hayattan kaçılır mıydı? Pencereye yakın, geri kalan herkese uzak köşeye geçti.</p>

    <p class="paragraf ParaOverride-7">Dikkatlerini, salonun dört köşesinde aynı anda açılan televizyonlara veren zavallı kayıpları izledi. Hayatları kendi kontrollerinden çıkmış, başkasının verdiği kararla buraya kapatılmışlardı. Toplumun delileriydi bunlar, belli ki diğerlerinin arasında var olamamışlardı. Hepsi gözlerini dikmişti televizyona, güneş enerjisinden alınan elektriğin nasıl da dünyayı değiştireceğini anlatıyordu bir haber. “Hadi” diyordu sokaktaki insanlar, yıktıkları elektrik direklerinin etrafında gösteri yapan çevreciler “Hadi!” diye bağırıyordu, bu sefer polis bile onları alkışlıyordu. Bir senede bu insanlığa ne olmuştu?</p>

    <p class="paragraf ParaOverride-7">Biraz önünde durmuş katatonik bir şekilde pencereden dışarı bakan adama kaydı gözleri ve adam aniden kafasını çevirip onunla göz göze geldiğinde Can kaçırdı gözlerini. Kahretsin! Adam şimdi de o tuhaf yürüyüşüyle kendisine doğru gelmekteydi! Hasta bakıcılara baktı, bir tanesi kapının yanında, diğeri sandalyeye oturamayan adama yardımda, bir diğeri seslenilse yardıma koşacak uzaklıktaydı. Paytak yürüyüşlü tuhaf adam bir metre uzakta durup dikti gözlerini Can’a, bir süre konuşmadı. “Eski bir Tibet hikâyesi var, çok hoşuma gider” diyene kadar Can özellikle bakmamıştı ona.</p>

    <p class="paragraf ParaOverride-7">Tibet hikâyesi! Sanki bir dağın tepesinde anlatılınca daha bir anlamlı oluyordu kelimeler diye kendi uydurduğu hikâyelere Tibet hikâyesi adını vermişti Can. Kendi hikâyelerinden birini duyacağını sandı. Gözleri kısıldı, kafasını yavaşça adama çevirirken alaycıydı bakışları. Ama adam ona bakmıyordu, gözlerini pencereye dikmiş hikâyeyi anlatmaya başladı:</p>

    <p class="paragraf ParaOverride-7">“İki köy varmış. Biri kuzeydeymiş biri güneyde, birinde sürekli siyah giyerlermiş birinde sürekli beyaz. Bu iki köyde yaşayanlar öyle birbirine zıtmış ki, biri toprağa inanırmış, diğeri havaya, biri güneşten kaçarmış diğeri aydan. Ve iki köy maalesef bu zıt inançları yüzünden tam bin yıldır savaştaymış. Ve savaşları o kadar uzun sürmüş ki iki köyün nüfusu da verdikleri kayıplar yüzünden küçülmüş de küçülmüş. Sayıları bir elin parmaklarını geçmeyecek kadar azaldığında nihayet uzlaşmak zorunda kalmışlar ve haklılıklarında taraf bulmak için hep birlikte o diyarın en bilge kişisini görmek için bölgenin en yüksek dağına çıkmışlar.</p>

    <p class="paragraf ParaOverride-7">39 gün süren zorlu bir tırmanıştan sonra bilge kişinin mabedine nihayet varmışlar. Bilge kişinin karşısına geçip sırayla kendi inançlarının haklılıklarını, üstünlüklerini ona anlatmışlar. Her iki tarafın da anlatacakları bittiğinde bilge kişi biraz düşünmüş ve demiş ki:</p>

    <p class="paragraf ParaOverride-7">‘Eski bir inanışa göre, kişi dünyadaki yolculuğunu tamamladığında cennet ve cehennem arasında kendini bir ayna karşısında bulurmuş. Bu ayna o kişinin, dünyada geçirdiği süre boyunca, her konuda olabileceği, ulaşabileceği en yüksek potansiyeli sunarmış ona ve ruh, olabileceği o en iyi versiyonuyla, olmayı seçtiği versiyonu arasındaki farkı öyle netlikle görürmüş ki aynada, olabilecekken olmadığı şeylerin, yani doldurmadığı potansiyelinin pişmanlığı içine işlermiş. İşte o pişmanlık ruhun cehennemiymiş…</p>

    <p class="paragraf ParaOverride-7">Kendi versiyonunu tamamlamaya yaklaşanlarsa cennetin huzuruna kavuşurlarmış çünkü o huzur dünyada yarattıkları iyilikten beslenenlerin onlara ettikleri dualardan toplanırmış. İnsan ancak diğerine yol açınca yolu açılırmış.’</p>

    <p class="paragraf ParaOverride-7">İki köyün insanları birbirlerine bakmışlar, haklılıklarını bulmak için günlerce tırmandıkları bu dağda, bilge yerine koydukları bu adamın ne saçmaladığını anlamaya çalışmışlar… ama anlayamamışlar ve aralarından biri nihayet sormuş.</p>

    <p class="paragraf ParaOverride-7">‘İyi de bu hikâyenin bizim aramızdaki husumetle ne alakası var?’</p>

    <p class="paragraf ParaOverride-7">Bilge kişi sakin bir tebessümle açıklamış.</p>

    <p class="paragraf ParaOverride-7">‘Neye inanırsanız inanın, tüm inançlar, tüm felsefeler, ideolojiler, düşünceler, fikirler kişiye olabileceği en iyi versiyonu bulabilmesinde yardım etsin diye dünyaya yerleştirilmiş araçlardır. Siz olabileceğiniz en iyi halinize dönüşmeyi bir kenara bırakıp hanginizin aracı daha iyi diye kavgaya girişirseniz bırakın potansiyelinizi doldurmayı, kişi bile olamazsınız. Pişmanlığınız hayatınız olur ve potansiyelinizin aynasında görünmez olursunuz. Artık kavga etmeyi bırakın, en iyi araç, elindeki her ne olursa olsun daima elindekini ustaca kullanmaya çabalayanlarındır.’”</p>

    <p class="paragraf ParaOverride-7">Hikâyesi bitmişti. Geldiği tuhaflıkla sessizce döndü arkasını gitti adam.</p>

    <p class="paragraf ParaOverride-7">O aynayı düşündü Can, şimdi karşısında dikilse acaba kendisine gösterilen en iyi versiyonundan ne kadar farklıydı hali?…</p>

    <p class="paragraf ParaOverride-7">Herkesin tanıdığı, alkışladığı, kıskanılan biri olmayı başarmıştı ama fark yaratmış mıydı? Kendisine dua eden var mıydı?</p>

    <p class="paragraf ParaOverride-7">Tanınmak, alkışlanmak, kıskanılmak başarı mıydı?…</p>

    <p class="paragraf ParaOverride-7">Gözleri doldu, deli bir adamın anlattığı aptal bir hikâyede kendini bulmak zordu. Ama hayat her an, milyarlarca aracıyla, araçla bizimle konuşuyordu. Söylediklerine kulaklarımızı tıkasak, gösterdiklerine kafamızı çevirsek, hissettirdikleriyle savaşsak… ne yaparsak yapalım düşündürdükleriyle giriyordu aklımıza eninde sonunda. Her ihanetimizin cevabını veriyordu bize, ancak doğruda duranlar dimdik, gururla durabiliyordu o aynanın önünde.</p>
  </div>
</body>
</html>
