<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-20</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-17"><span><img alt="sekil.png" class="_idGenPageitem-6" src="../Images/sekil_fmt30.jpeg" /></span> 16. BÖLÜM <span><img alt="sekil.png" class="_idGenPageitem-6" src="../Images/sekil_fmt31.jpeg" /></span></p>

    <p class="arabaslik_orta" xml:lang="en-GB">Bugün</p>

    <p class="arabaslik_sol" xml:lang="en-GB">1. Davet</p>

    <p class="paragraf ParaOverride-7">Kültür Bakanlığı’nın sponsorluğunda ve ülkenin milli televizyon kanalının ev sahipliğinde hazırlanan davete, davet edilen herkes katılmıştı.</p>

    <p class="paragraf ParaOverride-7">Diğer ülkelerden gelenler de vardı, Uluslararası Maden Arama Enstitüsü’nün genel müdürü, Merkez Bankası’nın yöneticileri, Dünya Sağlık Örgütü’nün icra kurulu başkanı, Barclays PLC’nin CEO’su, Uluslararası Atom Enerjisi Kurumu başkanı, Uluslararası Petrol Araştırma Enstitüsü… dünyanın büyükbaşları.</p>

    <p class="paragraf ParaOverride-7">Global ekonomiyi kontrol eden üç beş aile için çalışan, sistemin ana damarları vazifesindeki tüm bu kurumların yöneticileri, yeni yapılan sarayda, seçimleri kazanması yıllar önce –1946 yılından beri– ayarlanmış hükümeti kutlamak için gelmişlerdi. Tabii sadece kutlama değildi bu ilginin sebebi, kısa bir süre sonra kendilerine tamamen açılacak ülkeyi yağmalamada kaptıkları köşeleri de sağlama almak istemişlerdi.</p>

    <p class="paragraf ParaOverride-7">Her biri aynı sistemin parçası olsa da hiyerarşi vardı aralarında. Alttakinin her an üsttekinin yerini alabilmek için tuzaklar kurabildiği ve üsttekinin de yerini kaptırmamak için alttakini her fırsatta ezebildiği bir hiyerarşiydi bu. Sisteme ve sistemin planlarına zarar vermedikleri sürece birbirlerinin kanından beslenebilirlerdi. Cehennem kurallarıyla çerçevelenip, güce ait olma ölçüsüyle lanetlenmişlerdi.</p>

    <p class="paragraf ParaOverride-7">Hepsi, adına yaşam dedikleri bu süre içinde sağlıklarını satın alacak ve diğerlerinin hayatlarıyla diledikleri gibi oynayacak kadar zenginlerdi. Ama hayatın sadece bir an olduğunu, evrenlerin mimarının, varlıkları, bu gezegene, bedenlerine inen yaşamın, Çi’nin, her formdaki, türdeki, bedendeki değerini bilip bilmeyeceklerini, varoluşa ne kadar saygı göstereceklerini test etmek için gönderdiğini bir türlü fark edememişlerdi.</p>

    <p class="paragraf ParaOverride-7">Evrende yanlış ve gereksiz hiçbir şey yoktu. Bu lanetlenmişlerin kurduğu kanserli sistemi kullanarak varoluşun tamamını test ediyordu hayat. Ya yaşamın yanında, varoluşa saygıdaydınız ya da tam karşısında canın yağmasındaydınız. Durduğunuz yerdi varoluşunuzun değeri. O yer tekâmüle hak kazanıp kazanmadığınızı belirleyecekti. İşte bu yüzden, nerede durduğunuzu iyi bilecektiniz, niye orada durduğunuzu asla unutmayacak ve asla yerinizden oynamayacaktınız, şartlar ne olursa olsun.</p>

    <p class="paragraf ParaOverride-7">Can Manay ve zekâsı dillere dolanmış akıllı karısının salona girdiğini görünce kendi düşüncelerinden sıyrıldı Özge. En son, aylar önceki sürpriz partisinde görmüştü bu adamı. Öldürülemez bir vampir gibiydi, tam bitti derken bir hamlede eskisinden bile daha sağlama almıştı kendini. Hükümetin izniyle TV kanalına ortak bile olmak üzereydi. Etrafına baktı Özge… her yerdeydiler. Mecliste kestiği eline, yarasına indirdi bakışını, ama asıl yarası hissettiği yalnızlıktı.</p>

    <p class="paragraf ParaOverride-7">“Evrende her şeyin birbirine bağlı olduğunu, tesadüf adını verdiğimiz şeyin aslında zihni gelişmemişlerin hayatın matematiğine taktığı bir isim olduğunu anlatıyor, okumanızı tavsiye ederim” diyen o ses tanıdık gelmese, kafasını çevirdiğinde sesin sahibine karşı kaynağını bilmediği bu tanışıklık hissi yara gibi içinde büyüyen yalnızlığını aniden ve içgüdüsel olarak doldurmasa, arkasında sohbet eden üç adama yaklaşmazdı Özge. Çünkü herkesten uzak durması gerektiğine emin olarak gelmişti buraya.</p>

    <p class="paragraf ParaOverride-7">Adamlardan diğeri, “<span class="CharOverride-10">Nakar</span>. İlginç bir isim…” dediğinde, Özge biraz önce duyduğu sesin sahibinin cevaplamasını umarak başını öne eğip tetikte bekledi.</p>

    <p class="paragraf ParaOverride-7">Nihayet, “Konuları ve karakterleri tamamen birbirinden farklı olsa da <span class="CharOverride-10">Eden’</span>in devamı <span class="CharOverride-10">Nakar</span>. <span class="CharOverride-10">Eden</span><span class="CharOverride-10">’</span>i okumuş muydunuz?” demişti o sesin sahibi.</p>

    <p class="paragraf ParaOverride-7">Özge, engelleyemediği bir hızda kafasını kaldırıp sesin sahibine baktığında, adam da aniden kafasını Özge’ye çevirdi ve küçük bir tebessümle gülümseyip aniden, “Merhaba Özge Hanım” dedi. Tanımadığı ama çok tanıdık gelen biri tarafından verilen selamın şokuyla ve diğer iki adamdan birinin bakanlıkta çalıştığını diğerinin de Sadık’ın kıçını yalamayı görev edinmiş bir milletvekili olduğunu bilmenin temkinliliğiyle zoraki gülümsedi Özge. Peki bu adam kimdi? Niye bu kadar tanıdıktı hali… sesi?! Adını nereden bilmişti?</p>

    <p class="paragraf ParaOverride-7">Adam rahatça elini uzattı Özge’ye, onu da sohbete dahil edercesine, doğallıkla, “Yeni milletvekilimiz” diye tanıttı diğerleriyle. Sosyal medyada hızla yayılan meclis töreni videosundan kendisini tanıdığını düşünse de hâlâ şaşkındı, fırsatını bulsa sizi nereden tanıyorum diye soracaktı ama adamın bakışında öyle bir hal vardı ki, sanki “Bekle…” diyordu. Kitaplardan, yeni çıkan filmlerden, eğitim sisteminde her hafta yapılan değişikliklerden sohbet ettiler. Özge sormadı, sabırla bekledi. Sadece dinleyip gülümseyerek hiç katılmadığı fikirleri dinlerken bekledi, işkence gibiydi. Ama o arada adamın adının Özen olduğunu öğrenmişti, isim de hiç tanıdık gelmedi. Sosyal Hizmetler’de çalışan bir doktordu, bu da hiç tanıdık değildi. Özen’in sesi dışında hiçbir şey tanıdık değildi.</p>

    <p class="paragraf ParaOverride-7">Diğer iki adamın dikkati aniden başka bir şeye çevrildiğinde nihayet fırsatını bulacağını sandı Özge, küçük bir adımla yaklaştı Özen’e ama sormasına fırsat kalmadan, “Özge Hanım tebrik ederim” demişti Sadık Murat Kolhan. Sese döndü, Sadık’ın kendisine uzattığı ele birkaç saniye gecikmeyle uzattı elini ve tokalaşırlarken, “Teşekkür ederim Murat Bey” diye karşılık verdi.</p>

    <p class="paragraf ParaOverride-7">Hissettiği şoku içine gömüp sanki sıradan bir selamlaşma yaşıyor gibi yapmak ne zordu!… Çünkü onu o sabah Çavuş Amca’nın yerinden beri görmemişti, mevsimler geçmişti. İşten ayrılırken Sadık’ın yardımcısı Burcu kabul etmişti istifa dilekçesini. Sadık’ı hayatının geri kalanında sanki bir daha görmeyecekmiş gibi gelirken şimdi karşısında dikiliyor olması ne çelişkiydi! Sıktığı elin sıcaklığı kendi teninde yer bulurken hissettiği şaşkınlık sevince dönüştü birkaç saniyeliğine ve elini çekti Özge. Sadık’ın bakışlarındaki sabitlik sanki o sevinci fark etmişti.</p>

    <p class="paragraf ParaOverride-7">Gözlerinin yeşiline yansıyan ışık sıcacıktı, kendisini gördüğü için sevinmişti, belliydi. Hüzün hissetti Sadık… avuçlarını açmıştı Özge elini çekerken. Gözlerini kendininkilerden ayırmadan, “Sizinle tanışmak isteyenler var” dediğinde, Sadık’ın içtenliğinin üzerinde yarattığı ikilemi atarcasına hafifçe geri çekti bedenini, sadece Sadık’ın anlayabileceği küçük bir geri çekilişti bu. Sadık’ın ifadesindeki ışık solarken Özen’e döndü Özge, konuşmak, daha doğrusu sorgulamak için sabırsızlandığı adam sohbete daldığı bir başkasıyla uzaklaşmaktaydı.</p>

    <p class="paragraf ParaOverride-7">“Tabii” dedi ve Sadık’ın yol gösteren elinin önüne geçip, hemen dibinde, hafifçe koluna dokunarak gittikleri yönü belirlemesi için ona izin verdi.</p>

    <p class="paragraf ParaOverride-7">Yanlarından geçtikleri politikacılar, genel müdürler bakışlarını onların üzerlerinde gezdirip selam verirken Sadık’ın tek düşündüğü elinin değdiği o tendi… Oda sanki bomboştu. Davete katılan 600 kişi yok olmuş, iki parmağının ucuyla değdiği koluna yön vererek ilerleyen Sadık’la Özge’yi baş başa bırakmışlardı. Sadık ileriye diktiği bakışlarını bir an kaydırıp Özge’ye baktı. Özge’nin bakışları ileride, dudakları kapalıydı, açık göz kapakları kirpiklerini iyice dikleştirmişti… Sadık’ın kalbi hızlandı, iki parmak yetmedi, elini hafifçe kaydırıp Özge’nin kolunu kavradı, tutmadı, tüm eliyle temas ediyordu sadece. O dokunuşla birlikte Özge gözlerini hafifçe ona çevirdi ama bakmadı. Salonun bir ucundan diğer ucuna yürüdüler, sanki bu salonda, bu gezegende ikisinden başka kimse yokmuş gibi…</p>

    <p class="paragraf ParaOverride-7">Özge’nin milletvekili olduğu partinin başkanına yaklaştılar, adamın coşkulu selamı sırasında elini çekti Sadık.</p>

    <p class="paragraf ParaOverride-7">Özge en son genel toplantıda tokalaşmıştı bu adamla ve Mahmut Konmaz’ın selamını söylemişti ona. Hakkında çıkan haberden sonra ortadan kaybolmuştu Mahmut Konmaz, bir siyanür torbası gibi içi boşalır boşalmaz sistemden atılmıştı, karanlığa adanmışların geri dönüşümü olmazdı. Dünyada işleri bittikten sonra belki evren bile kabul etmeyecekti bu ruhu satılmışları. Özge milletvekili seçildiği partinin genel başkanıyla tokalaşırken Sadık bir anda elini Özge’nin omzuna koydu, parmaklarının hissi vardı ama kolunun ağırlığı yoktu. İtiraz etmedi. Öylesine kolunu atmış birinden çok, kanatlarının altına almış biri gibi hissettirdi.</p>

    <p class="paragraf ParaOverride-7">Etrafı kalabalıktı başkanın. Fırsatçılarla, yalakalarla, ajanlarla çevrelenmişti ama cep telefonunun yazılı olduğu küçük kartı verdi Özge’ye, diğerleriyle sohbetine dönmeden önce ve ekledi.</p>

    <p class="paragraf ParaOverride-7">“İstediğin zaman hizmetindeyim Özge Hanım. Murat Bey’in arkadaşı bizim değerlimizdir.”</p>

    <p class="paragraf ParaOverride-7">Suratındaki gülümsemenin sahteliğini zorla taşıyarak başkanı selamlayıp yanından ayrıldı Özge. Başkanı olduğu partiden seçilmiş milletin vekili olduğu için değil, sistemin ana kumandalarından Murat Kolhan’ın arkadaşı olduğu içindi değeri. Biraz önce kanatlarının altında kendini korumada hissettiren o parmaklar adamın sözüyle önce anlam sonra da his değiştirdiler, kendini kapsanmış hissetti Özge. Uzun bir adım atıp omzuna dokunan parmaklardan kurtuldu. Ve dibindeki Sadık’la arasına mesafe koyarken Sadık’a sordu.</p>

    <p class="paragraf ParaOverride-7">“Anlamıyorum. Siz hükümetin adamı değil misiniz? Neden muhalefet size bu kadar kıymet versin? Yaklaşan parti başkanlık seçimleri için medyadan destek alabilmenin yalakalığı mı bu?”</p>

    <p class="paragraf ParaOverride-7">Sadık yanlarından geçen garsonun tepsisinden aperitif aldı, birini ağzına attı, çiğnerken alçak sesle ama gülerek Özge’ye eğilip, “Muhalefet! Anlamamakta ısrar ediyorsun Özge Hanım, muhalefet falan yok. Cephenin iki yakası da sisteme ait. Bu adamı kim koydu oraya sanıyorsun? Küçük bir skandal çıkartıp, daha önceden omurgasından yakaladıkları birini başa getirdiler. Gerçek bir muhalefet istiyorsan sen geçmelisin başa” dedi. İmayla gözlerine bakıp kulağına eğilerek, “Lütfen al bunu, sonra anlayacaksın neden” diye fısıldadı. Özge neden bahsettiğini anlamak için onun yüzüne odaklanırken diğer elindeki aperitifi Özge’nin dudaklarına doğru uzattı Sadık.</p>

    <p class="paragraf ParaOverride-7">Kendi ağzına uzatılan lokmaya baktı Özge, kaşlarını kaldırıp yapmacık bir gülümsemeyle selamlayarak, “Onu verecek birilerini bulacağınıza eminim. İyi akşamlar” dedi ve arkasını dönüp gitti. Sadık’ın davranışları hiç bu kadar yapış yapış olmamıştı. Nesi vardı!</p>

    <p class="paragraf ParaOverride-7">Özge’nin adaplı kıyafetine baktı Sadık, elindeki aperitifi ağzına atarken. Üzerindeki diz altı döpiyes ve altına giydiği erkek ayakkabılarıyla oyunun kurallarına şekil itibariyle uymayı kabul eden mızıkçı bir çocuk gibiydi.</p>

    <p class="arabaslik_sol" xml:lang="en-GB">2. Can &amp; Bilge</p>

    <p class="paragraf ParaOverride-7">Sabırsızlık içindeydi Can. Sabırsızlandığı şeyi kimseyle paylaşamayacak bir sabırsızlıkta sıkışmış, etrafını izlemekteydi. İşten kovdurduğu kızın, Murat Kolhan’ın yanından ayrılmasını izledi. Murat bu kızla çok ilgiliydi, peki milletvekili olduğu doğru muydu bu kadının?</p>

    <p class="paragraf ParaOverride-7">Bilge koluna dokunup bu sezon işe aldıkları genel yayın yönetmeninin selamlaşmak için beklediğini belirtince bakışını aldı Murat Kolhan’dan. Genel yayın yönetmeniyle yapılan kısa sohbetin ardından diğerleriyle selamlaşmaya devam ettiler.</p>

    <p class="paragraf ParaOverride-7">Can’ın dibindeydi Bilge ama sanki çok uzaktı. Her tokalaşmadan sonra önünde bağladığı kollarının sıkılığı, kolunun üzerindeki parmaklarının durmak bilmeyen ritmik hareketleri, kendisine sorulan sorulara verdiği üstünkörü cevaplar ve sürekli etrafında olan gözlerinin kendininkilerle hiç buluşmaması tuhaftı.</p>

    <p class="paragraf ParaOverride-7">Bir şey olmuştu, emindi. Biraz kurcalasa çorap söküğü gibi gerisinin geleceğini biliyordu ama kurcalamanın varacağı yer, gitmek istediği yer miydi? İşte bundan emin değildi… Ne yapması gerektiğini bilmiyordu Bilge, sadece ne yapması gerektiğini bilmediği zamanlarda acele etmemesi gerektiğini biliyordu. Sanki hayat o zamanlarda insanın sabrını test ediyordu. Sabrının testinde sakin olmalıydı. Bakışlarını Can’dan aldığında kendilerine doğru yaklaşan Arzum Unsur’u fark etti.</p>

    <p class="paragraf ParaOverride-7">Neredeyse uçlarına kadar sergilenmiş göğüsleri ve modası geçmiş kısa elbisesiyle artık tam bir klişeydi Arzum. Üne, paraya sahip olan ama hayatında huzur bulamayan, o magazin kadınlarından biri olmuştu. Hiç istemese de, her toplantıda defalarca zekâsıyla ezmek zorunda kalmıştı onu Bilge. Diğer alanlarda meydanı boş bulabilirdi ama zekâ gerektiren birkaç konuda ve Can’ın çıkarlarının söz konusu olduğu her konuda kontrolü ona bırakamazdı Bilge, sorumluluk kendisindeydi. Onca pasif agresif kapışmadan sonra Arzum nihayet yerini bulabilmişti. Aksi takdirde ortaklık yapmaları imkânsızdı. Madem bu kanala birlikte ortak olacaklardı, kurallar en başta konulmalıydı.</p>

    <p class="paragraf ParaOverride-7">Yurtdışından getirdiği programlarla kendi küçük medyasını kurmuştu Arzum, başta Can’ın desteği ve tabii sempatik, her yola gelir tavırlarının da etkisiyle. Tüm detaylarını Bilge’nin yönettiği kanalda Can Manay’ın diğer ortağıydı Arzum.</p>

    <p class="paragraf ParaOverride-7">Kıvrıla kıvrıla kendilerine yaklaşan Arzum’un Bilge’ye verdiği selamla, Bilge’nin nasıl da her şeyi yola koyduğunu anladı Can. Şaşırmadı. Birkaç haftada halledeceğine emindi zaten, ama kaçırması şanssızlıktı, bu süreci izlemek zevkli olurdu diye düşündü Arzum’a selam verirken. Arzum, eğilip öptü Can’ı… Hayret, dokunuşunda cinsellik yoktu diye düşündü Can. Bilge’ye epey saygı duymaya başlamış olmalıydı. Akıllı kadınlar saygı duydukları kadınların erkeğine bulaşmazlardı. Bilge ile seviyeli bir ilişki kurabilmenin çabasındaydı, nihayet. Arzum, “Başbakanı bekliyormuşuz. Ben çok açım” dediğinde Can da itiraf etti açlığını.</p>

    <p class="paragraf ParaOverride-7">Gecenin değişen detaylarını sormak istedi Bilge, atıştırmalık bir şeyler de getirecekti. Arzum ve Can’ı baş başa bırakıp büfeye, başbakanın ne zaman geleceğini öğrenmeye gitti.</p>

    <p class="paragraf ParaOverride-7">“Uzun kaldın Londra’da, iki haftadır seni bekliyoruz” diye çıkıştı Arzum, kendi getirdiği yabancı formatlar ve Can Manay’ın programıyla büyük fark atacaklardı. Can Manay’ın bir türlü Londra’dan dönmeyişi şaşırtmıştı.</p>

    <p class="paragraf ParaOverride-7">Can gülümseyip, “Bensiz her şey yolunda görünüyor, ben gidince konuları ikiniz daha iyi halletmişsiniz” dedi.</p>

    <p class="paragraf ParaOverride-7">Arzum kendisine uzatılan tepsideki içkilerden birini alırken garsona söylendi.</p>

    <p class="paragraf ParaOverride-7">“İçki tepsilerinin yanında aperitif de olmalı!”</p>

    <p class="paragraf ParaOverride-7">Sonra Can’a dönüp gülümsedi, içkisinden bir yudum alıp aklındakini söyleyip söylememekte tereddüt eden bir ifadeyle gözlerini kıstı. Can profesyonel bir sırıtışla, “Söyle, çıkar baklayı” derken sanki kendisine söylenecek şeyi zaten biliyordu.</p>

    <p class="paragraf ParaOverride-7">Arzum, “Nasıl bir adamsın sen?” diye çıkıştı ve sonra bir yudum daha alıp kendisinden kısa olan Can’a eğildi. “Nereden buluyorsun böyle kadınları?” diye fısıldadı.</p>

    <p class="paragraf ParaOverride-7">Sırıtışı gevşemedi Can’ın, lafın devamı gelecekti, bekledi. Arzum, “Senin bu cadı karın herkesi ipe dizdi. Sakin, sessiz falan ama atmaca kadar sakin, karınca kadar sessiz ve çalışkan” dedi kafasını sağa sola sallayarak. “Avukatla avukat, yönetmenle yönetmen, bankacıyla bankacı oluyor kadın! Aklım durdu, pes ettim gördüğün gibi. Yaslandım geriye, emniyet kemerimizi bağlayalım götürsün bizi.”</p>

    <p class="paragraf ParaOverride-7">Can kahkahalarla güldü Arzum’a. Bilge’de gördüğü yüzlerce şeyden sadece birkaçını Arzum’un görüyor olması hoştu, başta adam yerine koymayıp hatta ezmeye çalışıp şimdi böyle teslim olmasıysa ironi. Arzum kafasını hâlâ hayır, olamaz dercesine sallarken Can’ın kahkahasına, yaklaşıp, “Ayrıca nasıl bir araba kullanmadır o kardeşim öyle! Kadın profesyonel rallici sanki! Yapamadığı bir şey var mı bu kadının?!” dedi.</p>

    <p class="paragraf ParaOverride-7">“Oral seks” demek istedi Can, ama gülmeye devam etti. Bilge’yle ilgili böyle bir bilgiyi kimseye veremezdi.</p>

    <p class="arabaslik_sol" xml:lang="en-GB">3. Bilge &amp; Özge</p>

    <p class="paragraf ParaOverride-7">Saygılarını, ancak onlara saygınızı kaybettiğinizde kazandığınız insanlar nasıl da küçülüyorlardı. Nasıl da gereksizleşip anlamsızlaşıyorlardı. Yemek bulma bahanesiyle uzaklaşmıştı Arzum’un yanından Bilge, saygıyı kaybettiğiniz birine gülümsemek zordu. Can bunu nasıl başarıyordu diye düşünerek onlara baktı barın önünden. Kahkahalarla eğleniyorlardı… Belki bir gün kendisi de öğrenecekti böyle rahat olabilmeyi. Barın üstüne dizilmiş tepsiden dört tane aperitif sığdırdı elindeki peçeteye. Daha fazla alırsa komik olacaktı. Başını kaldırdı, önünde dikilen servis elemanına tam yemek ne zaman diye soracaktı ki yanındaki kız ondan önce davrandı.</p>

    <p class="paragraf ParaOverride-7">“Yemek ne zaman?” diye hafifçe seslendi Özge, Can Manay’ın karısının önünde duran elemana. Kadının da acıktığı ve bu sorunun cevabıyla ilgileneceği kesindi.</p>

    <p class="paragraf ParaOverride-7">Garson, “On beş dakika önce olmalıydı. Hemen öğreneyim hanfendi” deyip gittiğinde, Özge, Can Manay’ın karısına bakıp gülümsedi.</p>

    <p class="paragraf ParaOverride-7">Kızın yeşil gözleri ne güzel diye düşündü Bilge, gülümserken nasıl da pırıltılı bir hale gelmişlerdi. Gülümsenmeye alışık değildi, karşılıksız sunulan bu alışık olmadığı tebessüme hemen samimi bir tebessümle karşılık verdi.</p>

    <p class="paragraf ParaOverride-7">“Ben de şimdi aynı şeyi soracaktım.”</p>

    <p class="paragraf ParaOverride-7">“Aklın yolu birdir. Özge ben…” dedi ve elini uzattı kız, gülümsemesi güzel yüzünde daha da büyürken.</p>

    <p class="paragraf ParaOverride-7">“Geçmiş olsun” dedi Bilge, sargılı elini ima ederek.</p>

    <p class="paragraf ParaOverride-7">Özge yaralı elini kaldırıp, “İş kazası” derken yine gülümsedi.</p>

    <p class="paragraf ParaOverride-7">Bilge safça, “Ah çok geçmiş olsun. Ne oldu?” deyince Özge’nin gülümsemesi hafifledi, basit de olsa böyle bir tepki beklemiyordu. Kızın gözlerinde ilgi vardı… gerçek miydi? Sessizliği doldurmak için ilgi yumurtlayan tavuklarla doluydu etraf. Ama Bilge’nin samimi bir hali vardı. Bu sahtelikten uzak ifadeyi, yapmacıksız tebessümü tanıyordu Özge. Neredeyse uzman olmuştu. Ama Can Manay’ın karısıydı bu kız, onun gibi biriyle evlenmişti! Hangi tarafta duruyordu belli değildi, belki henüz seçmemişti diye düşününce merak kapladı içini ve bilmek istedi. “İsterseniz nasıl olduğunu izletebilirim size” dedi.</p>

    <p class="arabaslik_sol" xml:lang="en-GB">4. Can Manay</p>

    <p class="paragraf ParaOverride-7">Bilge’nin o kadınla konuşmaya başladığını fark ettiğinde, kahkahası boğazına takıldı Can’ın. Özge elindeki telefonda bir şeyler karıştırırken Can’ın yüzüne yansıyan stresi fark edip onun baktığı yere döndü Arzum. “N’oldu?” diye sordu.</p>

    <p class="paragraf ParaOverride-7">Can, “Ne işi var bu kadının burada?” diye hırladı. Acaba ne gösterecekti Bilge’ye!</p>

    <p class="paragraf ParaOverride-7">Arzum, “Bilmiyor musun?” dedi şaşkınlıkla, Can, bilinir olması gereken bir şeyi bilmemenin tedirginliğiyle Arzum’a döndü. Arzum, “Bu kız, Özge Egeli. Milletvekili. Mecliste yemin ederken bıçak çıkarıp elini kesti ve öyle bir konuşma yaptı ki donup kaldı herkes. Videoyu görmedin mi?!” dedi.</p>

    <p class="paragraf ParaOverride-7">Can duyduklarını hazmetmeye çalışırken tepkisiz kaldı. Arzum telefonundan videoyu açarken Can’ın gözü yine Bilge ve Özge’ye kilitlendi. Milletvekili! İşte bu inanılır gibi değildi!</p>

    <p class="arabaslik_sol" xml:lang="en-GB">5. Özge &amp; Bilge</p>

    <p class="paragraf ParaOverride-7">Bilge kendisine uzatılan telefonu alırken kaza anını seyredecek olmanın tuhaflığı tedirgin ediciydi. Özge, “Dehşet bir şey değil!” dedi, onun tedirginliğini hissetmişti.</p>

    <p class="paragraf ParaOverride-7">Bilge hâlâ tedirgin bir şekilde gülümserken başlattı videoyu. Özge, “İzlemenize gerek yok dinleyin yeter” dedi.</p>

    <p class="paragraf ParaOverride-7">Bilge bir merhabadan konunun buralara gelmesini tuhaf bulsa da merakla izlemeye başladı. Akan videoda kürsüye çıkan Özge vardı. “Milletvekili misiniz siz?” dedi Bilge bir rahatlamayla.</p>

    <p class="paragraf ParaOverride-7">Özge kafasını sallayıp, “Dinleyin” dedi.</p>

    <p class="paragraf ParaOverride-7">Bilge, ses duyulmadığı için videoyu iyice kulağına yaklaştırıp dinlemeye başladı.</p>

    <p class="paragraf ParaOverride-7">“Yağmacılar! Başkasının hakkıyla beslenenler! Temsil etmeye yemin ettiği değeri yağmalayan herkes! İnançlıymış gibi davranıp ruhlarını paraya satanlar! İnançlarımızı pazarlayanlar!”</p>

    <p class="paragraf ParaOverride-7">İyice açıldı Bilge’nin gözleri ama kulağından çekmedi telefonu, dinlemeye devam etti.</p>

    <p class="arabaslik_sol" xml:lang="en-GB">6. Sadık Murat Kolhan</p>

    <p class="paragraf ParaOverride-7">Sadık sakince izliyordu. Etrafında toplanan kalabalığın boş sohbetine katılıyormuş gibi gülümserken gözleri uzaktaki barın hemen önünde, Can Manay’ın karısına videosunu izlettiren Özge’deydi.</p>

    <p class="paragraf ParaOverride-7">Gerçi Can Manay’ın allak bullak olmuş hali de izlenmeye değerdi ama gözlerini hiç ayırmadan bütün gece Özge’ye dikecekti, herkes onu izlediğini, gözlerini ondan ayırmadığını görene kadar bakacaktı ona. Özge’ye verilen değeri diğerleri fark etmeliydi.</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">7. Bilge &amp; Özge</p>

    <p class="paragraf ParaOverride-7">Bilge kulağına dayamıştı videoyu iyice, Özge, “Hayattan asla saklanamazlar, kaçamazlar! Çünkü BİZ buradayız!” dediğinde telefonu kulağından çekip uğultular yükselen meclise baktı. Özge’nin elinden ve bıçaktan kan damlıyordu. Hemen yine kulağına yapıştırdı telefonu, çünkü yine konuşmaya başlamıştı.</p>

    <p class="paragraf ParaOverride-7">“Aldığım her nefeste, hakkına sahip çıkma onuru gösterenlerin yanında yer alacağıma, adalet için ne pahasına olursa olsun, kiminle olursa olsun, gerekirse kendimle bile savaşacağıma yemin ederim! Varlığım, canın haklılığına armağan olsun! Ne mutlu hakkımdır diyebilene! Hakkı için var olduğunu bilene!” diye bitirdi konuşmasını Özge birkaç alkış dışında derin bir sessizlikte. Elinden damlayan kanı umursamadan indi kürsüden.</p>

    <p class="paragraf ParaOverride-7">Özge anbean Bilge’nin ifadesini izlemişti, şaşkınlığın nasıl da gülümsemeye dönüştüğünü, o gülümsemede bir umut doğduğunu, hafifçe sallanan kafasının onayını fark etmiş ve Bilge’nin durduğu daha doğrusu zamanı gelince duracağı tarafı görmüştü. Bugünlerde insanların nereye ait olduğunu anlamak çok kolaydı! İki tip insan vardı hayatta, umursayanlar ve umursamayanlar. Sokakların duvarlarına yazılıyordu bu cümle: “Umursamayanlara karşı umursayanlar!” “Çatlama cesareti gösteren tohumlar” yazısının yanında, sağında, solunda… Umursamayanlar böyle bir yemini salaklık olarak görürken, umursayanlarda bir tebessüm doğuyordu. Umut dolu, “Nihayet!” diyen bir tebessümdü bu, Bilge’ninkiyle aynı.</p>

    <p class="paragraf ParaOverride-7">Video bittiğinde Bilge şaşkınlığın tebessümle birleştiği samimi bir ifadeyle, “Harikasınız!” dedi ve sonra heyecanla ekledi. “Eşimle tanışmanız şart!”</p>

    <p class="paragraf ParaOverride-7">Özge gülümseyip telefonunu geri alırken, “Eşinizle tanışmıştık biz yıllar önce, teşekkür ederim. Başka zaman selamlaşırız” dedi ve Sadık’tan öğrendiği uzmanlıkla, konuyu değiştirircesine, cevabını bildiği soruyu soruverdi.</p>

    <p class="paragraf ParaOverride-7">“Siz ne iş yapıyorsunuz?”</p>

    <p class="paragraf ParaOverride-7">Bilge’nin psikolog olduğunu söylemesi, Özge’nin bir terapiye ne kadar ihtiyacı olduğunu belirtmesi, Bilge’nin telefon numarasını verip onu davet etmesi öylesine doğal ve akıcı gelişti ki Can Manay, Özge’nin videodaki salaklığından aldığı keyifle kafasını kaldırıp Bilge’ye baktığında Özge çoktan onun numarasını kaydetmişti. Vedalaşmak için tokalaşıyorlardı.</p>

    <p class="arabaslik_sol" xml:lang="en-GB">8. Can Manay &amp; Arzum</p>

    <p class="paragraf ParaOverride-7">Bilge elinde bir avuç aperitifle döndü. “Acayip biriyle tanıştım Can! Biraz önce seyrettiğim şeyi seyretmen şart!” dedi.</p>

    <p class="paragraf ParaOverride-7">Arzum hemen atladı.</p>

    <p class="paragraf ParaOverride-7">“Ben şimdi seyrettirdim.”</p>

    <p class="paragraf ParaOverride-7">Can, “Ne salak insanlar var, kendi kuyusunu kazmış!” diye mırıldandı.</p>

    <p class="paragraf ParaOverride-7">Bilge, “Saçmalama. Muhteşem konuşmuş! Umut doldu içime!” diye tepki verdi ve Can’ın ifadesinde gördüğü anlamsız keyiften rahatsız, çattı kaşlarını.</p>

    <p class="paragraf ParaOverride-7">Can gülümsemek zorunda hissetti yüzüne yansıyan zalimliği saklamak için. Bilge’nin burnunun ucundan küçük bir makas alıp, “Ben kızın iyiliği için diyorum. Yoksa bana ne? Tanımıyorum bile” dedi.</p>

    <p class="paragraf ParaOverride-7">Bilge “Tanımıyor musun?” diye sorgulayacaktı ama tam karşısında, gelip giden insan trafiğinin gerisinde, uzakta kendisine odaklanmış iki yeşil göze yakalandı gözleri…</p>

    <p class="paragraf ParaOverride-7"></p>

    <p class="arabaslik_sol" xml:lang="en-GB">9. Özge Egeli</p>

    <p class="paragraf ParaOverride-7">Özge gözlerini ayırmadan Bilge’ye baktı… İşaret parmağını dudağına götürdü ve sus diye küçük bir işaret yaptı. Sonra yavaşça parmağını indirdi, hafifçe gülümsedi, başıyla selam verdi. Tüm bunları yaparken gözleri “Güven bana!” diye bağırıyordu.</p>

    <p class="arabaslik_sol" xml:lang="en-GB">10. Bilge &amp; Can Manay</p>

    <p class="paragraf ParaOverride-7">“Yemek ne zamanmış?” demişti Can ama Bilge duymamıştı, sanki hipnotize olmuş bir şekilde odaklanmıştı, bir yere, bir şeye, birine… Uzanıp Bilge’nin odaklandığı yere baktı… ilgi çekici bir şey göremedi. Tanıdık kimse yoktu, kalabalıkta sohbet eden insanlar dışında. “N’oldu hayatım?” dedi parmağının ucuyla onun kulağının arkasına dokunarak.</p>

    <p class="paragraf ParaOverride-7">Bilge dalgınlığından sıyrılamadan “Hiç…” dedi sanki yanında değilmiş gibi. Can “Bilge…” diye mırıldandı, her adını söylediğinde ona çağrıştırdığı şeyden emindi.</p>

    <p class="paragraf ParaOverride-7">Bilge dalgınlığından sıyrıldı. Kendisi için umut dolu bu mucizenin Can için salaklık olması ne acıydı… Aslında ne kadar farklıydılar. Zihnini Can’a odakladı, hiç istemese de, ne kadar da umursamaz ne kadar da alaycı olduğunu düşündü. İlk defa Can’la ilgili bilmediği şeylerin sadece geçmişi olmadığını fark etti, mesela inandığı şeyler nelerdi?</p>

    <p class="arabaslik_sol" xml:lang="en-GB">11. Özge Egeli</p>

    <p class="paragraf ParaOverride-7">Salih kendisine seslendiğinde irkildi Özge, Mahmut Konmaz skandalından sonra görmemişti onu. Salih yanına gelip, “Valla ben de sizi arayacaktım bu hafta! Allah’ın işine bak kısmet bu hayırlı güneymiş” demişti.</p>

    <p class="paragraf ParaOverride-7">Özge yine, samimiyetle kendisine sunulan gülümsemeye, aynı samimiyetle karşılık veremediği için ezildi ama yine de gülümseyebildi. O kırık gülümsemenin, kendi satılmışlığının dışarı yansıttığı sahtelikten kaynaklandığını bilmeyen Salih, anlattıkça anlattı. Enerji zirvesi yapmışlardı. Özge’nin anlattıklarından sonra Salih’te güneş ve rüzgâr enerjisi merakı uyanmıştı. “Arkadaşları inandıramadık ama holdinglerden birkaçını yatırım yaptırmaya ikna ettik” dedi. Her yıl hükümetin istediği yere, istediği kadar para göndermeye alışmış olan holdinglerin birkaçından alınan bu haracın yüzde 10’unun aheste aheste güya yenilenebilir enerjiye yatırılması kesinleşmişti. Herkesin tırtıklayacağı o yüzde 10’dan kim bilir geriye ne kalacaktı? İşte bu yüzden başarısızlık kesindi. Sonra da bu asalaklar konuşmaya başlayacaklardı, yenilenebilir enerjide iş yok diye.</p>

    <p class="paragraf ParaOverride-7">Ama yine de Salih’in cehaletinin altında kalmış merakının, aslında nasıl da kendi çapında çabaladığını fark etti Özge. İşte o zaman samimi bir gülümseme doğdu yüzünde.</p>

    <p class="paragraf ParaOverride-7">Salih anında fark etti kabul gördüğü bu ifadeyi. Özge’nin omzuna vurup, “Sen iyi birisin Özge Hanım!” dedi ve etrafına kaçamak bir bakış attıktan sonra kulağına yaklaşıp, “İyi gösteri çıkardın. Bizimkiler meraklandıydı ama anladık ki çoktan planlanmış” diye ekledi. Sırıtırken seni hınzır der gibiydi. “Hem kadınsın, hem dişli istesen seni parti genel başkanı bile yaparlar.”</p>

    <p class="paragraf ParaOverride-7">Özge şok geçirdi. Planlanan neydi? Bizimkiler kimdi? Nasıl anlamışlardı? Neyi anlamışlardı?! Yaparlar mıydı!? Özge’nin tebessümü tiksintiye bulanmış karışık bir sırıtışa döndüğünde Salih, “İyi misin Özge Hanım?” dedi, salaklığının doruklarında.</p>

    <p class="paragraf ParaOverride-7">Özge kafasını sallarken onlarca tepkiden hangisini vermesi gerektiğini seçmeye çalıştı, konuşamadı. Boşluğa kaydı gözleri ve baktığı boşlukta kendisine dikilmiş bakışı fark etti, sanki milyonlarca ışık yılı uzaktaydı Sadık, yanında kendisiyle konuşan bir grup adamın arasında bakışını ara ara Özge’ye kaydırmaktaydı.</p>

    <p class="paragraf ParaOverride-7">İçkisini ağzına götürürken milimetrik bir hareketle hafifçe bardağını kaldırdı Özge. Birkaç saniyede olmuştu her şey, Özge bakışını Sadık’tan çekip, “Elim acıyor biraz” dedi Salih’e.</p>

    <p class="paragraf ParaOverride-7">Salih salak salak, yaranın ne kadar zamanda iyileşeceğinden, iz kalırsa yapması gereken kocakarı çarelerinden bahsederken henüz anlıyordu Özge, neden herkesin ona selam verdiğini. Kendilerinden sanıyorlardı. Şimdi anlıyordu neden bu kadar sempatik bir şekilde karşılandığını. Bu sabahki yeminini planlanmış sanıyorlardı. Şimdi anlıyordu neden Sadık’ın o tuhaf sempatik tavırlarını ve ağzına o aperitifi uzatmasını, elini omzuna koymasını… neden hâlâ başına bir şey gelmediğini. Çünkü hem ciddiye almıyorlar hem de Sadık’ın sevgilisi sanıyorlardı.</p>

    <p class="paragraf ParaOverride-7">Don Kişot’tu Özge, ama değirmenlere karşı değildi, karşısında umursamazlar vardı. Yüzlerce umursamaz bir arada ona gülüyorlardı.</p>

    <p class="paragraf ParaOverride-7">Salih’in uğultuya dönüşen saçmalamalarının arasında derin bir nefes aldı. Donuk bir yağ gibi suratına yapışmış gülümsemesi kalbinde hissettiği ateşle erimek üzereydi. Lafa girip tuvalete gitmesi gerektiğini söyledi. Adım adım yürürken yanından geçtiği insanlara baktı, selam verse kesin selam vereceklerdi, hatta bazıları o selam vermeden selam vermişlerdi bile!</p>

    <p class="paragraf ParaOverride-7">Tuvalete girdi. İçerisi ışığa üşüşmüş sinekler gibi aynada makyajlarını tazeleyen kadınsılarla doluydu. Girdiği gibi çıktı. Ve çıkarken uzun boylu bir kadınla çarpıştı. “Pardon” diyerek yoluna devam edecekti ama kadının elindeki bir şeyler yere düşmüştü. Eğilip almak ile yoluna devam etmek arasında tereddütte kalarak eğildi Özge, yere düşen üç karton sigaradan bir tanesini alıp uzatırken sigaranın tuhaf şekilde tanıdık gelen yabancılığına baktı. Gitanes yazıyordu daha önce hiç görmediği tuhaf paketin üzerinde. Gitanes… isim kesinlikle tanıdıktı… Hatırladı! <span class="CharOverride-10">Darbe’</span>nin ilk sayılarının yakıldığı o arsada topladığı izmaritlerden birinin üstündeydi bu yazı.</p>

    <p class="paragraf ParaOverride-7">“Murat Bey’in karın ağrısı sigaraları” dedi Burcu paketi Özge’den alırken. “Dışişleri bakanı hediye getirmiş, arabasına götürüyordum” diye ekledi, daha önce hiç yüzünde belirmeyen sıcacık bir gülümsemeyle bakıyordu Özge’ye. “Bu arada Nasılsınız Özge Hanım? Tebrik ederim.”</p>

    <p class="paragraf ParaOverride-7">Şüphe kasırgalarının arasından zorla sıyrılıp gülümsedi Özge, sanki on tonluk bir taşı mimikleriyle kaldırır gibi zorlamaydı gülümsemesi çünkü aklını, hâlâ kutuda tuttuğu izmaritlerden, <span class="CharOverride-10">Darbe’</span>yi bulduğu o konteynerin içine girdiği anda hissettiği öfkeden sıyırıp niye tebrik edildiğini anlaması zor olmuştu “Sağ olun” diye cevap verebildi. “Sadık’ın sigara içtiğini bilmiyordum.”</p>

    <p class="paragraf ParaOverride-7">Burcu’nun gülümsemesi askıya alınmış gibi durdu ve düzeltti.</p>

    <p class="paragraf ParaOverride-7">“Murat Bey’in.” Sadık Bey de kimdi?!</p>

    <p class="paragraf ParaOverride-7">Özge, “Pardon. Murat Bey’in” diyerek onayladı Burcu’yu.</p>

    <p class="paragraf ParaOverride-7">“Nadiren, sadece çok canı sıkıldığında” dedi Burcu ve iyi akşamlar dileyip ağzından çıkan bir cümleyle Özge için her şeyi değiştirdiğini bilmeden dönüp gitti. Sivri topuklu hafif platformlu ayakkabılarının üstünde, uzay sirkinde çalışan bir cambaz gibiydi.</p>

    <p class="arabaslik_sol" xml:lang="en-GB">12. Can Manay &amp; Bilge</p>

    <p class="paragraf ParaOverride-7">Başbakanın gelişi yarım saat süren bir coşkuyla karşılandıktan sonra yemek salonu açılmıştı, yemekler dağıtılmış, karnı doyan insanlar çeşitli bakanların konuşmalarını dinlemişler ve tatlılara geçildiğinde bürokrasi hafiflemişti. Can yoktu uzun süredir. Hal hatır sorması gereken kişilerin masalarını dolaşıyordu, Bilge yalnız başına etrafını seyre dalmıştı. Etrafına bakındıkça bir tek kendisinin bekliyor olduğunu fark etti, başka kimse yoktu masasında oturmuş bekleyen. Herkes kısmet avına çıkmış gibi koparabilecekleri sözlerin peşinde milletvekillerinin, bakanların masalarını ziyaretteydiler.</p>

    <p class="paragraf ParaOverride-7">Can nihayet yanına geldiğinde, “Artık gidebiliriz” dedi. İşini başarıyla halletmiş gibiydi. Hemen ardından Arzum da geldi masaya, heyecanla Can’ın omzuna dokunup, “Acayip bir adamsın sen!” dedi. Can’ın nasıl da yeni program için Radyo Televizyon Kurulu başkanından avantaj kopardığını anlatmaya başladı. Kendini küçücük hissetti Bilge, sanki küçücük bir kız çocuğuydu ve diğer küçücük çocuklarla birlikte büyükçülük oynamak için toplanmışlardı. Etrafındaki herkes aslında küçücüktü, tek bir yetişkin yoktu ortamda. Kendi küçük ihtiyaçlarını hayatın merkezine koymuşlar, geri kalan her şeyi unutmuşlardı. İlk defa fark ediyordu Bilge, çünkü daha önce elini sıktığı onlarca milletvekilinin rüşvet almak ve birtakım işleri kolaylaştırmak için aracı olmanın çok dışında, aslında yüce bir görevleri olduğunu, ilk defa düşünüyordu.</p>

    <p class="paragraf ParaOverride-7">Can toparlanıp kalkarken Bilge’nin durgunluğunu kurcaladı “İyi misin?” diyerek. Bilge başını salladı, konuşmayacaktı ama ayaklandığında kendisine dikkatle bakan Can’ın cevap isteyen hali samimiydi. Yanlarından geçen kişilere hoşça kal dercesine selam verirlerken yürümeye başladılar.</p>

    <p class="paragraf ParaOverride-7">Koluna aldı Can Bilge’yi, kolunun ucundaki elini de avucunun içine alıp yavaşça okşadı çıkışa doğru ilerlerken. Bilge ona fısıldamaya başladı.</p>

    <p class="paragraf ParaOverride-7">“Halimize bak. Neyin parçasıyız biz? Bu adamlara rüşvet veriyoruz, sözler veriyoruz ve bize izin veriyorlar. Bu normal değil.”</p>

    <p class="paragraf ParaOverride-7">Can fısıltıyla Bilge’nin lafına girdi.</p>

    <p class="paragraf ParaOverride-7">“Biz vermezsek o sözleri, rüşvetleri, verecek başkaları kuyruk olmuş sırada bekliyor. Bunda şaşılacak bir şey yok. Binlerce yıldır bu böyle devam ediyor. Gayet normal. Asıl anormal olan, bunu şimdi, tam buradayken sorgulaman.”</p>

    <p class="paragraf ParaOverride-7">Çıkışa varmak üzerelerdi, Bilge sustu. Can haklıydı. Bunu konuşacaklarsa bile yeri burası değildi.</p>

    <p class="paragraf ParaOverride-7">“Gidiyor musunuz?” demişti kültür bakanının sözcüsü. Can ve Bilge dönüp selam verdiler. Can’ın yeni eve döndüğü için yorgun olduğunu açıklayıp kibarca izin istediler. Adam sımsıkı sıktı Can’ın elini, iki eliyle. Tam ayrılacaklardı ki, “Harika olacak bu yeni gösteri merkezi. Avrupa’nın en büyüğünün ülkemizde olması ülke açısından da büyük reklam. Yurtdışı ülke tanıtımlarımıza bile koyduracağız. Ama elinizi çabuk tutun Can Bey, bitsin hemen!” dedi.</p>

    <p class="paragraf ParaOverride-7">Bilge anlamadı adamın ne dediğini! Avrupa’nın en büyüğü… gösteri merkezi?!</p>

    <p class="paragraf ParaOverride-7">Can adamın gülümsemesine sırıtışla karşılık vererek, “Tabii, merak etmeyin” demişti. Arkalarını dönüp ilerlerken Bilge açıklama beklercesine baktı Can’ın yüzüne, Can stresli bir gülümseme halindeydi. Geride bıraktıkları adam yine seslendi.</p>

    <p class="paragraf ParaOverride-7">“Adını düşündünüz mü?” Can dönüp geçiştiren bir hareketle el salladı adama ve çıktılar kapıdan.</p>

    <p class="paragraf ParaOverride-7">Arabalarına doğru ilerlerken bir cümle bekledi Bilge ama Can aracın nerede olduğuyla ilgileniyordu. Bilge beklemeye devam etti.</p>

    <p class="paragraf ParaOverride-7">Araca bindiler, Can ne kadar yorgun olduğunu anlatarak başını Bilge’nin kucağına koyup uzandı, kafasını Bilge’nin kucağına sürtüp hadi saçımla oyna dercesine gözlerini kapadı.</p>

    <p class="paragraf ParaOverride-7">Bilge, tuttu Can’ın kafasını kaldırdı kucağından. “Bir dakika kalkar mısın?” derken döndü ona ve gözlerine bakıp sordu.</p>

    <p class="paragraf ParaOverride-7">“N’oluyor?”</p>

    <p class="paragraf ParaOverride-7">Kaçış yoktu. O salak boşboğaz herif yüzünden Bilge sorgulamaya başlamıştı ve şu an söyleyecekleri Bilge’nin merakını dindirmezse her şey sarsılacaktı. Derin bir nefes alıp pes etmiş gibi cevap verdi.</p>

    <p class="paragraf ParaOverride-7">“Sana sürpriz olacaktı eğer bu salak herif her şeyi bozmasaydı!”</p>

    <p class="paragraf ParaOverride-7">Bilge’ye yaklaştı, öpüp dikkatini başka şeye kaydırmak istedi ama Bilge hafifçe sabitledi Can’ın kendisine yaklaşan bedenini. “Ne sürprizi?” diye sorguladı.</p>

    <p class="paragraf ParaOverride-7">Can hınzır bir ifadeyle, “Anlatırsam sürpriz olmaz…” diye mırıldandı.</p>

    <p class="paragraf ParaOverride-7">Bilge dümdüz, “Bir gösteri merkezi, bana, ancak benim için yapıldığı söylendiğinde sürpriz olur” dedi. Laf oyunu oynayacak halde değildi. Can iki hafta geç gelmişti, yüzündeki o ifade tuhaftı, her şey tuhaflaşmıştı ama şimdi bu gösteri merkezi her şeyden daha tuhaftı.</p>

    <p class="paragraf ParaOverride-7">Can teslim olurcasına yasladı bedenini koltuğa ve açıkladı.</p>

    <p class="paragraf ParaOverride-7">“Bu kültür bakanı başımın etini yedi! İlla benim yönettiğim bir projeyle böyle büyük bir gösteri merkezi yapmak istiyorlarmış. Hani bir ara kalkışmıştım ya bir merkez yapmaya oradan akıllarında kalmış. Projeyi benim yönetmemi istiyorlar çünkü parayı bana ve benim etrafımdaki birkaç enayiye harcatmak istiyor işte, bedavacılar! Devlet bu, öyle hayır falan derken dikkat etmek lazım. Yoksa meraklısı değilim gösteri merkezi yapmanın! O yüzden söylemedim sana moralinin bozulacağını bildiğimden, suratın düşmesin istedim bu asalakların yanında. Bunlar bir paranın kimde olduğunu bir de kimin onlara kızgın olduğunu hemen anlarlar! Üstümden atmanın yollarını arıyorum.” Sonra Bilge’ye doğru yaklaştı. “Haftalardır görmüyorsun beni, hiç mi özlemedin?” Burnunu Bilge’nin yanağına sürttü, boynuna indi, kokladı. Yüzünü kaydırıp ağzını ağzının içine aldı, uzun uzun öptü. Dudakları ayrıldığında, “Bunca sahteliğin içinde tek gerçeğim sensin” diyerek başını kucağına koydu, okşanmak istercesine sürtündü Bilge’nin eteğine.</p>

    <p class="paragraf ParaOverride-7">Bilge parmaklarını soktu Can’ın aslan yelesi saçlarının arasına ve karıştırıp okşamaya başladı başını. Can gözlerini kapattı. Artık huzurluydu… Bilge bakışını dışarı çevirdi. Artık huzursuzdu.</p>

    <p class="arabaslik_sol" xml:lang="en-GB">13. Sokak<span class="dip CharOverride-11"><a class="_idFootnoteLink" href="#footnote-225-45" id="footnote-225-45-backlink">45</a></span></p>

    <p class="paragraf ParaOverride-7">Bu sefer iki kişiydiler. Elindeki kemanla zayıf, narin Nihan ve başına oturduğu o tuhaf aletle Deniz. Sokak’ın zeminine attıkları minderlere yayılmış gözlerini bir an olsun kendilerinden ayırmayan gençlere orkestra kıvamında müzik yapıyorlardı.</p>

    <p class="paragraf ParaOverride-7">Her cuma Sokak’taki bu canlı müziği sosyal medya sayfasına yüklüyorlardı. Hiçbir zaman aynı müziği iki kere çalmıyorlardı. İşi müziğe kanal olmak olanlar için müzik yapmak zaten nefes almak gibiydi. Aldıkları her nefes nasıl bir öncekinden farklıysa müzik de öyleydi. Müzisyenlerin maddeye olan eğilimi, sürekli ve birlikte müzik yapmanın ritmiyle siliniyordu, sürekli kanal olmanın yorgunluğu bir terapi gibiydi, zihinlerini gerektiğinde kapatmalarını sağlıyordu.</p>

    <p class="paragraf ParaOverride-7">Program 22.00’de başlayıp gece 02.00’ye kadar sürüyordu. Tekrarını dinlemek isteyenler internetten ücretsiz indiriyordu. Tek bir şart vardı, bir şey satmak ya da ikna için yapılan herhangi bir sunumda, reklamda kullanmak yasaktı.</p>

    <p class="paragraf ParaOverride-7">Bazen bir balerin yoktan var olurcasına başlıyordu dansına bir köşeye doğan hafif sarı ışıkta. Işık sönüyor ve başka bir köşede başka bir dansçı yeni bir ritimle hayat buluyordu. Karanlığın içinde müziğe şahitlik yapanlar ister müziği yapanlara dikiyorlardı gözlerini ister her müzikte değişen dansçılara ya da kapattıkları gözlerinin karanlığına… Bazen birkaç kişi kalkıp bedenlerini sessizce dinledikleri müziğe bırakıyorlardı. Ne izlerse izlesinler, dans etsinler ya da etmesinler hepsi anlamla doluyordu.</p>

    <p class="arabaslik_sol" xml:lang="en-GB">14. Ada &amp; Tugay</p>

    <p class="paragraf ParaOverride-7">Kapının çalmasıyla sızdığı minderlerin üstünden kalktı Ada, kapıya doğru ilerlerken yerdeki kemana bastı, ayağı acımıştı. Nihayet düğmeye ulaştığında, “Kim?” dedi. Tugay, “Aç canım” diye cevap verdi.</p>

    <p class="paragraf ParaOverride-7">Saat kaç olmuştu, Tugay onu alacaktı ama saatler önce gelmesi gerekmez miydi? Sahi saat kaç olmuştu! Stüdyoya yürüyüp duvardaki saate baktı. Gece yarısıydı.</p>

    <p class="paragraf ParaOverride-7">Tugay içeri girdi, elindeki çiçekleri Kültür Bakanlığı’nın davetinden getirmişti. Üzerindeki yazıyı söküp atınca yeni alınmış gibiydi. Çiçekleri Ada’ya uzatıp, “Aradım ama ulaşamadım sana, açmadın telefonunu” dedi.</p>

    <p class="paragraf ParaOverride-7">Ada telefonunu ararken, “Hiç çalmadı ki” diye itiraz etmişti.</p>

    <p class="paragraf ParaOverride-7">Tugay hemen deke gitti, yeni kayıtları görmek istedi. Dört şarkı daha vardı. Şimdiden Ada iki albüm çıkaracak kadar şarkı yapmıştı. Ama en iyilerini Şadiye’ye satmışlardı. Altın yumurtlayan çirkin bir tavuk gibiydi Ada, dudağının kenarından suratına yayılmış uçuğu ne kadar da iğrençti. Neyse ki uçuğu bahane edip öpüşme zahmetinden kurtulmuştu Tugay. Gözlerini kapatıp bir vazifeyi yerine getirir gibi beceriyordu onu, bu kadarı yeter de artardı.</p>

    <p class="paragraf ParaOverride-7">Şarkıları kaydetmek için deke daha önce taktığı belleği aradı, bulamadı. Eğilip dekin arkasına yerleştirdiği belleğe baktı. Yoktu. Düşmüş müydü? Derken Ada, “Ne arıyorsun?” dediğinde ona döndü. Hiç çağrı olmadığına emin olduğu telefonunu sehpaya bırakırken kül tablasında yarım kalmış jointi yakmaya çalıştı.</p>

    <p class="paragraf ParaOverride-7">Tugay, “Bellek vardı burda?” diye sordu.</p>

    <p class="paragraf ParaOverride-7">Ada yaktığı jointten bir nefes çekip, “Eeee?” dedi. Günlerdir buradaydı, bu aradım ulaşamadımlar eskimişti, aynı vücudunda etkisi eskiyen uyuşturucular gibi. Ne alırsa alsın etrafında olanların hesabını yapamayacak kadar uzun uyuşmuyordu artık.</p>

    <p class="paragraf ParaOverride-7">Tugay kaşlarını kaldırıp, “Ne demek eee? Sen mi aldın?” dedi.</p>

    <p class="paragraf ParaOverride-7">Ada ayağa kalkıp kuruluktan eğilen bir çalıya benzeyen bedenini taşıyarak iki adım attı Tugay’a. “İstemiyorum artık o karıyı müziğimle beslemeyi!” diye çıkıştı.</p>

    <p class="paragraf ParaOverride-7">Tugay’ın kaşları çatılırken Ada devam etti.</p>

    <p class="paragraf ParaOverride-7">“İnsan bir kez arar. Kız kardeşimmiş! Kıçımın kız kardeşi. O orospu mahvetti her şeyi!”</p>

    <p class="paragraf ParaOverride-7">Tugay, “Olur mu hiç! Şadiye çok seviyor seni…” derken Ada lafa girdi öfkeyle.</p>

    <p class="paragraf ParaOverride-7">“O yavrusunu bile yiyen pis bir örümcek! Ne sevmesi! Telefonlarıma bile çıkmıyor!” diye haykırdı. “Sen de saf mısın! Görmüyor musun?” Ada’nın gözlerinden birkaç damla süzüldü, burnunu hızla çekip damlaları sildi, izmaritin son nefesini de somurup, “Deniz haklıymış! Neyse, yalnız bırak beni” dedi stüdyonun içine doğru yürüyerek. “Masanın üstüne bırak!”</p>

    <p class="paragraf ParaOverride-7">Tugay iç cebindeki beyaz tüpü çıkardı, madem artık maskeler inmek üzereydi, suratındaki şaşkın ifadeyi silip, “Burada geçirdiğin her dakikanın bir fiyatı var. Eğer bana müzik veremezsen burda kalmaya devam edemezsin” dedi. Elindekini masaya bırakmadan bekledi.</p>

    <p class="paragraf ParaOverride-7">Ada geri döndü, elinden çekip aldı kokain tüpünü ve “Defol git şimdi!” dedi dişlerini sıkarak. Tugay arkasını döndüğünde de ekledi.</p>

    <p class="paragraf ParaOverride-7">“Aramışmış! Çocuk muyum ben! Herkes arıyor ulaşıyor sen her aradığında ulaşılamıyor! Yemeğe götürecektin beni!”</p>

    <p class="paragraf ParaOverride-7">Bir an düşündü Tugay, dönüp Ada’nın gönlünü alsa, geceyi onunla geçirip belleği de alabilirdi ondan… ama yapmamaya karar verdi, ona dokunmaya bile tahammül edemiyordu artık, giderek de zorlaşıyordu ama nasılsa tüm müzik hâlâ buradaydı. Hele bir ayılmaya başlasın, hele canının çektiğini bu kadar kolay bulamasın o zaman gösterecekti kimdi defolup gidecek olan! Tugay cevap vermedi, kendisinden son bir umutla samimiyet bekleyen Ada’ya bakmadı bile, çekip gitti.</p>

    <p class="arabaslik_sol" xml:lang="en-GB">15. Bilge &amp; Can</p>

    <p class="paragraf ParaOverride-7">Yatağında uyuyan Doğru’ya baktı huzurla Bilge. En sonunda başarmış olduğunu hissediyordu ona her baktığında. Sanki onu sırtına almış ve yapayalnız bırakıldıkları zehirli bir bataklıktan savaşarak çıkmıştı. Başarmıştı. Can’ın ayarlamalarıyla bu sene Doğru üniversitede matematik öğrenmeye bile başlamıştı. Diğer öğrenciler gibi sınavlara girmiyordu ama ödevlerini hazırlıyordu, bir sürü arkadaşı olmuştu, sınıfın en başarılısı oydu.</p>

    <p class="paragraf ParaOverride-7">Doğru’nun kapısını aralık bırakıp kendi odasına yürüdü. Yalın ayakları ahşap tahtanın üstünde huzur buldu. Ev bitmek üzereydi. Yaşadıkları onca yokluktan, yalnızlıktan sonra böyle bir yuvaları olması sanki bir mucizeydi. Can’dı bu mucizenin merkezi. Sadece eş değildi, dosttu ama onu ne kadar tanıyordu? Katman katmandı Can’ın karakteri, derinlere indikçe altından çıkan katmanları daha çok sevmişti Bilge, ama şimdi öyle derine inmek üzereydi ki, tedirgindi, sevdiği katmanların en dipte, sevilemez bir ilkelliği, benmerkezciliği, her oluşun merkezine kendisini koyan bir narsisti saklayabileceğini fark etmişti. Daha en dibe inmemişti, inmek istediğinden de emin değildi. O derinlerdeki basınca dayanabilir miydi?! Tedirgindi.</p>

    <p class="paragraf ParaOverride-7">Can hâlâ duştaydı. Sakince beyaz, uzun geceliğini giydi, tereddütle, dişlerini fırçalamak için banyoya girdi. Can duştan çıkmak üzereydi.</p>

    <p class="paragraf ParaOverride-7">Dişlerini fırçalayan Bilge’nin tertemiz haline baktı Can duştan çıkarken, kendisine uzattığı bornozu giyip ona sarıldı arkasından. Sonsuza kadar yanında olmasını istiyordu onun ama nasıl?! Duru’ya tekrar kavuştuğunda nasıl tutacaktı Bilge’yi yanında? İkisine de nasıl yer bulacaktı bu kısıtlı hayatta? Ama bu koku, bu huzur, yanına her uzandığında daldığı o uykunun güveni…</p>

    <p class="paragraf ParaOverride-7">Ağzındaki diş fırçasıyla aynadaki yansımalarına baktı Bilge, Can’ın ıslak saçları boynuna sokulmuş yüzünden geceliğine damlamaya başlamıştı ve boynunun solunmasından iyice huylanmıştı. Hafifçe çekti kendini, “Dişlerimi fırçalıyorum!” diye kıkırdadı. Can yanağından ıslak bir öpücük alıp odadan çıktı. Dişlerini fırçalaması bitince Can’ın peşinden gitti, nereden başlayacağını bilmiyordu ama içindekileri onunla paylaşmaya karar vermişti. ama Can odada değildi. Aşağıya inmişti.</p>

    <p class="paragraf ParaOverride-7">Ormanın içindeki ahşap evin büyük cam cephesinden dışarıya baktı Can, yer yer azıcık ışıklandırılmış ağaçlar çevrelemişti evin etrafını çepeçevre saran çimenliği, çok güzeldi. Dönüp salona baktı, kocaman salon ortasında tavandan inen şöminesiyle ve bir basamak yukarıdaki büyük mutfağa açılan yemek bölümüyle Fi’den uzakta bir tertiple tamamen Bilge’nin kullanıma önem veren zevkindeydi, tuhaf bir şekilde güzeldi. Belki de huzurdu o güzelliğin adı. Daha önce hiçbir evinde bulamadığı huzur bu evin her köşesinden fışkırıyordu. İnşaat tamamen bitince burası daha da huzurlu olacaktı. Koltuğun köşesinde bırakılmış battaniyeye baktı, Bilge’yle hayat ne kadar doğaldı.</p>

    <p class="paragraf ParaOverride-7">Bilge “İyi misin?” diye mırıldandığında Can dönüp ona baktı, merdiven basamağındaydı. Ona hissettiği sevgi ummadığı bir şekilde sapasağlam yerindeydi. Ama aklı karışıktı, Duru’yla olmak Bilge’yle yaşamak arasında ihtirasın huzurla çarpıştığı yerde köşeye sıkışmıştı. “Sen uzan hayatım ben birazdan gelirim, biraz evi yalnız gezmek istiyorum” dedi.</p>

    <p class="paragraf ParaOverride-7">Haftalardır görmüyordu onu ve Can şimdi evi yalnız gezmek istiyordu… samimiyetle “İyi geceler…” diye mırıldanıp yukarı çıkacaktı Bilge. Ama Can uzandı onu kendine çekti. Sadece iyi geceler öpücüğü verecekti.</p>

    <p class="paragraf ParaOverride-7">Bilge’nin kenetlenmiş dudaklarını öptü sıkıca, kafasını çekip suratına baktı, birbirlerine şefkatle gülümsediler. Bilge iyi geceler deyip dönmüştü ki, Can yine çekti onu kendine bir daha öptü, kenetlenmiş dudaklarından bu sefer dilini bir kilidi açar gibi dudaklarının arasına sokarak. Bilge hafifçe aralamasa dudaklarını, Can’ın dili sıcacık kavramasa o yumuşaklığı, Bilge’den çıkan o küçük, sade nefes incecik bir sese dönüşmese, o ses Can’ın bedende gezinip erkekliğini harekete geçirmese onunla sevişmeyi düşünmeyecekti Can. Uyumayı, sohbet etmeyi, gezmeyi, yaşamayı istiyordu, sevişmeyi değil.</p>

    <p class="paragraf ParaOverride-7">Kendisinden bir basamak yukarıda duran Bilge’nin geceliğini sıyırdı ve yakasındaki düğmeleri açıp göğüslerine ulaştı. Bilge kendini çekti biraz, konuşamadıkları onca şey varken sevişmek istemiyordu ama Can tuttu onu, nefes nefese “Buraya gel” derken kendine çekti iyice ve ağzıyla yapıştı göğsüne. Parmakları kadınlığına masaja başladığında Bilge düşüncelerini toplamaya çalışarak “Bir dakika” demeye çalıştı ama Can çoktan girmişti içine, Bilge daha ıslanmamıştı bile. Can’ın ritimli hırıltıları arasında, merdiven başında, zihniyle bedeni arasında çelişkideydi Bilge. Elleri Can’ın aslan yelesi saçlarına geçip gözleri Can’ın suratına odaklandığında o da katıldı ritme. Hafifçe asıldı parmaklarını geçirdiği saça ve kafasını geriye çekip suratına bakarken mırıldandı. “Adımı söyle.” Can’ın inlemeleri arttı, ritmi hızlandı, Bilge’nin yukarıdan bakan gözlerine bakıp arsızca dudaklarına saldırdı, dudaklarını emip ağzının içine solurken “Bilge…” diye hırladı.</p>

    <p class="paragraf ParaOverride-7">Bir deneyin, ikinci evresinde hiç beklenmeyen bir veriyi test edercesine Can’ın boşalırken çıkardığı sesleri izledi Bilge. Kendi adını söylerkenki hissini analiz etti. Duru’yu düşünerek sevişmediğinden emin oldu. Can boşaldığında çekti ağzını Bilge’nin ağzından ve gözlerine bakıp nefes nefese “Huzurumsun” dedi. Alnından öptü Bilge onu ve çıkardı içinden. Sonra iyi geceler deyip çıktı yukarı.</p>

    <p class="paragraf ParaOverride-7">Merdivene otururken, Bilge’nin peşinden gidip, onunla duşa girip sonra da huzurla uyumak geçti aklından… kalktı. Aklından geçeni yapacaktı. İki basamak çıkmıştı ki telefonunu şarja takması gerektiğini hatırladı, geri döndü, girişe bıraktığı telefonunu aldı. Yine yukarı çıkarken durdu. Kendisine en çok keyif veren yaramazlığı yapmak üzere olan bir çocuk gibi heyecanlı, döndü ve giriş katındaki banyoya girdi, yavaşça kapıyı kapattı, kilitledi. Parmak izini bastırarak açtı telefonunu. Kahretsin! Kulaklıkları çantasında unutmuştu. Çantası soyunma odasındaydı. Sıkılarak iyice kıstı telefonun sesini ve onlarca dosyadan birinin içine sakladığı videoyu başlattı.</p>

    <p class="paragraf ParaOverride-7">Cep telefonundan çekilen videoda, Duru sahnenin ortasında kızıl saçları ve kostümüyle rolünü oynuyordu. Sağ eliyle arkaya ve aşağıya doğru uzattığı tefe kıvırdığı sol ayağının ucuyla vuruyordu. Esmeralda olmuştu.</p>

    <p class="paragraf ParaOverride-7">Önce klozetin üstüne oturdu Can, aynı videoyu yirmi kere seyrettikten sonra yere indi, sırtını kapıya dayayıp beş kere daha izledi. Sonra diğer videoya geçti.</p>

    <p class="paragraf ParaOverride-7">Duru Winter Dream’de<span class="dip CharOverride-11"><a class="_idFootnoteLink" href="#footnote-225-46" id="footnote-225-46-backlink">46</a></span> uçuşan elbisesiyle dans ediyordu. Üst üste izledi Can ve sonraki videoya geçti. Mayerling’de<span class="dip CharOverride-11"><a class="_idFootnoteLink" href="#footnote-225-47" id="footnote-225-47-backlink">47</a></span> Duru yakalanmıştı ve onu yakalayan adam Duru’nun kendisini geriye atmış bedenini kavramıştı. Erkekliğindeki hareketlenmeyi hisseder hissetmez hemen kapattı videoyu Can, onu düşünüp mastürbasyon yapmayacaktı. O karanlığa bir kez girerse nasıl çıksındı! Ayağa fırladı, yüzünü yıkadı. Banyodan çıktı. Bir saat önce hissettiği huzurdan eser kalmamıştı şimdi, kendini bok gibi hissediyordu. Kendi huzursuzluğundan kaçarcasına yukarı koştu. Üzerindeki bornozu çıkardı ve sessizce girdi yatağa, Bilge’nin ısısıyla karşılaşan bedeni üşüdüğünü hatırlamıştı. Daha da sokuldu Bilge’ye. Isınmaya başladı. Kollarını ona uzatıp iyice kavradı onu, sıcacık, mis gibi, yumuşacıktı. Çareye sarılır gibi sarılmıştı. Uykuya daldı.</p>

    <p class="arabaslik_sol" xml:lang="en-GB">16. Eti</p>

    <p class="paragraf ParaOverride-7">“Vücudun bağışıklık sistemi çok iyi çalışan bir mekanizma. Sinir sistemi üzerinden her hücreye, vücudun her köşesine yayılmış bir ağ. Hastalıkları ilaçlarla tedavi etmeye çalışırken bu ağı hiçe sayan tıp dünyası, böceklenmiş bir bahçeyi ilaçlarken böceklerle birlikte bitkileri de öldüren bir ilaçlama şirketine benziyor. İşte bu yüzden artık tıp ilerlemiyor. Halbuki, bedeni besleyip bağışıklık sisteminin görevini yapmasına destek vermek, dışarıdan takviye edilen bir sürü ilaçtan çok daha akıllıcadır. Çünkü aslında etkili olan tek şeydir. Grip olduğunuzda ateşlenirseniz, yani vücudunuz mikropla savaşıyorsa antibiyotik verirler ama antibiyotikler virüslerde etkili değildir, yine de verirler çünkü virüslerin çıkardığı savaşta bakterilerin de atağa geçmesini engellemek isterler. Ama aslında iyi desteklenen bağışıklık sistemi eğer görevini yapabiliyorsa atom bombası patlatmadan da savaşı kazanabilir. Tek çare iyi beslenmek. Detaylı bir beslenme programı içine girmeli ve paketlenmiş hiçbir şeyi vücudunuza sokmamalısınız.”</p>

    <p class="paragraf ParaOverride-7">Eti’nin kaşları çatıldı. Dudaklarını ısırdı. Hanım, “Sorun” dedi.</p>

    <p class="paragraf ParaOverride-7">Eti dile getireceği problemin hafifliğinden neredeyse utanmış, “Çerezleri saymazsak sağlıklı atıştırmalık yok. Gündelik yaşamda bir şeyler atıştırmadan yaşamak zorlayıcı. Psikolojiyle atıştırmanın bağlantısı o kadar güçlü ki, bağırsaklarımız ikinci beynimiz olduğu için, onları mutlu ettiğimizde mutlu oluyoruz” dedi.</p>

    <p class="paragraf ParaOverride-7">“Hiç çilek kurusu yediniz mi?” dedi Hanım, sempatik bir gülümsemeyle arkalarında bekleyen kıza işaret etti. Kız Hanım’ın istediği şeyi getirmeye gittiğinde, odaya girdiler.</p>

    <p class="paragraf ParaOverride-7">Eti, “Altın çilek?” diye sorguladı.</p>

    <p class="paragraf ParaOverride-7">Hanım, “Hayır, altın olanından değil, bildiğimiz çilek ya da elma, armut, mango… İnce ince kesilmiş ve gece boyunca dihaydre edilmiş meyvelerden bahsediyorum. Meyve kurusu demedim çünkü herkesin aklına kuru kayısı ya da kuru üzüm geliyor ama seramik bıçakla doğranmış özel bir fırında suyu çekilmiş çileği ve diğer tüm meyveleri denemenizi tavsiye ederim. Çikolataya olan ihtiyacınızı sıfırlayacak, üstelik kurutulduğu için şekeri azalmış lezzetli meyvelerle besleneceksiniz” diye açıkladı. Eti’nin suratında oluşan gülümsemedeki minnete baktı.</p>

    <p class="paragraf ParaOverride-7">“Ne güzel bir insansınız siz” dedi Eti.</p>

    <p class="paragraf ParaOverride-7">Hanım tebessüm etti. “Ben bir aynayım. Bana bakınca kendinizi görürsünüz” dedikten sonra elini Eti’nin omzuna koydu. “Bu son seansımız, bundan sonra beslenmenize dikkat ettiğiniz sürece dengede olacaksınız. Şanslısınız. Çok azımız böylesine yakınız dengeye. Sağlıklı olmanız yeterli olacak sizin için” dedi.</p>

    <p class="paragraf ParaOverride-7">Eti, dolan gözlerindeki yaşları bir hamlede silip sanki gözleri hiç ıslanmamış gibi tane tane, “Nasıl teşekkür edebilirim size? Minnetimi nasıl ödeyebilirim?” dedi.</p>

    <p class="paragraf ParaOverride-7">Hanım, “İyiliğin geri ödemesi olmaz, çoğalması olur. Dengesini kaybetmiş ama dengede olsaydı fark yaratabileceğini bildiğiniz bir kişiyi tavsiye etmeye hakkınız var. Seçiminizi bilgece yapın. Ve dilerseniz, çalışmalarımızın daha da derinleşmesi, yaygınlaşması için bağış yapabilirsiniz” dedi.</p>

    <p class="paragraf ParaOverride-7">Genelde konu paraya getirilince hissettiği o tırtıklanma duygusundan eser yoktu düşüncesinde. Hayatını kurtarmıştı bu kadın ve şimdi de canı isterse biraz bağış yapabileceğini söylüyordu ona. Hayatları kurtarılan insanların cömertliği vardı bu saklı cennette ve Hanım’ın ihtiyaçsızlığının, dikliğinin temellerini böylesine sağlam bir duygudan almış olması ne rahatlatıcıydı.</p>

    <p class="paragraf ParaOverride-7">Dayanamayıp sordu Eti.</p>

    <p class="paragraf ParaOverride-7">“Hiç hayatını kurtarmak istemediğiniz birine yardım etmek zorunda kaldınız mı?” Büyük paralara sahip olan kesimi düşününce çok azının hayatı kurtarılmaya değecek kadardı.</p>

    <p class="paragraf ParaOverride-7">Hanım tebessümle, “Buraya gelen herkes yardım alır” dedi. “Benim ya da bir başkasının isteği önemli değildir. Aracıya saygı duyarız. Eğer aracı tek hakkını kullanıp o kişiyi buraya getirecek kadar değer verdiyse, o zaman bizim için de değerlidir. Ayrıca iyi ya da kötü dengede olma şansı verilen insanların iyiliğe yatkın olduklarını görüyoruz burada. İnsanın içindeki karanlık dengesizlikle birleşince insanlık için daha da tehlikeli oluyor.”</p>

    <p class="paragraf ParaOverride-7">Hanım, vedalaşıp Eti’yi dengenin kollarına bırakırken bir kız girdi içeri, gazı açmakta olan adamı durdurup elindeki küçük paketi Eti’ye gösterdi. “Seansınız bittikten yarım saat sonra denemenizi istedi Hanım” dedi, torbayı masanın üstüne koydu ve gitti.</p>

    <p class="arabaslik_sol" xml:lang="en-GB">17. Can</p>

    <p class="paragraf ParaOverride-7">Hayat güzeldi, dengede olduğun sürece. Kendi içinde dengesini kaybetmek, fırtınada oradan oraya uçan bir yaprağa dönüştürüyordu insanı. Tutunmak için ne kadar çabalarsan çabala, ellerin olmadan nasıl tutunurdun ki hayata? Denge, hayatın çalkantısından çıkıp ahengine dahil olmanın ilk koşuluydu. Denge merkezinde indi aracından Can, şoförünü gönderdi, sonrasında biraz yürüyecek ve öyle dönecekti işe. İnsan dengedeyken etrafında akan hayatı izlemek, sıcacık bir şöminenin yanında keyifle ısınırken pencereden fırtınayı izlemek gibi bambaşka bir keyifti. Çocuğu aradı gözleri, ama yoktu. Bugün erken gelmişti. Aslında randevusuna iki saat vardı ama dengelenmeden onay vermek istemiyordu gösteri merkezinin çizimleri üzerindeki çalışmaya. Demir kapının önüne giderken oto yıkamada çalışanlara selam verdi. Nasıl da özlemişti burayı. Hislerinin, dengesizliğinin bir düğüm gibi çözüldüğü yerdi burası. Yatırım yapmayı teklif etmişti ama Hanım ilgilenmemişti, konuyu bir daha açmamasını rica etmişti. Çok tuhaf bir kadındı. Can aniden durdu. Olamaz diye mırıldandı, gördüğü şeyin karşısında!</p>

    <p class="paragraf ParaOverride-7">Hiç aklına gelmemişti bunca zamandır, hiç düşünmemişti. Bilge’yi arayıp sormak istedi. Sabahın bu saatinde Eti’ye ne oldu, ne zaman öldü diye sormak pek de iyi bir fikir değildi. Temkinli adımlarla yaklaştı bir zamanlar Eti’ye ait olan arabaya, dikkatle baktı. El değiştirmiş olmalıydı. Ama Eti’nin güneş gözlükleri hâlâ oradaydı!</p>

    <p class="paragraf ParaOverride-7">Tertemiz yıkanmış, cilalanmış arabanın kapısını yokladı, açıktı. Ön koltuğa eğildi. Eti’nin parfümü sinmişti. Konsolu kaldırıp içine baktı. Eti’nin her zaman kullandığı aynı marka ıslak mendilleri ve navigasyon cihazı oradaydı! Torpidoyu açtı. Eti’nin yedek okuma gözlüklerinin altından ruhsatı çıkardı. Baktı. Araba hâlâ Eti’nin şirketine aitti. Satılmamıştı, içindeki eşyalar bile aynıydı. Bu Eti’nin arabasıydı!</p>

    <p class="paragraf ParaOverride-7">Çökmek zorunda kaldı Can, Eti’nin arabasının ön koltuğuna otururken dizleri titriyordu, ritmi sarsılmış kalbi, bir hızlı bir yavaş atıyordu. Ne oluyordu! Eti gitmemişti! Nasıl gitmezdi! Neden kimse bunu kendisine söylememişti!</p>

    <p class="paragraf ParaOverride-7">Telefonunu çıkardı, bir hışımla Bilge’yi aradı. Bilge cevapladığında Can sadece “Eti” dedi ve bekledi.</p>

    <p class="paragraf ParaOverride-7">Önce bir an cıvıltılı “alo”su sessizliğe büründü Bilge’nin, sonra, “Hazır olmanı bekledik. Eti kendisi istedi, sen sorana kadar konunun açılmamasını…” derken Can sadede geldi.</p>

    <p class="paragraf ParaOverride-7">“Yaşıyor mu?”</p>

    <p class="paragraf ParaOverride-7">Bilge, “Evet, tabii” dedi, gülümseyen sesi pek sevinçliydi.</p>

    <p class="paragraf ParaOverride-7">Can kızmak istedi, bağırıp çağırmak ama onun yerine “Nikâhımıza bile gelmedi!” dedi, karmaşası kelimelerine bulaşmıştı, saçmalamaya hakkı vardı.</p>

    <p class="paragraf ParaOverride-7">Bilge, “O zaman tam iyileşmemişti” dedi. “Kesin değildi iyileşeceği, seni umutlandırıp sonra da yıkmak istemedi Eti, söz vermiştim sen sorana kadar söylemeyeceğime. Ona kalsa iyileşmesi garanti olmadan sen sorsan da istemedi söylememi ama ben sorarsan asla yalan söylemeyeceğimi söyledim. O zaman benden rica etti, senin iyiliğin için.”</p>

    <p class="paragraf ParaOverride-7">Benim iyiliğim için diye düşündü Can, defalarca manipüle edilmişti sözde iyiliği için, Eti’nin avucunun içinde, daima ondan bir adım… adımlarca gerideydi. Sürekli dönen bir çarkın içindeydi ve Eti o çarkın kendisiydi. Dişlerini sıktı, bağırmak, “Salak mısın sen!” diye haykırmak istedi ama sakin, kuru bir sesle, “Benden sakladığın başka bir şey var mı?” dedi.</p>

    <p class="paragraf ParaOverride-7">Bilge’nin suçluluk duygusuyla titreyen samimi sesi “Asla sana zarar verecek bir şey yapmadım. Sevinmen lazım, kızgın mısın?” diye sorguladı sanki Can’a rolüne geri dönmesi gerektiğini hatırlatırcasına.</p>

    <p class="paragraf ParaOverride-7">Can, “Tamam canım. Sadece şoktayım. Çok rahatladım. İçimde bir yaraydı. Keşke daha önce bilseydim rahatlamama yararı olurdu” dediğinde, “Ama hiç sormadın” diye sanki hissettiği suçlulukla azıcık iğneledi Bilge ve Can, “Lütfen ben söyleyene kadar Eti bilmesin bildiğimi. Ben kendim söylemek istiyorum. Konuşuruz sonra” dedi.</p>

    <p class="paragraf ParaOverride-7">Bilge söz verdi ama kapatmadı telefonu. “Bir şey var…” diye mırıldandı.</p>

    <p class="paragraf ParaOverride-7">“Evet?” dedi Can, daha ne olabilirdi ki, Hitler de mi hayattaydı!</p>

    <p class="paragraf ParaOverride-7">“Salı ve perşembeleri kitap kulübüne gitmiyorum” dedi Bilge, şimşekler çaktı Can’ın kafasının içinde ama sakince, “Eti’yi mi görüyorsun?” diye sordu.</p>

    <p class="paragraf ParaOverride-7">Bilge, “Evet” dedi, ne terslik var ki bunda dercesine bir evetti.</p>

    <p class="paragraf ParaOverride-7">Can hemen sempatikleşti, “Önemli değil hayatım, Eti’nin iyi olması benim için bir mucize” dedi.</p>

    <p class="paragraf ParaOverride-7">Bilge bir daha hiçbir konuda yalan söylemeyeceğine dair tutamayacağı sözleri sıraladı, telefonu kapattığında Can’ın kendine gelmesi birkaç saniye sürdü. Hâlâ dişlerini sıkıyordu. Burnundan aldığı derin nefesi yine burnundan verdi. Bağırmak istedi ama yine derin bir nefesle susturdu kendini.</p>

    <p class="paragraf ParaOverride-7">Ne kadar zamandır Eti yoktu?! Yakın geçmişinin bir kısmı bulanıktı, Duru’nun gidişinden sonraki bölümde, sanki o buhranın içinde kaybolmuştu Eti ve Can’ın fantezilerine yakışacak, mucizevi bir incelikle hayatından çıkıp gitmişti… ama bu sadece bir fanteziydi. Hayatının gardiyanından kolay kurtulmuyordu insan. Eti yaşıyordu ama daha da önemlisi buradaydı: Can’ın mahreminde, yine.</p>

    <p class="paragraf ParaOverride-7">Sabah buraya gelirken sahip olduğu motivasyon resmen bir dirence dönüştü şimdi. Hafif midesi bulanıyordu. İçinde yükselmek için tetikteki öfkesi sanki sıktığı dişlerinin hemen gerisinde beklemekteydi. Kalkıp gitmeyi düşündü, Eti’yi bir daha görmese ne farkı vardı ölmesinden?!… Ama gitmeyecekti. Onu aklından çıkardığı bu sürede, o sinsi bir yılan gibi buraya kadar gelmişti. Arka koltuğa geçti. Onu bekleyecekti.</p>

    <p class="arabaslik_sol" xml:lang="en-GB">18. Eti &amp; Can</p>

    <p class="paragraf ParaOverride-7">On beş kat daha ağır bir yerçekiminin olduğu, her nefesin ciğerleri yakan etkisiyle insanı nefes nefes kavurduğu, açlık hissiyle yenen şeylerin sindirim sistemini tıraşlayıp vücuttan parçalar götürürcesine zorla çıktığı ve bedeni taşımak için var olan kemiklerin eklemlere uyguladığı basıncın acısının her adımda hissedildiği bir gezegenden nihayet çıkmıştı Eti ve bu son seanstan sonra cennet tanımına sığacak bir hissin gerçekliğine gelmişti.</p>

    <p class="paragraf ParaOverride-7">Anahtarını oto yıkamadan aldı, sakince arabasına bindi. Aracı çalıştırdı, emniyet kemerini taktı, vitesi geri takıp çıkmak için arkasını döndüğünde uzandığı koltuktan o an doğruldu Can. Eti sıçradı, bastığı ani frenin etkisiyle araba da sarsılarak durdu.</p>

    <p class="paragraf ParaOverride-7">Can dümdüz bir ifadeyle gözlerini Eti’ye dikip, “Neden söylemedin bana?” dedi.</p>

    <p class="paragraf ParaOverride-7">Eti yaşadığı paniği atlatmak için derin nefes alıp, “Allah kahretsin Can!” dedi. Kalbi göğüs kafesinden fırlamak üzereydi!</p>

    <p class="paragraf ParaOverride-7">Can sakince bekledi Eti’nin yatışmasını… Yirmi otuz saniye sonra arkaya döndü Eti, “Ne işin var burda!” dedi.</p>

    <p class="paragraf ParaOverride-7">Can sanki vücudundan hayat çekilmiş kıpırtısız bir ifadeyle, “Kadınları almadıklarını sanıyordum” dedi.</p>

    <p class="paragraf ParaOverride-7">Eti, “Bu yüzden mi aklına gelmedi hayatımı kurtarmak!” diye karşılık verdi. İfadesi sertti.</p>

    <p class="paragraf ParaOverride-7">Can, “Nasıl iyileştin?” diye sordu. Cidden merak ediyordu. Eti önce cevap verecekti ama sonra vazgeçti, ne önemi vardı yaşadığı hastalığın nedenlerini, parazitlerin etkisini ona anlatmasının? Umursamıyordu! Resmen öldüğünü sanmıştı! Rahatlamış olmalıydı! “Ne zamandır nedenlerle ilgileniyorsun Umut?” dedi kendi bölgesinin onunkini tamamen kapsadığını hissettirerek.</p>

    <p class="paragraf ParaOverride-7">Can koltuğa yasladığı kafasını kaldırdı. Boşalmış ifadesi milim milim doldu, gözlerine tehdit eden, baktığı kişiye dikkatli olmasını haykıran o bakış geldi. “Umut öldü. Unuttun galiba. Sen hazırlamıştın ölüm raporunu” dedi.</p>

    <p class="paragraf ParaOverride-7">Eti önüne döndü, geriye bakmaktan boynu ağrımıştı. Dikiz aynasının merkezine, onun suratına bakıp tane tane kelimeleri ekledi.</p>

    <p class="paragraf ParaOverride-7">“Ben de öyle sanmıştım ama hayır. Ölmedi. Şekil değiştirdi. Olmak zorunda kaldığı o iğrenç halden sıyrılıp kendini yeniden var edeceğini düşünmüştüm… naiflikle. Bir hak verilse, bir şans… biri inansa, desteklese farklı olacağını düşünmüştüm. Tam tersi, olduğu şeyde ustalaştı, iyice karardı, koyulaştı. Kendini hayatın merkezine koyduğu o ruh halinin içinde, narsisizmin doruklarında, etrafındaki her şeyin kendisinden kaynaklandığını ya da kendisine vardığını hesaplayan çekilmez bir hal aldı.”</p>

    <p class="paragraf ParaOverride-7">Can dişlerini sıkmaya başlamıştı. Yıllardır boyunduruğu altında hissettiği Eti, şimdi, içi dikenli tasmasının ipini çekiyordu ve dilediği gibi çekiştirebileceğini sanıyordu. “Ne istiyorsun!” diye diklendi.</p>

    <p class="paragraf ParaOverride-7">Emniyet kemerini açtı Eti ve sakince geri döndü. Dikkatle baktı onun suratına ve “Sen ne istiyorsun Umut? Arabana binip pusuya yatan ben değilim, neden burdasın!?” dedi.</p>

    <p class="paragraf ParaOverride-7">Can sıktığı dişlerinin arasından, “Nasıl buldun burayı?!” diye hırladı.</p>

    <p class="paragraf ParaOverride-7">Eti tane tane yineledi. “Ne istiyorsun!” Bakışında en ufak bir sevgi yoktu artık.</p>

    <p class="paragraf ParaOverride-7">Can maskesini tamamen indirdi, “Hayatımdan çıkmanı istiyorum!” dedi.</p>

    <p class="paragraf ParaOverride-7">Eti, “Hayatın sandığın o hayali ben verdim sana! Aldığın hayatlara rağmen bir şansın oldu. Can’ın o çatıdan düştüğüne inandığımı mı sanıyorsun! Ne kadar hasta olduğunu seni akıl hastanesine tıktıklarında görememiştim ama şimdi o kadar ortadasın ki! Etrafındaki herkesin hayatı senin için bir oyun aracı. Zekâsıyla hastalığını kamufle etmiş bir hastasın sen!” dedi, çok sakindi. Acıma duygusuyla beslediği, etrafına acı veren lanetli bir şeye dönüşmüş bu hali tiksinti vericiydi. Yıllarca kendini kandırmıştı, onun zekâsını düşünüp onu topluma kazandırdığını söylemişti kendine ve bu mahlukat toplumları yok edecek bencilliği, sevgisizliği ve saygısızlığıyla artık Eti’nin kendini kandıramayacağı kadar karanlık, umursamazlıktan gelemeyeceği kadar tehlikeli karşısında durmaktaydı şimdi. Dengede olmak her şeyi ne kadar da çıplaklaştırmıştı.</p>

    <p class="paragraf ParaOverride-7">Can hesaplamadan vurabileceği en derin darbeyi isabet alıp, “Altımda inleyip sana Atacan’ı vermem için bana yalvarırken nasıl da seviyordun beni!” dedi. Sonra öne doğru yaklaştı. “Bir DNA testine bakar hayatını altüst etmem. Tek bir hamlede Atacan’a babasının kim olduğunu gösteririm. Oğlum o benim! Bana bulaşırsan kolay kurtulacağını mı sanıyorsun! Ve düşün Eti! Benden öncesini düşün! Annesinin nasıl da kendi öz babasının tecavüzüyle hamile kaldığını, o sapık ilişkiden doğan çocuğun nasıl da delirdiğini, o çocuğa annelik yapmak yerine doktorluğunu kullanıp zavallı Can Manay’ı nasıl da hastaneye kapattığını bilse Atacan… anne der mi sana?” dedi.</p>

    <p class="paragraf ParaOverride-7">Eti’nin gözlerinde fırtınalar yükseldi, denizden sularını alıp dağlara çarpan hortumlar gibi kabardılar. Can’ın kelimelerinin kendisinde yarattığı etkiden değil, ihmal edilmiş, sevilmemiş, her bakıldığında tiksinti hissettirmiş, sonunda bir çatıdan ittirilip kimliği çalınacak kadar lanetlenmiş gerçek Can Manay’a yapılan haksızlıktandı Eti’nin gözlerinde beliren fırtına.</p>

    <p class="paragraf ParaOverride-7">Can yükselen ve aniden dinen o bakışın kaynağını bilemedi. Sadece çok net fark etti, Eti dengedeydi. Gözlerinin içinde, suratında dokunulmaz olduğunu bağıran o ifadede görülüyordu dengesi. Hastalığından önce de zaten hep dengede değil miydi?! Kronikleşen hastalığı durumu biraz eşitlemişti. Ve Eti hastayken Can’ın dengeyi keşfetmesi onu öne geçirmişti ama şimdi hastalığı gitmiş, üzerine de denge merkezini keşfetmişti Eti. Eşitlik tamamen bitmişti. Can hafifçe öne doğru geldi, Eti’ye mırıldanıp af dileyecekti… ama sustu. Eti’nin bakışı onu susturdu.</p>

    <p class="paragraf ParaOverride-7">Hayatında başına gelen her kötülük, katlandığı her şey, karşısında durmuş ona “Ben hâlâ buradayım!” diyordu şimdi. Üstelik hayatında değer verdiği her şeyi lanetlercesine geçmişten çıkıp gelmişlerdi. Hiç yardım etmemeliydi Umut’a! “Hayır” dedi.</p>

    <p class="paragraf ParaOverride-7">Can’ın ifadesi karıştı, neyin “hayır”ıydı bu şimdi!</p>

    <p class="paragraf ParaOverride-7">“Kolay kurtulacağımı sanmıyorum” diye devam etti Eti, çok sakindi. Can’ın suratına yayılan tebessümün yerleşmesini bekledi. Can öne doğru yaklaştığında, gözlerindeki af dilemeyi görmüştü ama artık af dilenmek istemiyordu. Geriye yaslanmasını izledi. Sakince, “Eminim, biliyorum” dedi.</p>

    <p class="paragraf ParaOverride-7">Can’ın kaşları çatıldı, barış ilan edeceklerini sandığı düşmanı tarafından, buluştukları kanlı köprünün üstünden atılmış gibi hissetti kendini. Sıkılı dişleri arasından “Can’ı çatıdan atmam için beni nasıl işlediğini bilse… Senin kendi yavrusunu öldürten bir cani olduğunu… Konuşamam sanıyorsun, karşında blöf yapan biri var sanıyorsun” dedi.</p>

    <p class="paragraf ParaOverride-7">Eti’nin ifadesiz suratında yanağının kenarındaki o incecik çizgi ve sağ gözünün kenarındaki o kısılma, sanki sinir sistemine saldıran biyolojik bir silah gibi saldırdılar Can’ın aklına. Eti eğleniyordu!</p>

    <p class="paragraf ParaOverride-7">“Karşımda sadece yalan söyleyen biri var” dedi ama Can’ın söyleyecekleri henüz bitmemişti. “Benden daha hastasın sen! Sen olmasan Can düşer miydi o çatıdan! Her bana gelişinde, Can’ın sana saldırılarını bana her anlatışında, adım adım manipüle ettin beni! Senin suçun!”</p>

    <p class="paragraf ParaOverride-7">Eti’nin yanağındaki o çizgi belirginleşti, gözünün kenarındaki kısılma arttı, gülümsedi.</p>

    <p class="paragraf ParaOverride-7">“Doğru değil bu, biliyorsun. Manipülasyon senin ustalık alanın Umut, ben sadece motivasyonda güçlüyüm. Ve evet benim suçum. Hayatın elinden kurtarmaya kalktım seni, hayatın vermesi gereken şansı ben verdim sana ve halime bak, buradayım. Her konuyu çekip çevirebilecek kapasitede bir manipülatörle laf dalaşındayım” derken güldü, Can lafa girecekti ama Eti izin vermedi. “Sadece meraktan soruyorum, Çiçek’i öldürmene kim izin verdi Umut?! O zaman kim manipüle etmişti seni?”</p>

    <p class="paragraf ParaOverride-7">Eti’ye haykıracağı milyonlarca kelimesi vardı ama Çiçek’in anısı o kelimelerin arasında her şeyi altüst edercesine gezinmekteydi şimdi, nefretle baktı Eti’ye.</p>

    <p class="paragraf ParaOverride-7">Can’da büyüyen öfkeyi gördü, patlamasına izin vermeden ona yaklaştı ve tane tane, “Ağzından çıkacak her kelimeye çok dikkat et Umut. Hayatın üfleyeceğim bir mum gibi, benim kendi alevimle yaktığım ama maalesef kendini yangın sanan küçük, titrek bir pasta mumu” dedi ve Can’ın suratına incecik üfledi.</p>

    <p class="paragraf ParaOverride-7">Öldürmek istedi onu Can, boğazına yapışıp sıkmak, parmaklarıyla gözlerini oymak, dişleriyle şahdamarını koparıp atmak! Bir hamlede indi arabadan. Denge merkezine doğru yürürken arkasına dönüp bakmamak için savaştı kendiyle. Hayatında en güvendiği, en ihtiyaç duyduğu kişinin ilk defa öldüğünü hissetti. Gözleri doldu Can’ın, hissettiği şeyi hissetmemek için yumruklarını sıktı. Annesiyle sürekli kavga eden, her kavga sonrasında kendini iğrenç hisseden bir çocuğun annesine el kaldırmasının ilk pişmanlığı gibiydi hissettiği pişmanlık. Geri dönülmez bir yere sokmuştu kendisini ve Eti’yi, onu ve onun varlığının getireceği tüm avantajları da kaybetmişti.</p>

    <p class="paragraf ParaOverride-7">Eti, kafasını bir an geriye yaslayıp derin bir nefes aldı… Uzaklaşan Can’ın, sıktığı yumruklarına baktı, gözlerini kapadı. Hayat bir şans verse ve parçası olduğu bu yanlışlığı düzeltebilseydi keşke. Açtı gözlerini. Emniyet kemerini bağladı. Arabayı çalıştırdı. Yan koltuğa bıraktığı torbayı aldı. Açıp içindeki kurutulmuş kırmızı bir gülün yapraklarına benzeyen incecik çilek dilimlerinden bir tanesini ağzına attı… Önce tatsız geldi, tatlı ince bir plastik çiğnemek gibiydi, bir tane daha attı… sonra bir avuç. Otoparktan çıkarken keyfi yerine geldi. Ne kadar üzgün ya da karmaşık olursak olalım, yerken keyif ve sağlık veren bir şeyin etkisi küçümsenemezdi.</p>

    <p class="paragraf ParaOverride-7">Otobana çıkmıştı ki Can’dan mesaj geldi:</p>

    <p class="paragraf ParaOverride-7"></p>

    <p class="paragraf ParaOverride-13"><span class="CharOverride-10">“Birbirimizin canını yakmak istiyorsak emin olalım ki, ikimiz de çok etkili olabiliriz. Sadece sen değilsin, ben de varım! Beni kontrol edebildiğin yanılgısından çıkmak zorundasın, benden üstün değilsin. Benden daha iyi hiç değilsin! Senin izninle yapıldı ne yapıldıysa. Belki söylediğin için değil, ama izin verdiğin için oldu olanlar… Ne dersen de, bunu sen de biliyorsun.”</span></p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-45-backlink" id="footnote-225-45">45</a> Müzik önerisi: Eyes Shut (Live at Yellow Berlin) - Nocturne in C Minor Eyes Shut (Live at Yellow Berlin) - Reminiscence</p>

        <p class="dipnott">Brim - Ólafur Arnalds</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-46-backlink" id="footnote-225-46">46</a> <span class="CharOverride-10">Kış Rüyası</span><span class="CharOverride-10">,</span> The Royal Ballet Covent Garden</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-47-backlink" id="footnote-225-47">47</a> <span class="CharOverride-10">Mayerling,</span> The Royal Ballet</p>
      </div>
    </div>
  </div>
</body>
</html>
