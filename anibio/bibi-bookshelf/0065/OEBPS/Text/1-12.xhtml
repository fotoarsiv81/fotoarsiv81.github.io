<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-12</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"></p>

    <p class="anabaslik" id="_idParaDest-9"><span><img alt="sekil.png" class="_idGenPageitem-6" src="../Images/sekil_fmt14.jpeg" /></span> 8. BÖLÜM <span><img alt="sekil.png" class="_idGenPageitem-6" src="../Images/sekil_fmt15.jpeg" /></span></p>

    <p class="arabaslik_orta" xml:lang="en-GB">3 Ay Sonra…</p>

    <p class="arabaslik_sol" xml:lang="en-GB">1. Doğru</p>

    <p class="paragraf ParaOverride-7">Sağ sol sağ sol sağ sol… Ağacın sallanmasını izledi, her şeyin bir paterni vardı, hayat sürekli kendini tekrarlardı. Paterni bulmak, hayatı anlamak için her hareketi saymak, hesaplamak gerekti… Sağ sol sağ sol sağ sol, ön ve sağ, sol sağ sol, ön, geri, diyagonel, sağ, daha çok sağ, sol, geri ve ön… Ağacın paterni neydi?</p>

    <p class="paragraf ParaOverride-7">Nerede başlıyordu ilk hareketi ve nerede kendini tekrara dönüyordu tüm hareketleri? Hesaplamak lazımdı.</p>

    <p class="paragraf ParaOverride-7">Zorlanarak bakışlarını ağaçtan aldı Doğru, en zoru da ağaçlardı, onların hareketlerini hesaplamak yüzlerce yaprağın senkronizeden uzak sallanmasını da katarsak epey karışıktı. Hiç bölünmese, bölmeseler, belki yapabilirdi ama henüz başaramamıştı. Buraya her geldiğinde odaklandığı ayçiçeğine yürüdü. Tarlanın ortasına vardı.</p>

    <p class="paragraf ParaOverride-7">Her zaman durduğu yerde durup varoluşu anlamak için yine aynı ayçiçeğine odaklandı.</p>

    <p class="paragraf ParaOverride-7">Evren bir mekanizmaydı. Dev bir makinenin içindeydi Doğru, sürekli çarkların dönmesini, rüzgârın esmesini, mekanizmanın içindeki her parçanın hareket edip başka şeylere dönüşmesini izler olmuştu. İzlemekten, tüm dikkatiyle izlemekten başka çaresi yoktu, henüz ne işe yaradığını bilmediği bir mekanizmanın içindeydi. Çözmek zorundaydı. Bu mekanizma ne işe yarardı? Niye buradaydı?! Etrafındaki insanların gürültüleri, anlamı bozan hareketleri, mekanizmayı yavaşlatan halleri olmasa anlamak daha kolaydı. Ama insanlar her yerdeydi, izlemek istediği bu mekanizmayı kalabalıklar halinde kaplamışlar, her yerine bulaşmışlardı çamur gibi, işleyişi görünmez kılan bir tabaka gibi.</p>

    <p class="paragraf ParaOverride-7">Bağırarak sıyrılıyordu onlardan. Burası güzeldi, işleyişi izlemesini engelleyecek kadar insan yoktu, hesabını karıştıracak kalabalıklardan uzak, mekanizmanın sanki göbeğindeydi.</p>

    <p class="paragraf ParaOverride-7">Ayçiçeğinin tanelerinin merkezden başlayıp dışa doğru hafif bir eğriyle nasıl da şekillendiğine baktı, fark etti, ayçiçeği büyümüştü! 651 çekirdeği vardı önce çiçeğin, sonra 813 olmuştu, sonra 912, 1029, 1173 ve şimdiyse 1353. 1353 çekirdekle kendi etrafında dönen bir girdap gibi 137,5 derecelik bir açıyla büyüyordu çiçek. Fermat spirali.</p>

    <p class="paragraf ParaOverride-7">Her an büyüyen bu çiçek, güneşten süzülen ışınlar, esen rüzgârın taşıdığı tozlar, toprak, topraktan çıkan tohumlar… Doğru, hiçbir şeyin gereksiz olmadığını anlayacak kadar gözlem yapmış, toplamış, çıkarmış, çarpmış, bölmüştü anlamları, hesaplamıştı hayatı. Durmaksızın izlemesi bundandı. Bir sene önce hesapladığı bir parçanın bir sene sonra nasıl da yine ortaya çıktığını, başka bir parçanın çalışmasını nasıl sağladığını fark etmiş ve her şeyin birbiriyle bağlantısını hesaplamıştı. Döngüler içinde var olan hayatın paternine odaklanmıştı.</p>

    <p class="paragraf ParaOverride-7">Bilge huzurla baktı Doğru’ya, yine o çiçeğin başındaydı. Ne kadar da sakindi burada. Artık bağırmıyor, atak geçirmiyordu. Anlıyordu onu Bilge, sıyrılmak istediğinde bağırıyor olmasını anlıyordu, odaklanmak için yalnız kalması gerektiğini anlıyordu. Her şeydeki matematiği görebilmeyi anlıyordu. Etrafındaki dünyanın hareketine odaklanmış olmasını anlıyordu. Hasat zamanı geldiğinde ne yapacağını düşündü Bilge bir an ve elinde sırası gelen harfi koydu Onur’un önüne, sıra “L” harfindeydi. “L” dedi. Onur hemen tekrarladı: “L.” Ve içinde L olan kelimeleri önündeki kitaptan işaretlemeye başladı, her işaretle birlikte “L” diyerek. 598 sayfalık kitapta epey L vardı, işaretlemesi biraz zaman alacaktı. Göz teması kuracak seviyeye gelmelerine daha çok vardı ama haftalar önce iletişim bağını tetiklemek için burun spreyi şeklinde kullandığı Oxytocin<span class="dip CharOverride-11"><a class="_idFootnoteLink" href="#footnote-225-17" id="footnote-225-17-backlink">17</a></span> iş görmüş gibiydi.</p>

    <p class="paragraf ParaOverride-7">Onur’un korku eğilimli tepkiselliği azalmış, merakı artmıştı. Oxytocin’i müzikle tetiklemeye devam edip iki hafta içinde dokunabileceği bir hayvanla bağlantıya geçirmeyi planlıyordu onu. Doğru’da hayvan pek işe yaramamıştı ama Onur farklıydı, denemekte yarar vardı. Bilge yerinden kalkıp tulumbayla uğraşan Ali’nin yanına gitti, onun dikkatini tamirini yaptığı şeyden alıp kendisine dönmesini bekleyecekti ama henüz yanına varmadan Ali yerden kalkıp Bilge’nin gelişini izledi.</p>

    <p class="paragraf ParaOverride-7">“Hasat ne zaman?” dedi Bilge, hasat zamanıyla ilgili araştırma yapan bir bilimadamı gibiydi.</p>

    <p class="paragraf ParaOverride-7">“Her bir mahsulünki farklı. Hangisini soruyorsunuz?” diye sorguladı Ali, aslında hangisini sorduğunu biliyordu ama onu daha fazla konuşturmak istiyordu.</p>

    <p class="paragraf ParaOverride-7">Bilge, ayçiçeği tarlasının ortasında duran Doğru’ya baktı bir an ve sonra Ali’ye son bir adımla yaklaştı, konuşacaktı ama Ali tedirginliğini görünce hemen, “Ağustos sonu, ekim başı…” dedi.</p>

    <p class="paragraf ParaOverride-7">Neyse ki daha vardı, ama Bilge şimdiden Ali’yle anlaşmalıydı. Karşısındaki kişiden bir şey istemek üzere olmanın ağırlığında ezildi önce, sırtındaki kamburu iyice hissetti ve hemen dikleşti. Kollarını önünde bağladı, bu kadar dik dururken göğüslerinin aldığı pozisyonu gizlemek gerekirdi ve gözlerini Ali’nin suratından ayırmadan sordu.</p>

    <p class="paragraf ParaOverride-7">“Sizden bir şey rica edebilir miyim?”</p>

    <p class="paragraf ParaOverride-7">Ali, her şeyi isteyebilirsin deyip onu kollarının arasına almak, tertemiz başını koklayıp ince, narin vücudunu kendisininkiyle korumak istediğini düşünürken gülümsedi. Kalbi “Her şeyi…” derken, ağzı “Tabii…” dedi.</p>

    <p class="paragraf ParaOverride-7">Bilge, laboratuvar sonuçlarını açıklayan bir laborant gibi konuştu.</p>

    <p class="paragraf ParaOverride-7">“Otizm düzensizliğinde ritüeller önemlidir. Değişiklik yıkım gibi gelebilir. Hep aynı ritüelin içinde kendini evde hisseder Doğru ve buraya geldiğimizden beri o çiçeğe odaklanıyor. Hasat zamanında o çiçeği bırakabilir misiniz? Sizin koparmanızdansa kendi doğal süreci içinde Doğru’nun gözlemleyebileceği şekilde çürümesi Doğru’ya iyi gelecektir. Aksi halde ona açıklayamayabilirim neden çiçeğin koparıldığını.”</p>

    <p class="paragraf ParaOverride-7">Ali, Bilge’nin kelimeleri arasında kaybolmuştu, o konuşurken vücut dilinde hapsolmuş, sadeliğinde kendini bulmuş ve zekâsında var olmuştu… Ne dediğini anlamıştı ama hissettiği bu huzurdan sıyrılıp cevap vermesi zaman aldı, yine “Tabii…” derken.</p>

    <p class="paragraf ParaOverride-7">Bilge sakin, küçük, her zamanki hareketiyle teşekkür edercesine selam verdi ve Onur’un yanına ilerledi.</p>

    <p class="paragraf ParaOverride-7">Ali ilk defa çıplak düşündü onu, arkasından bakarken. Daha önce birçok kez aklına gelen ve uzaklaştırdığı bu düşünce artık o kadar yakındı ki uzaklaştırsa bile araya koyabileceği mesafe kalmamıştı, çünkü saygısızlık edeceği duygusu da tamamen kalkmıştı. Merak her fikrini kaplamıştı. Ali huzurla baktığında Bilge’ye dokunabilmek için sabırsızlandı. Bir kadını böyle bir saygıyla sevebilmek… böyle bir sevgiyle sarabilmek… böyle tertemiz bir kadına dokunabilmek… çıplaklığının her hücresine kendini tanıtırcasına acele etmeden tenine dokunabilmek… ona kendini hissettirebilmek… Ali daldığı düşünceden sıçrayarak çıktı, çünkü başıboş bıraktığı tulumbanın pompası dışarıya su atmaya başlamış ve Ali’yi ıslatmıştı! Artık sırılsıklamdı… âşıktı.</p>

    <p class="arabaslik_sol" xml:lang="en-GB">2. Sokak</p>

    <p class="paragraf ParaOverride-7">Hasan ancak içeri girdiğinde anlayabildi Deniz’in boş konuşmadığını. Anlattığı her şey gerçekti ve bina bir mucize gibi onlarca çocuğun gönüllü çalışmasıyla temizlenmişti. Kapıda dikilip şaşkınlıkla baktı her köşede çalışmakta olan genç insanlara. Tek bir kuruş almadan hepsi görevdeydi. Bu tembel, hiçbir işe yaramayan, ailelerinden aldıkları parayla iki birayı bile kaldıramayan çoluk çocuk nasıl olmuştu da böylesine adanmışlardı? Neydi insanı böylesine harekete geçiren, emek vermesi için motive eden?… Neydi insanı üretmeye iten?</p>

    <p class="paragraf ParaOverride-7">Binanın ortasındaki dev kum tepesini elekten geçirenlerin yanından geçerken sormak istedi ne yaptıklarını ama asma kattaki demirlerle uğraşanlar daha fazla dikkatini çekti, tam seslenecekti onlara bu kez binanın en gerisindeki ahşaptan yapılmış havuza benzeyen yapıyı gördü, içine girmiş çalışanlara bakarak ilerledi. Gözleri Deniz’i ararken aklında onlarca soru oluştu.</p>

    <p class="paragraf ParaOverride-7">Kaç kişi vardı diye hesaplamak istedi ama her köşede birileri vardı, sayıları yetmişten fazla olmalıydı, kızlı erkekli adanmışlardı. Dünya ancak kızlı erkekli bir araya gelindiğinde adanılacak bir yerdi.</p>

    <p class="paragraf ParaOverride-7">Ellerindeki koca silindiri taşırken yanından geçen üç çocuğa nihayet seslenebildi.</p>

    <p class="paragraf ParaOverride-7">“Deniz burada mı?”</p>

    <p class="paragraf ParaOverride-7">Taşıyanlar değil ama onların arkasında, duvardaki tuğlaların üstünde yarım yamalak kalmış alçıyı hafif hafif kıran, tuğlayı açığa çıkaran kız cevap verdi.</p>

    <p class="paragraf ParaOverride-7">“Deniz öğretmen arka tarafta!”</p>

    <p class="paragraf ParaOverride-7">“Bir ay önce kulüpte her tarafa kusan kız değil miydi bu?!” diye düşündü Hasan arka tarafa yürürken. Üretmeyen insan nasıl da kayboluyordu. Bu kızı da uzun süredir görmüyordu, demek gece kulübe gelmek yerine tüm gün burada çalışıyordu. Havuza benzeyen şeyi geçip çalışan çocuklara soracaktı ki gördü, Deniz eğilmiş, parçalara ayırdığı motora bir çarklı ekliyordu. Yanında motordan anladığı belli iki çocuk vardı. Kontağı dikkatle çevirdiler ve motor çalışınca sevindiler.</p>

    <p class="paragraf ParaOverride-7">“Ne yapıyorsun?” diye sordu.</p>

    <p class="paragraf ParaOverride-7">Deniz bir an kafasını kaldırıp, on kere davet etmesine rağmen, hayatın monotonluğunda hayata olan inancını kaybetmiş Hasan’a gülümseyerek, “İş” dedi.</p>

    <p class="paragraf ParaOverride-7">Hasan şaşkınlığını saklayacak iradesi kalmamış biri olarak çöktü Deniz’in yanına, baktı gözlerinin içine. Daha önce, yıllar önce, gönüllerini ortaya koyarak çalışmışlardı birlikte. Deniz o bakıştaki hatırlamayı gördü, elini uzatıp ensesinden tuttu Hasan’ı ve kafasını kendi kafasına dayayıp, “Biraz inan be oğlum! Az biraz inan! İnsan inanınca insan…” dedi.</p>

    <p class="paragraf ParaOverride-7">Hasan elini Deniz’in omzuna koydu, içinde kıvılcımlanan inancı ona gösterircesine sıktı ve “Özür dilerim…” diyebildi.</p>

    <p class="paragraf ParaOverride-7">O gece, Deniz geri döndüğünde onu aniden saç sakal birbirine karışmış karşısında gördüğünde, çıldırdığını düşünüp planlarını dinlememişti. Deniz anlattıkça ona acımış, kendi hayalinde yitip giden bir adamın hayata tutunmak için çabası sanmıştı anlattıklarını, planladıklarını. Yanılmıştı, özür gerekti. Deniz kalktı ayağa ve elinden tutup Hasan’ı kaldırdı, çocukluklarından beri yaptığı o hareketle omzuna bir tane geçirip, “Gel, niye burada olduğunu göstereyim sana” dedi.</p>

    <p class="paragraf ParaOverride-7">Yürüyüp Sokak’ın ortasına doğru ilerledi. Hasan, çocukluğundan beri anlamaya çalıştığı ama tam anladım dediğinde hemen farklılaşan, öğrendiği yeni şeyleri bünyesine katıp değişen ama asla başkalaşmayan, hayatında tanıdığı en anlamlı adama baktı sakince. Nasıl da zayıflamış, nasıl da hırpalanmıştı, nasıl da ayıktı, tam uyuşturucuyla sönüyor derken sanki kendi içinde erimiş ve özüne dönmüş gibiydi. Her zaman farklı bir şey vardı onda. Konuştuğunda dinleten, söylediğinde anlatan, daha iyisini yapmak için motive eden bir şey. Daha önce uyuşturucunun uyuşturduğu o şey şimdi ağırlıklardan sıyrılmış bedenine iyice sinmiş, sanki tamamen yerleşmişti. Bir farkındalık… sahip çıkılmak için yaratılmış birinin fark ettiğini anlatan bir hal, Deniz’in o zayıf, uzun bedeninden etrafındaki her şeye kendini gösterircesine yayılıyordu. Daha iyisini yapabilme gücüydü bu! Korumak için gerekirse öleceğiniz biriydi, görevliydi.</p>

    <p class="paragraf ParaOverride-7">Hasan takip etti Deniz’i. Binayı gezdiler birlikte, köşe köşe kafasındakini anlattı Deniz, sahnenin nasıl olacağını, duvardaki ejderhanın yumurtasını nasıl kıracağını, girişteki kapının cilasını…</p>

    <p class="paragraf ParaOverride-7">Hasan üzerine düşen her görevi yerine getirmeye hazır biri olarak, “Nasıl yardım edebilirim?” dedi kalbinde daha önce hiç hissetmediği bir adanmışlıkla.</p>

    <p class="paragraf ParaOverride-7">Deniz sakince cevap verdi.</p>

    <p class="paragraf ParaOverride-7">“Ses sistemine ihtiyacımız var ama paramız yok. Sponsor arıyoruz. Bir de çatının bakıma girmesi şart, durumu kötü değil ama risk edemem. Kış geliyor.”</p>

    <p class="paragraf ParaOverride-7">Hasan, “Bu kadar mı?” dedi doğal bir hayretle, Deniz Hasan’ın gözlerine baktı, gördüğü şeyi mırıldandı.</p>

    <p class="paragraf ParaOverride-7">“İnanç.”</p>

    <p class="paragraf ParaOverride-7">Sonra asma kata tırmandı.</p>

    <p class="paragraf ParaOverride-7">İnanç, bir şeyin olabilmesi için en temel ihtiyaçtı. Deniz’in ardından asma kata çıktı, dev binanın içindeki harekete baktı ve sakince sordu.</p>

    <p class="paragraf ParaOverride-7">“Bu kum tepesi nedir?”</p>

    <p class="paragraf ParaOverride-7">Deniz, “Geldiğimizde buradaydı. Böyle yığılmış bir şekilde olduğu yerde bırakılmıştı…” diye açıkladı.</p>

    <p class="paragraf ParaOverride-7">Hasan, sorusuna henüz cevap alamamış biri olarak baktı ona ve Deniz cevap verdi.</p>

    <p class="paragraf ParaOverride-7">“Temizleyeceğim ve değerlendireceğim.”</p>

    <p class="paragraf ParaOverride-7">O kumun her tanesi ulaşması gereken insanı temsil ediyordu, bu yüzden atmamıştı, toprak atılamazdı, elekten geçirecekti, nasıl değerlendireceğini biliyordu ama bunu kimseye anlatamazdı. İnsanlar ancak bitişi yaşadıklarında görebiliyorlardı yaşadıkları şeyin başlangıcını. İnanç daima lazımdı.</p>

    <p class="arabaslik_sol" xml:lang="en-GB">3. Özge &amp; Mahmut Konmaz</p>

    <p class="paragraf ParaOverride-7">“Anlamıyorum neyine itiraz ediyorlar! Resmen ülkenin kalkınmasına karşılar bu çapsızlar!” dedi Enerji Bakanlığı’nın basın sözcüsü olan adam. Bundan önce acaba hangi işte, işlerde çalışmıştı diye düşünürken sessizce adamı inceledi Özge. Asla kendi fikrini söylememenin verdiği düşünmezlik hali miydi bu surattaki pasif agresif tebessüm yoksa sürekli bir umursamazlık halinin geride bıraktığı leke miydi?… Önüne konmuş kurabiyeleri, üstüne yudumladığı çayla yumuşatarak yutmasını izledi. Kurabiye gırtlağından kayarken, “Böyle bir girişime karşı gelmek için salak olmak lazım! Bunlar hem salak, hem de gericiler. Bir de bize gerici derler! Hayret! Alkışlayıp şükredeceklerine koca nükleer santrali protesto ediyorlar! Kıskanıyorlar! Biz yapıyoruz diye kıskanıyorlar!” dedi.</p>

    <p class="paragraf ParaOverride-7">Gözleri açıldı Özge’nin, parlak yeşil bir ışığı odaklar gibi adama baktı, inanamayarak. Çünkü ilk defa fark ediyordu adamın cahilliğindeki bu koyu samimiyeti. Çok samimiydi. Adam, adı neydi… Salih, gerçekten de çok samimiydi. Kendi fikrinin doğruluğuna inanmışlığın karanlığında, nükleer santrallerin verimli olduğuna inandırılmıştı ve gerçekten de insanların kıskançlıkla protesto ettiklerini sanıyordu! Kâr zarar hesabı yapamayan beyni bunca üniversitelinin, kendini bilgiye adamış bunca insanın neden nükleer santralleri engellemek için ayaklandığını anlamıyordu!</p>

    <p class="paragraf ParaOverride-7">Nükleer santrallere neden karşı çıkıldığını bilmiyordu!</p>

    <p class="paragraf ParaOverride-7">Dünyanın en zehirli teknolojisiyle enerji üretilmeye çalışılmasının nedeni kötülük değildi belki de! İlk defa fark ettiği şeye nasıl tepki vereceğini bilemedi Özge… Daha önce para için ikna edilmiş olduklarını düşünmüştü bu hükümet yandaşlarının ve kendi kazanacağı para için çocuklarının yaşadığı dünyayı yok etmeyi göze alıyor olmaları hayret vermişti defalarca ama şimdi anlıyordu: Bu insanları ikna eden şey sadece para değildi, cahillikleriydi.</p>

    <p class="paragraf ParaOverride-7">Yapmak için bunca savaş açtıkları, bunca kavgaya girdikleri nükleer santrallerin nasıl bir tehlike olduğunu bilmiyorlardı!</p>

    <p class="paragraf ParaOverride-7">Gerçekten de bilmiyorlardı ve sürekli suratlarına vurulan eğitimsizlikleri yüzünden de iyice komplekse girmişlerdi, gerçeğe, bilgiye kendilerini kapatmışlardı. Etraftan edindikleri sahte diplomalarla kamufle olmaya çalışıyorlar, bilmedikleri konuda kavgayla bilirkişi oluyorlardı. İlkelliğin inadıydı bu: Hoşlarına giden şeyler gerçek, gitmeyenlerse yalandı.</p>

    <p class="paragraf ParaOverride-7">Sorun buydu, iyilik ya da kötülük değil. Bilmemek! Büyük resmi görememek. Özge temkinli bir şekilde öne doğru eğilip genzini temizledi, “Salih Bey” dedi.</p>

    <p class="paragraf ParaOverride-7">Masadaki herkes, hükümete yardım için Murat Kolhan medyasının tüm kanallarından, gazetelerinden, dergilerinden toplantıya katılmış herkes, ilk defa bu yeşil gözlü kızın konuştuğunu duydular. Dedikodulardan biliyorlardı Özge’yi, Murat Kolhan’ın değerlisiydi. Gözdesiydi, şimdilik. Etrafta öylece gezinen, getirildiği derginin başında kendi küçük ekibiyle çalışan, kimseye yaklaşmayan, yanındaki tasarımcı çocukla öğle yemeklerinde kendi köşesinden çıkmayan bir kızdı bu. Habire notlar alırdı, belki Kolhan’ın ajanıydı. Tuhaftı. Kızın ne dediği ya da diyeceği değil, Mahmut Konmaz’ın kız ağzını açtığı anda ona yönelen ilgisiydi kızın söyleyeceği şeyi ilginç yapan.</p>

    <p class="paragraf ParaOverride-7">Mahmut Konmaz’ın dikkatini, denize açılan lağım çıkışında artık bekleyen çöpçü balıkları gibi takip eden diğer çalışanlar Özge’ye diktiler gözlerini ve Özge sordu.</p>

    <p class="paragraf ParaOverride-7">“Cesium 137 nedir biliyor musunuz?”</p>

    <p class="paragraf ParaOverride-7">Salih sorunun kendisine sorulmuş olmasına şaşırdı, sınavda kopya bekleyen okul müdürünün oğlu gibi gözleri hemen Mahmut Konmaz’a kaydı. Ne yani şimdi sorguya mı çekilecekti!</p>

    <p class="paragraf ParaOverride-7">Özge cevap beklemedi, devam etti.</p>

    <p class="paragraf ParaOverride-7">“Nükleer reaktörlerin yakıtı olarak kullanılan Cesium 137 gezegenimize ait olmayan bir madde, yani petrol ya da doğalgaz gibi gezegenimizin içinde bulunan bir element değil bu, insan üretimi olarak yapılmış ve insanlık tarihinde bilinen en zehirli maddedir Cesium 137. Küçücük bir demir para büyüklüğünde, toplamda sadece iki gramı bile 3500 dönüm büyüklüğünde bir ormanda ağacından kuşuna, balığından karıncısına toprağın üstünde ya da altında, en derinlerinde yaşayan her şeyi öldürmeye yeter. Kısacası Cesium 137’den daha zehirli bir madde yok bu gezegende. Peki sizce, tonlarca Cesium 137’yi depolayıp yakıt olarak kullanarak, ki lütfen iki gramının dahi bir ormanda yaşayan her cana ne yapacağını unutmayın, kaburgasının ortasından kolu çıkmış, kafa tasındaki deformasyon yüzünden gözü kulağının içinde olan ve buna rağmen yaşayan çocukları hatırlayın ve sorun kendinize böylesine zehirli bir maddeden enerji üretmeye çalışmak tehlikeli değil mi?”</p>

    <p class="paragraf ParaOverride-7">Salih, dudağının kenarında kalmış kurabiye kırıntısı kadar yolunu şaşırmış olan beyninde kızın dediklerini anlamaya çalıştı… Fransa, Japonya, Amerika ve diğerleri aptal mıydı?! Hepsinin nükleer santralleri vardı, eğer bu kadar tehlikeliyse niye yapsınlardı! Mümkün müydü?! Otoritenin böylesine zararlı bir maddeyi işlemesi mümkün müydü!</p>

    <p class="paragraf ParaOverride-7">Salih, “Koskoca Amerika, Fransa, Japonya yapıyorsa eğer bir bildikleri vardır. Hem nereden biliyorsunuz bu maddenin bu kadar zehirli olduğunu?” diye diklendi, agresifti. Gerçeğe odaklanmak yerine taraf tutmayı seçmiş herkes gibi ve herkes kadar agresifti.</p>

    <p class="paragraf ParaOverride-7">Özge dirseklerini masaya koydu, geri çekilmeyecekti, kendisine odaklanmış Mahmut Konmaz’ın susmasını haykıran bakışlarını üzerinde hissediyordu ama susmayacaktı.</p>

    <p class="paragraf ParaOverride-7">“1986 yılında Çernobil’de patlayan reaktörden atmosfere yayılan Cesium 137 yüzünden 985 bin kişi öldü. Hâlâ da ölmeye devam ediyorlar çünkü bu radyasyon 300 yıl kalıyor bulaştığı yerde ve ancak 40 sene sonra yarı değerine düşebiliyor. Henüz yarı değerine bile düşmedi ve hâlâ o çevrede yaşayan herkesi zehirlemeye devam ediyor. Topladıkları meyvede, yağan yağmurda, yedikleri hayvanın etinde her yerde radyasyon var. Radyasyon rüzgârla taşınır, yağmurla toprağa iner ve yetişen her şeye bulaşır. İşte bu yüzden Çernobil sonrasında Minsk’te hasarlı doğum oranı yüzde 250, Gomel’de tiroit kanseriyse 10 bin kat artmıştır. Bugün Çernobil’in toplamda hayatını kararttığı insan sayısı 7 milyondur. 7 milyon kişi radyasyonun zehriyle kanser, kalp hastalığı gibi hastalıklarla mahvoldular. Peki neden insanlar taşınıp kaçmıyorlar o bölgeden? Neden hâlâ doğuracakları çocukların engelli yani sizin anlayacağınız şekliyle söyleyeyim geri zekâlı olacağı ihtimaline rağmen, 40 yaşına gelmeden öleceklerini bile bile neden uzaklaşmıyorlar?”</p>

    <p class="paragraf ParaOverride-7">Özge iyice yüklendi masaya, adama yüklenir gibi eğildi, gelmeyeceğini bildiği halde cevap bekledi.</p>

    <p class="paragraf ParaOverride-7">Salih, Özge’nin söylediği her kelimeyi anlamıştı, fakirlikle büyüyen her çocuk gibi konu tanıdıktı. Ölüm. Kafasını iki yana sallayan Mahmut Konmaz, “Çernobil’le bizim santrali kıyaslamak pek de…” derken Salih lafa girdi gözlerini Özge’den almadan.</p>

    <p class="paragraf ParaOverride-7">“Neden?” dedi.</p>

    <p class="paragraf ParaOverride-7">Özge kıpırtısız bakıyordu Salih’e, susturulan Mahmut Konmaz’ın lafa girmek için ikinci bir hamle yapmasını bekledi, bu anın odadaki herkes tarafından anbean yaşanmasını istiyordu.</p>

    <p class="paragraf ParaOverride-7">Mahmut Konmaz, “Salih Beyciğim, biz konumuza…” derken, Salih gözlerini Özge’den almadan ciddi ciddi yineledi.</p>

    <p class="paragraf ParaOverride-7">“Neden?”</p>

    <p class="paragraf ParaOverride-7">Merakı kaşınmış birinin sabırsızlığı engellenemezdi.</p>

    <p class="paragraf ParaOverride-7">Özge ayağa kalktı, gözlerini Salih’in merakından ayırmadan adım adım ona yaklaştı.</p>

    <p class="paragraf ParaOverride-7">“Çünkü bilmiyorlar. Missouri Üniversitesi Klinik Bilim Laboratuvarı Direktörü Steven Starr radyoaktif Cesium 137 yakıtıyla ilgili şöyle diyor: Doğanın sistemi hücresel yapıyı bozacak her şeyi dışarıda bırakacak şekilde, muazzam bir zekâyla tasarlanmıştır. Cesium 137 gibi bir zehre bu gezegende yer yoktur. Bu muhteşem zekâya siz Yaradan deyin Salih Bey, başkası enerji desin, bir başkası hayat desin… fark eder mi? Aynı şeyden bahsediyorsak ne dediğimiz fark etmez. Yaşamı yaratan o muazzam enerjinin karşısında insan tarafından üretilmiş bu zehir var şimdi, iki metre uzaklıktan sadece birkaç saniye temasta dahi tüm yaşamı anında yok edecek kadar güçlü bir zehir! Ve biz bu kadar kötü bir şeyden enerji üretmeyi planlıyoruz. Neden? Binlerce yıldır gezegenimize resmen hayat veren güneşin tertemiz enerjisi dururken neden böyle bir zehirle uğraşıyoruz ve nasıl bu kadar zehirli bir şeyi oluşturabildik?”</p>

    <p class="paragraf ParaOverride-7">Salih Bey’in yanına gelmişti şimdi Özge, odadaki herkesin kendisine odaklanmasından güç alarak küçülürcesine Salih’in önüne eğildi, dizlerinin üstüne çöktü, bir çocukla konuşur gibi gözlerini onu gözlerinden ayırmadan sözlerini sıraladı.</p>

    <p class="paragraf ParaOverride-7">“2005 yılında, Çernobil felaketinden 19 yıl sonra, Birleşmiş Milletler’in yayımladığı rapora göre Çernobil’in sadece 50 kişiyi öldürdüğü ve çoğu çocuk olan 4 bin kişinin de tiroit kanseri olmasına yol açtığı belirtiliyor. Doktorlar ve biyologlardan oluşan bir orduysa, 9 milyon kişinin hayatı mahvoldu, 985 bin kişi net öldü, yüzde 250 hasarlı doğum oranı arttı diyor ve dünyanın en büyük otoritesi olan, kolları dünyanın tüm ülkelerine uzanan Birleşmiş Milletler ise 50 kişi öldü diyor. Otorite dediniz Salih Bey… otoriteler artık insanlık için çalışmıyor.”</p>

    <p class="paragraf ParaOverride-7">Salih, “Bunları ispatlayabilir misin?” dedi, binlerce yıl önce keşfedilmiş tekerleği ilk defa görmüş bir maymun gibi heyecanlı ve stresliydi.</p>

    <p class="paragraf ParaOverride-7">Özge gözlerini kısıp başını salladı, sonra ekledi.</p>

    <p class="paragraf ParaOverride-7">“Her bir kelimesini.”<span class="dip CharOverride-11"><a class="_idFootnoteLink" href="#footnote-225-18" id="footnote-225-18-backlink">18</a></span></p>

    <p class="paragraf ParaOverride-7">Salih Özge’ye doğru azıcık eğildi, tekrarladı.</p>

    <p class="paragraf ParaOverride-7">“Belgelerle?!”</p>

    <p class="paragraf ParaOverride-7">Özge, “Evet. Daha fazlasını da…” dedi.</p>

    <p class="paragraf ParaOverride-7">Salih meraklanmıştı, “Fazlası nedir?” derken uzun süredir meraklanmayan, sürekli aynı şeyleri düşünmekten, diğer bölgeleri çalışmadığı için bölüm bölüm karanlığa gömülerek küçülmüş beyninin o zifiri karanlığında ilk defa elektriklenen nöronlarının ışığı doğmuştu. Düşünenlerin ışığı.</p>

    <p class="paragraf ParaOverride-7">Doğan o ışığın yansımasını gördü Özge Salih’in kuru gözlerinde, anlattı.</p>

    <p class="paragraf ParaOverride-7">“Gorbaçov yazdığı günlüğünde der ki, Rusya’nın çöküşünün nedeni Çernobil’dir, maddi ve manevi girilen hasar o kadar büyüktü ki, hasarı karşılayamadık, parçalanmak zorunda kaldık. Nükleer felaketler milletleri bitirir. Peki biz Gorbaçov’dan duymasak nereden bileceğiz Rusya’nın niye çöktüğünü? Bilemeyeceğiz. Çünkü bilmemiz istenmiyor. Bugün Rusya’nın sağlık ve çevre sorunlarıyla baş edebilmesi için gerekli olan miktar ne kadar? 230 milyar dolar! Japonya’ya bakın, Amerika’nın Hiroşima’ya attığı atom bombasından ancak toparlanmışlardı, çok çalışkan oldukları için teknolojileriyle öne geçmişlerdi ki Fukuşima’daki nükleer santralin yıkılması her şeyi değiştirdi, Hiroşima’ya atılan atom bombasından 168 kat daha fazla radyasyon bugün atmosfere ve okyanusa yayıldı. Hâlâ da yayılmaya devam ediyor. Her gün Fukuşima’daki ünitelerden Cesium 137 sızmaya devam ediyor. Peki biz bu kadar önemli bir şeyi neden her gün takip etmiyor ve ne olduğunu haberlerde izlemiyoruz, neden hep birlikte insanlık olarak bu zehri temizlemek için çalışmıyoruz? İki metre uzaklıktan dahi hayatı yok edecek güçte bir zehir bugün okyanus akıntısıyla karşısına çıkan her türlü canlıya bulaşarak dünyayı öldürüyor. Fukişima’daki sızıntıdan çıkan Cesium, 24 Aralık 2014’te Kanada kıyılarına vardı ve Birleşmiş Milletler’in bir yetkilisi ‘Etkisi gittikçe azalıyor’ diye açıklama yaptı. Ne demek bu? 2011’den 2014’e sadece üç yılda öldürücü etkisinden zırnık kaybetmeyen bir zehir, dalgalarla kıyılara vuruyor. Tek gerçek var: O denize giren herkes ölecek. Düşünün, oğlunuz o dalgaların içinde yüzecek ve kumdan kale yapacak, iki hafta sonraysa onun kanser olduğunu öğreneceksiniz ve asla bilmeyeceksiniz nedenini… Dua edeceksiniz Yaradan’a yavrunuzu kurtarsın diye, o santralin yapılması için destek verdiğiniz o anda, yavrunuzu ve milyonlarca yavruyu kendi ellerinizle öldürdüğünüzü bilmeden. Bilemeyeceğiz çünkü bilmemiz istenmiyor. Düşünün… dinlemeyin düşünün.”</p>

    <p class="paragraf ParaOverride-7">Salih düşündü, odadaki herkesle birlikte. İnsanı düşündürmek öldürmekten daha zordu.</p>

    <p class="paragraf ParaOverride-7">Özge dizlerinin üstünde durduğu yerden doğrulmadan hemen önce mırıldandı.</p>

    <p class="paragraf ParaOverride-7">“Yaradan’a inanıyor musunuz Salih Bey?”</p>

    <p class="paragraf ParaOverride-7">Salih düşüncelerden sıyrılıp, “Elhamdülillah” dedi daha önce binlerce kere söylediği o tonda ve şekilde.</p>

    <p class="paragraf ParaOverride-7">Özge devam etti.</p>

    <p class="paragraf ParaOverride-7">“O zaman inandığınızı gösterin! Böylesine şeytani bir şeye emek vermek yerine, Yaradan tarafından bizi ısıtsın diye yaratılmış güneşe odaklanalım. Bir tarafta şeytanın hayat emen teknolojisi bir taraftaysa Yaradan’ın hayat veren teknolojisi. Hangisini seçmeli? Düşünün.”</p>

    <p class="paragraf ParaOverride-7">Özge ayağa kalktığında Salih Bey’in başında dikilen Mahmut Konmaz ile karşı karşıya geldi. Mahmut Konmaz’ın dişleri sıkılmaktan iyice genişlemiş çenesi ve o çenenin altında kafasını küçücük sallasa bile sallanan sarkık gıdısı bakılabilecek gibi değildi, yalakalıktan uzamış sarkmış o iğrenç diline yuvaydı sanki o gıdı. Yalakalıkla kazandığı beleşin şişkinliğiydi! Tebessüm etti Özge, dudağındaki bu kıvrımın Mahmut Konmaz’ı kudurtacağını bile bile ve göz kırpıp iyice gülümsedi, gülümsemek devrimin en temel hareketiydi. Sonra yanından geçti ve gitti.</p>

    <p class="paragraf ParaOverride-7">Bir tohum ekmişti, Cesium 137 gibi zehirli bir sürü düşüncenin bulaştığı bir toprağa, belki tohum filizlenirdi belki de yok olup giderdi… Ne fark ederdi ki insan denemeliydi, sürekli denemeli, asla vazgeçmemeliydi. Hayat çabada olanlara cevap verirdi.</p>

    <p class="paragraf ParaOverride-7">Toplantı odasının kapısından çıkana kadar zafer hissetti ama kapıdan çıktığı anda adım adım pişmanlık çöktü kalbine, niye çenesini tutamamıştı? Maskesinin sanki kenarı yırtılmış, herkes görmüştü içinde kimin olduğunu, resmen kurulması planlanan santrallere karşı çıkmıştı! Ne yapmıştı! Suratındaki gülümseme soldu asansöre ulaştığında, bunca zamandır emek verdiği her şeyi son bir saatte yok ettiğini düşünerek asansöre bindi.</p>

    <p class="paragraf ParaOverride-7">Yukarı çıkmak yerine aşağıya inmeye başlayınca kendini akıntıya bırakmış gibi asansörün ilk durduğu katta indi, binanın çıkışına gelmişti. Dışarı açılan döner kapıda durup bekledi… Hayat bir işaret verseydi… hayattan bir işaret gelse çıkıp gidecekti.</p>

    <p class="paragraf ParaOverride-7">İşaret geldi, içeri giren bir grup insandan biri içeri girerken yanındakilere, “İnternetten her sayısını okuyorum <span class="CharOverride-10">Darbe</span>’nin. Nihayet birileri bir şeyler yapmaya başladı!” dedi.</p>

    <p class="paragraf ParaOverride-7">Hayat ona resmen göreve dönmesini söylemişti. Kendi aptallığına, çenesini tutamamış olmasına kızarak asansöre geri döndü Özge, kendi katına çıkana kadar sanki karamsarlık iyice kapladı tüm geleceğini. Odasına yürürken kapıda bekleyen Ömer’i gördü, içinden ona sarılıp ağlamak geçti ama Ömer’in suratı allak bullaktı! Sessizce geçip gitti yanından, Özge anladı, izleniyorlardı. Sorgulamadan odasına girdi, nasılsa birazdan bir yolunu bulup Ömer’le konuşurlardı ama gerek kalmayacaktı çünkü Ömer’in neden tuhaf davrandığını odasına girince anladı.</p>

    <p class="paragraf ParaOverride-7">Sadık Murat Kolhan oradaydı. Kaloriferleri örten ahşabın üstüne dayanmış, elleri cebinde, tüm dikkati kapıdan giren Özge’de, beklemekteydi.</p>

    <p class="paragraf ParaOverride-7">Keskin gözlerindeki ışık, beyninde dolanan düşüncelerin zenginliğini yansıtırcasına parlıyordu. Acaba ne düşünüyordu der demez sildi kafasından soruları, girdiği asıl cehennemin Sadık’ın aklı olacağını bilerek, bir anlık şaşkınlığını üstünden atıp doğruca masasına yürüdü.</p>

    <p class="paragraf ParaOverride-7">“Buyurun?” dedi.</p>

    <p class="paragraf ParaOverride-7">Yine o omuzlara oturan gömleklerinden birini giymişti! Cevap vermedi, sadece doğrulup masanın önüne bir adım attı elleri hâlâ cebinde ve Özge’ye baktı.</p>

    <p class="paragraf ParaOverride-7">Bu arada Özge bilgisayarındaki açık dosyaları kapattı, masanın üstündeki not aldığı kâğıtları topladı. Sadık bunların hepsini karıştırmış olmalıydı ama önemli değildi, işle ilgili notlardı bunlar. Saklanacak hiçbir şey bırakmıyordu. Çekmecesini açıp içine gereksiz dosyaları yığdı, Sadık hâlâ ona bakmaktaydı, kafasını kaldırmadan çantasını aldı, telefonunu ve diğer şeyleri yerleştirdi. Sadık’ın söyleyeceği tek kelimeyle çıkıp gidecekti bu binadan, geri dönmeyecekti, emindi… Emin miydi? Değildi. Hayat onu buraya göndermişti. Cehennemi temizlemek için cehenneme girmek gerekirdi.</p>

    <p class="paragraf ParaOverride-7">Kafasını kaldırıp “NE var!” diye bağırmak istedi ama yapmayacaktı. Niye burada dikilmiş konuşmadan hâlâ kendisine bakıyordu? Sormak istedi, ama sormayacaktı. Kafasını kaldırıp bakmak istedi ama bakmayacaktı. Oyun oynuyordu Sadık, onun oyununa katılmayacaktı. Salih Bey’le olan konuşmayı dinlemiş olmalıydı, her yer izleniyor, herkes dinleniyordu bu binada. Kendine hatırlattı: Sadık Murat Kolhan da savaştıkları arasındaydı. En sonunda tahammülü bitti ve başını kaldırdı Özge, Sadık’ın gözlerine kilitledi gözlerini, dikleşti. Kıpırtısızca baktı ona… meydan okurcasına. Konuşmayacaktı.</p>

    <p class="paragraf ParaOverride-7">Sadık gözlerini ayırmadan izlemişti Özge’yi. Her nefes alışta yavaş ama yüksek kalkan ve nefes verişte yavaş ama alçak inen, okyanus dalgalarının ritminde bir göğüs kafesi, göğüs kafesinin iki kenarında omuzlara uzanan köprücük kemiklerinin gömleğin yakasından fark edilen çıkıntısı, kısacık saçların terk etmişliğinde tüm narinliğiyle incecik ama güçlü bir boyun… Özge etrafı toplarken aniden durdu. İki derin yeşil göz karanlıkta denize düşen şimşek gibi çakarcasına aniden baktılar, kendi renklerinin doğallığında özgür koyu pembe dudakları mühürlenmiş gibi kapalıydılar, sivri burnun altında dudakların ucuna yol olmuş iki çizgi sanki o mührün anahtarıydılar. Derin nefesler halinde yükselip alçalan göğüs kafesinden başka kıpırtı yoktu Özge’nin bedeninde. Kafasını kalbine dayayıp hayatı dinlemek istedi Sadık. Belki herkes yaşıyordu ama Özge’nin bedeninde atan bu kalp bir amaç için çarpıyordu. Toplantıyı dinlemişti. Hükümetin katıldığı her toplantıyı mutlaka dinlerdi. Özge’nin söylediği her kelime amaçsızca atan kendi kalbine de sızmış, işlemişti.</p>

    <p class="paragraf ParaOverride-7">Sadece baktılar birbirlerine. Sadık arkasını dönüp elleri cebinde ağır ağır adımlarla odadan çıkarken, önce içinde dalga dalga yükselip çekilen nefesi sonra da kendini koltuğa bıraktı Özge. Neydi bu hissettiği? Hissetmek istemedi. Gözlerini kapattı. Sadık Murat Kolhan özenle şekillenmiş bedeninin içinde dimdik ayakta, elleri cebinde Özge’nin gözlerinin karanlığında durmuş ona bakmaktaydı! Hemen gözlerini açtı. Sadık Murat Kolhan… güçte olmak için her şeyi feda edebilmiş bir adam. Anlayabilir miydi? Yeniden doğabilir miydi?</p>

    <p class="arabaslik_sol" xml:lang="en-GB">4. Ada</p>

    <p class="paragraf ParaOverride-7">Karanlığın içinde bile fark edilmek. Geçtiğin her yerdeki kafaların sana çevrilmesi, senden ayrılmadan kilitlenip kalması, insanların birbirlerine seni göstermek için gizli çabası… Hayat bu olmalıydı!</p>

    <p class="paragraf ParaOverride-7">Kimin yıldız olduğunu, kimin değerli olduğunu, kime hayran olunacağını en sonunda göstermişti Ada… tüm dünyaya!</p>

    <p class="paragraf ParaOverride-7">Mekâna vardıklarında hepsinin kafası iyiydi. Vücutlarını hissetmeyecek hafiflikte, etrafındakileri önemsemeyecek önemlilikteydiler.</p>

    <p class="paragraf ParaOverride-7">Ülkenin yeni yıldızı Ada’yı gören herkes, hatta kim olduğunu bilmeyenlerin bile gösterdiği sevgi resmen patolojikti!</p>

    <p class="paragraf ParaOverride-7">Salakların sahte sevgisi için kim olduğun önemli değildi ünlü olman yeterliydi. Kulübün girişinde müthiş bir görkemle karşılanmışlar, kendilerine, daha doğrusu kendisine bakan meraklı, hayran kalabalığın arasından geçip localarına ulaşmışlardı. Keşke loca bu kadar yakın olmasaydı, o bakışlar biraz daha üzerinde kalsaydı. Her bakışta, merak uyandırdığı her akılda, kendini daha da güzel, daha da yetenekli, daha da üstün hissetti Ada, merkezinden uzaklaşarak.</p>

    <p class="paragraf ParaOverride-7">Şadiye’nin koca gövdesi ilgiyi hemen çekse de, birkaç adım gerisinde yürüyüp ilginin kendisini bulması ve insanların her yerde adını duydukları Ada’yı birbirlerine göstermeleri harikaydı! Tam da olması gerektiği gibiydi. İlk defa Duru gibi hissetti Ada kendini, yanında Tugay’la Duru gibi her şeye sahipti. Amacın eğlenmek değil, göstermek olduğunu hesaplayamadan, kendisi için yapıldığını düşündüğü bu geceye Tugay’ın hazırladığı iki çizgi kokaini çekerek ve hayatında aldığı en pahalı elbiseyi giyerek gelmişti. Zayıflamış vücudunda güzel durduğunu sandığı elbisesinin göğüs kısmını doldurabilse her şey mükemmeldi. İşte o zaman Tugay başka kimseyle ilgilenmezdi. Şadiye’nin habire bahsettiği şu doktora gidip göğüslerini yaptırmanın vakti gelmişti.</p>

    <p class="paragraf ParaOverride-7">Bundan sonra daha çok insan içine çıkmalıyım diye düşünerek locadaki yerine yerleşti Ada. Daha fazla dışarı çıkmalı ve dünyaya ne kadar harika olduğunu göstermeliydi. Varoş. Şehrin en gözde mekânı kesinlikle söylendiği kadar popüler bir yerdi. Magazinde kim varsa hepsinin genç çocukları buradaydı. Köhneliğin içinde, karanlığı saran müziğin etkisinde dikildikleri yerde sanki hayatın onları bulmasını bekliyorlardı.</p>

    <p class="paragraf ParaOverride-7">Rakipsizliğinin gecesi diye düşündü Tugay. Reklam piyasasını Ada’nın sesiyle, müziğiyle ele geçirmesinin zafer kutlamasıydı bu! Tüm paparazzilere haber verilmiş, magazin basını görevlendirilmişti. Ada’nın, bu çiroz ama altın yumurtlayan tavuğun, Tugay’a ait olduğunun duyurulmasının gecesiydi. Müzik başlamalı, şişeler açılmalı, kokainler çizgi çizgi çekilmeli, birkaç saat sonra da üzerine MDMA<span class="dip CharOverride-11"><a class="_idFootnoteLink" href="#footnote-225-19" id="footnote-225-19-backlink">19</a></span> eklenmeliydi. Ada hayatının gecesini yaşamalıydı, hissettiği her güzel duyguyu Tugay’la kodlamalıydı. Ait olmalıydı.</p>

    <p class="paragraf ParaOverride-7">İki sıra kokainin üstüne içilen içkinin nasıl da midesinde kıvılcımlanmış bir ateş gibi vücuduna yayıldığını hissetti Ada, bir an, bir an sonraysa sadece müzik vardı… Müzik önce karın kaslarında atmaya başladı, sonra kalçasına sıçradı, sonra tüm kaslarına yayıldı… Ada durmaksızın bir dansa başladı. Bu ışık oyunları ne harikaydı!</p>

    <p class="arabaslik_sol" xml:lang="en-GB">5. Eti &amp; Can</p>

    <p class="paragraf ParaOverride-7">Telefonun titreşimine araladı gözlerini, kimsenin bilmediği bu numaradan arayabilecek tek kişi olabilirdi. Uyumak ve uyumamak arasında sıkışmış bedenini zorlayarak hemen uzandı, açıp kulağına dayadı. “Can…” diye mırıldandı. Sessizliğin içinde anlamlı bir ses bekledi… Ses hemen gelmedi…</p>

    <p class="paragraf ParaOverride-7">Can nihayet, “Olmuyor” diyebildi.</p>

    <p class="paragraf ParaOverride-7">Eti’nin gücü yoktu artık Can’ı taşımaya, yastığa geri bıraktı başını, aklından geçen onlarca cümlenin içinden en uygununu seçerken derin bir nefes aldı, öksürmemek için kendini tutarak kelimeleri çıkardı.</p>

    <p class="paragraf ParaOverride-7">“Ölüyorum Can, istemediğim halde ölüyorum, sense yaşıyorsun nedenini bilmeden, saplantılarına yenik düşerek. Düşünmeden duygularına kapılarak. Hayat bu mu! Bu mu yaratılış nedenin?”</p>

    <p class="paragraf ParaOverride-7">Can çoktan kapatmıştı telefonu, hat kesik kesik sinyal vermeye başladığında Eti de kapattı.</p>

    <p class="paragraf ParaOverride-7">Artık Can’a gücü kalmamıştı. Biten bir hayatta her şey kontrolden çıkardı diye düşündü ama sonra fikrini değiştirdi, bu sadece kendisi için geçerliydi çünkü hayatları bir gün bile kendi kontrolünde olmayan milyonlarca insan sanki her gün yeniden ölürcesine yaşıyordu.</p>

    <p class="arabaslik_sol" xml:lang="en-GB">6. Bilge &amp; Can Manay</p>

    <p class="paragraf ParaOverride-7">Gecenin bu saatinde telefonun çalması o kadar tuhaftı ki, uyanıp çalan telefonun ışığına baktığı, sesini duyduğu halde çaldığını algılaması biraz zaman aldı. Gecikmiş bir aceleyle gözlüğünü taktı. Arayanın Eti olduğunu gördüğünde ayağa fırlayarak açtı.</p>

    <p class="paragraf ParaOverride-7">“Merak etme ben iyiyim.” dedi önce Eti, neyse ki iyiydi! Anlattı.</p>

    <p class="paragraf ParaOverride-7">Bilge’nin telefonu kapatması, saate bakıp sabaha karşı 3.12 olduğunu görmesi, temkinli bir telaşla hemen giyinmesi ve Doğru’ya not yazıp kapıya yapıştırması, evden çıkması on dakika sürdü. Ancak yola çıktığında birazdan Can Manay’a maruz kalacağı geldi aklına, içi sıkıldı.</p>

    <p class="paragraf ParaOverride-7">Bu geceyi nasıl atlatacaktı, aniden dönüp montunun arabada olup olmadığına baktı, neyse ki mantosu arabadaydı. Gece yarısı Eti tarafından Can Manay’ı kontrole gönderiliyor olmanın sersemliğiyle birkaç saniye gecikti gaza basarken, Ali’yi arayıp aramamayı düşündü ama Eti isteseydi kendisi arardı zaten Ali’yi.</p>

    <p class="paragraf ParaOverride-7">Arabadan inip aceleyle eve girene kadar temkinli olması gerektiğini unutmuştu ama bahçe kapılarının açık bırakılmışlığı ve tüm ışıkları yakılmış evin terk edilmişliği Bilge’yi kendine getirdi. Can Manay asla bu kadar ışıkta duramazdı, bir terslik vardı. Acil bir durumda Ali’yi aramak üzere tetikte telefonunu elinde sıkı sıkı tutarken hızlı ama temkinli Manay’ı aradı… bulamadı.</p>

    <p class="paragraf ParaOverride-7">Tüm odalara, alt kata, dolapların içlerine, çatıya, garaja… bakılabilecek her yere baktı ama Manay yoktu. Odasında, yatağın üst kısmı yere indirilmiş yarım aşağıya kaydırılarak yatak bazasının köşesiyle arasında bir in oluşturulmuştu, oraya da dikkatle baktı. Belli ki Manay yaptığı o küçük delikte uyur olmuştu ama orada da yoktu.</p>

    <p class="paragraf ParaOverride-7">Ali’yi aramaktan başka çaresi kalmamıştı… Salona geri döndüğünde sokak kapısı açıldı. Dağılmış saçları tarafından ele geçirilmiş bir halde, açılan kapının önünde Can Manay dikiliyordu, yer yer lekelenmiş, paçaları tamamen kirlenmiş pijaması ve pijamanın üstünde kendini teslim etmiş gibi duran önü açık kirli bornozuyla ne kadar da… zavallı bir savaşçıydı. Kaybettiği şeyle birlikte kaybolan herkes gibi.</p>

    <p class="paragraf ParaOverride-7">Bilge başta Can Manay’ı bulmak için arayacaktı Ali’yi, ama şimdi karşısında böyle dikildiği için aramak istedi çünkü kendini aniden tehlikede hissetti.</p>

    <p class="paragraf ParaOverride-7">Can kendisine bakmıyordu, yoksa bakıyor muydu? Göz gözeydiler ama sanki kimseyi görmüyordu. Eve girerken tek hamlede ayağıyla kapıyı inletircesine çarparak kapattı, sonra girişin ışığını söndürdü. Çıplak ayaklarının attığı adımların yerde yarattığı titreşimi kendi dikildiği noktada hissederek bekledi, Can Manay’ın kendisine doğru güdümlenmiş bir füze gibi gelmesini.</p>

    <p class="paragraf ParaOverride-7">Kasılan omuzları, telefona kilitlenen elleri sürekli Ali’yi ara diye bağırsa da vücudunu harekete geçiremeyen beyni çaresizlik içindeydi… Can Manay dibine kadar geldi… uzandı ve Bilge’nin arkasındaki elektriği söndürerek dönüp gitti… Onun ardından bakakaldı Bilge, çamurlanmış sabahlıkla ışıkları kapata kapata karanlığı ararcasına gidişine.</p>

    <p class="paragraf ParaOverride-7">Odasına geldi Can. Ayağının altına yapışan toprağın geride bıraktığı çamura, pijamasının kirine, üzerindeki sabahlığa yapışmış yaprak parçalarına baktı… Soyunmaya başladı. Sabahlığı çıkarıp attı yere, üstü çıplaktı. Pijama altını da yırtarcasına çıkardı, çırılçıplaktı ama yetmedi sanki daha da soyunması gerekti… Bu bedenin içinde hapisti. İnsan kendinden nasıl soyunabilirdi!</p>

    <p class="paragraf ParaOverride-7">Çamurlu parmaklarını saçlarının arasına soktu, yolarcasına çekiştirdi, keşke bu bir maske olsa ve çekip çıkarabilseydi. Bu hal çekilip çıkarılabilseydi!</p>

    <p class="paragraf ParaOverride-7">Bilge, bir süre dikildiği yerde bakışlarını Can Manay’ın biraz önce kaybolurcasına girdiği koridorun karanlığından ayırmadan bekledi. O koridor bu eve her geldiğinde gözlerini ayırmadığı yerdi… Can Manay her an geri gelebilirdi… ama gelmedi. Sessizce çıkışa doğru yöneldi, şükürler olsun ki tedirgin olduğu kadar krizli geçmemişti. Kapıyı açmak için uzandığında sesi duydu. Evin derinliğinden gelen ses sanki yaralı bir hayvana aitti… zayıf bir inlemenin hırıltıyla birleşmesi gibiydi. Araladığı kapıyı açıp gidemedi, aklı git diye haykırırken içinden yükselen kısık ama çoğunlukta bir ses yardım et diyordu.</p>

    <p class="paragraf ParaOverride-7">Gözlerini sıkıca kapadı, kapı tokmağını sıktı, cesaretini toplayıp kapıyı kapattı, merdivenleri geri çıktı. Dikleşerek yürüdü, karanlık koridora daldı. Odanın karanlığında yoktu Can Manay, sesin banyodan geldiğini anladı. Kapısı kapalı olsa karışmayacaktı ama kapısı açıktı ve Can yerde çıplak iki büklüm çökmüş iniltilere boğulmuştu… ağlamaktaydı. Bilge gerideki koridorun ışığını yakıp odaya geri döndü. Koridordan sızan ışığın loşluğunda yerdeki yorganı alıp banyonun zemininde iki büklüm olmuş Can Manay’ın üstüne örttü, Can etrafını saran yorganın etkisiyle bir an sıçradı, kendisine dokunanın ne olduğuna baktı ama Bilge umursamadı, eğilip aynı çocukken krize giren Doğru’ya yaptığı gibi, sızmış bir şekilde banyoda bulduğu annesine yapmaya çalıştığı gibi yorganı iyice sardı Can Manay’ın çıplak bedenine ve kendi kafasını onun sırtına dayayarak onu sıkıca arkasından sardı… Kalp atışları ne kadar da hızlıydı… konuşmaya gerek yoktu. Gitmesine engel olamasa da annesine de böyle yapmıştı. Can’ın atan kalbini sessizce dinledi.</p>

    <p class="paragraf ParaOverride-7">Soğuğun etkisiyle diken diken olan vücudu, yorganın yumuşak serinliğinde hemen kendi ısısına kavuştu. Sırtından kendisine sıkıca kenetlenmiş Bilge’yi ittirmek istedi ama gitsin istemedi. Birinin böylesine sıkıca, böylesine umursamayla sarılması ilaç gibiydi. Bedenini yana, yorganın üstüne doğru devirdi Can ve kendini tamamen yere bıraktı, Bilge onu bırakmadı. Hafifçe kollarını gevşetip sonra yine sıkıca sarılmaya devam etti… bir anne gibi… savaşta yalnız kalmış birini koruyan güçlü bir gladyatör gibi. Bu sarılış birini, yarasından acıtmadan öpmek gibiydi.</p>

    <p class="paragraf ParaOverride-7">Mırıldanana kadar öylece kaldılar banyonun zemininde. “Çatıdan gitmiş…” dedi mırıltıyla, Bilge neden bahsettiğini anlamadı ama sesini çıkarmadı, önemli olan anlaması değil Can’ın kendini anlatmak istemesiydi, susup bekledi… Can devam etti.</p>

    <p class="paragraf ParaOverride-7">“Altı metrelik duvarı o küçücük çıkıntılara basa basa inmiş, çatılardan dört bina ilerlemiş ve apartmana inip oradan yola çıkmış.”</p>

    <p class="paragraf ParaOverride-7">Duru’dan bahsediyor olmalıydı Can Manay ama Bilge sormadı. Dinlemek, hafifletmek için buradaydı, anlamak, yargılamak için değil.</p>

    <p class="paragraf ParaOverride-7">Yardım etmek istiyorsan ne düşündüğünün, neyi merak ettiğinin bir önemi olmamalıydı. Dinlemeliydi insan, sadece dinlemeli. Bilmeyi düşünmeden, anlatılanın ardındakini ve anlatılmayanı hesaplamadan, paylaşılmak istenene vermeliydi kendini… güven vermeliydi.</p>

    <p class="paragraf ParaOverride-7">Güvenin verilecek bir şey olmadığını bilmeden bekledi Bilge, Can Manay derin uykuya daldığında kalktı, Doğru’yu yalnız bırakamazdı.</p>

    <p class="arabaslik_sol" xml:lang="en-GB">7. Deniz</p>

    <p class="paragraf ParaOverride-7">Sokak’ın karşısındaki arsada dikilip sabah ışığının bulutların arasından süzülüp yere inmesini izledi Deniz. Restorasyon bitmek üzereydi, binanın dışını zamanın bıraktığı izleri silmeden olduğu gibi bırakıp koruyacaktı. Boyasını yenileyen, süse ihtiyaç duyan, sürekli pozda bir genç kızdan çok, kelimeleriyle akıllara anlam doğuran, hareketlerindeki sadeliğiyle hayran bırakan bir kadın gibiydi bu bina. Ruhu yaşlanmak yerine zamanla dinlenmişti. Eskimek yerine kendine gelmişti.</p>

    <p class="paragraf ParaOverride-7">Her bir parçası başka modellerden toplanmış, parça parça rengârenk motoruna bindi Deniz. Motorun düşük devirli sesi ıssız sokakta yankılandı. Sokağın sonuna doğru giderken birkaç blok ötede, çok yükseklerde güneşi selamlarcasına saltolarını atan kuşları fark etti. Sokak’a ilk girdiklerindeki kuşlar mıydı bunlar?</p>

    <p class="paragraf ParaOverride-7">Merakla, gözlerini havada sürü halinde dönen kuşlardan ayırmadan bastı gaza Deniz. Çünkü kuşlar bir yere gidiyorlardı… Kuşları takibi bir binanın önünde bitti. Yeni evleri burası olmalıydı. Binanın kapısında motoru durdurdu ama inmedi, içeri girip girmemeyi düşünürken, kapı açıldı, küçük bir çocuk mahmur gözlerle sırtındaki kocaman çantayı iki büklüm taşırken çıktı apartmandan. Beyninin büyümesi için en büyük ihtiyacı olan uykusundan zorla kaldırılmış sabahın köründe, beceriksizliğinin boyutlarını öğrenmeye gönderiliyordu okul adı verilen o işkencehaneye… Çocuğun servise binmesini izledi Deniz, uykulu, anlamaz, fark etmeyecek kadar küçük köleler servisin içine doluşmuşlardı, yola koyuldular kafalarına sokulmaya çalışılan saçmalıklara doğru. Deniz tekrar binaya döndüğünde kapının ardına kadar açık kaldığını gördü, indi motordan. Kapatacaktı kapıyı. İçeri girdi, kapının üstüne baktı, tepesinde kapanması için ittirici bir sistem vardı. Eliyle kapıya dokunur dokunmaz sistem çalıştı ve kapı kapandı. Apartmanın karanlığında kaldı.</p>

    <p class="paragraf ParaOverride-7">Merdivenleri çıktı. Merdivenler bittiğinde çatının kapalı kapısının altından sızan güçlü ışığa baktı, çatı kesin kilitli olmalıydı. Ama değilse kuşları korkutmasın diye yavaşça denedi tokmağı… kapı açıldı. Çatıya çıktı Deniz ve kuşlar havalanmadı. Çatının her köşesinde kondukları yerde Deniz’in kıyıya yürümesini izlediler.</p>

    <p class="paragraf ParaOverride-7">Şehrin manzarasına baktı Deniz, kat kat birbiri üstüne yığılan binalar birbirine hükmeden insanlar gibiydi, her biri kirli, bıkkın ve renksizdi. Karşısındaki çatıya kaydı gözleri, okul önlüğüyle sabahın köründe çatıya çıkmış bir çocuk bitkileri sulamaktaydı. En azından bir çatı canın yeşiliyle kaplanmıştı. Ve kuşlar havalandı…</p>

    <p class="arabaslik_sol" xml:lang="en-GB">8. Can Manay</p>

    <p class="paragraf ParaOverride-7">Can’ın hayatındaki her şey değişirken oto yıkamada hiçbir şey değişmemişti. Aynı köhne, sıradan yer, aynı büyük demir kapılarla kendini dış dünyadan saklamış, sanki Denge’yi içeride hapsetmişti.</p>

    <p class="paragraf ParaOverride-7">Alkolle karıştırdığı antidepresanların ağır kimyasında hafiflemeye çalışan, zehirlenmiş bir psikolojiyle yaklaştı demir kapıya. Uyandığı banyonun sert zemininin etkisi hâlâ sırtında ve eklemlerindeydi. Kapının nereden açıldığına baktı, bulamadı. Daha önce buraya nasıl girmişti?… Hatırlayamadı, keşke arabasıyla gelmiş olsaydı ama anahtarları bulamamıştı. Zaten kullanmaya kalksa kesin bir yerlere çarpardı. Garajda duran araçların hiçbirinin anahtarı yoktu. Aklına Ali geldi, evet Ali almış olmalıydı. İçindeki kızgınlığa kapılıp telefonunu aradı, Ali’yi arayıp öfkesini kusacaktı ama yanına telefonunu almamıştı.</p>

    <p class="paragraf ParaOverride-7">Yürümek için çıkmıştı, ayağındaki terliklere baktı, ayaklarının üşüdüğünü ancak o zaman anladı. Kafasına geçirdiği kapüşonu indirdi, eşofmanın üstüne giydiği pardösü acayip terletmişti. İnsanın bir yanı üşürken diğer yanının sıcaktan sıkılmış olması nasıl bir çelişkiydi! Pardösüyü çıkarıp atmak istedi ama kolunu kaldıracak hali kalmamıştı.</p>

    <p class="paragraf ParaOverride-7">Gücünün son kırıntısıyla demir kapıya vurdu. Otoparkta oturmuş dikkatli bir kıpırtısızlıkla kendini izleyen çocuğa baktı, on iki yaşlarındaydı. “Şışşt! Bakacağına söylesene açsınlar!” diye bağırdı. Kelimeler ağzından istediği gibi çıkmıyordu ama çocuğun kendisini anladığını biliyordu. Aralarında iki metre falan vardı, çocuk çok uzakta olmasa yanına yürüyecekti.</p>

    <p class="paragraf ParaOverride-7">Demir kapıya yaslanıp kendi kendine havaya bağırdı.</p>

    <p class="paragraf ParaOverride-7">“Açsanıza kapıyı!”</p>

    <p class="paragraf ParaOverride-7">Ve gülmeye başladı, şehrin en köhne semtinde paslı bir kapının önünde içeri alınmak için bekletilmesinin trajikomikliğine güldü, böyle kapıda beklemeyeli yıllar olmuştu diye düşünürken gülüşü aniden dondu, hayır, yıllar değildi, daha yıl bile olmamıştı! Duru’yu kapıda beklerkenki hali şimşek gibi çaktı aklında, o bekleyişte hissettiği tüm duygularla birlikte geri geldi, o çaresizlik hissi! Haykırdı Can Manay, ciğerlerindeki havayı nefretle kovarcasına. Tekmelemeye başladı kapıyı, Duru’yu kendisinden ayıran o lanet olası kapıyı keşke o gece kırsaydı! Keşke tüm kuvvetiyle saldırsa ve parçalasaydı! O kapıydı Duru’yu kendinden ayıran, kırsaydı, Duru’ya sarılsaydı, anlatsaydı…</p>

    <p class="paragraf ParaOverride-7">On iki yaşın önyargısızlığında ama yaşadığı yere gelen insanların çektiği acıların ve kayboldukları anlamsız yaşamların tanıklığında izledi çocuk Can Manay’ı. Birazdan alacaklardı onu içeri. Kameralardan görmüş olmalıydılar. Ayağını vura vura yırtmıştı terliğini. Can Manay bile bu hale düşüyorsa hayat gerçekten acımasız olmalıydı, yoksa acımasız olan insanlar mıydı? Sahip oldukları onca şeye rağmen arsızca, sahip olamayacakları şeyleri istiyorlardı. İstemeye odaklanmışlardı. Ancak istediklerini elde edince yaşadıklarını hissediyorlardı, halbuki sahip olmak bir hiçti, her şeye sahip olan insanların dengesizlikle nasıl kıvrandığını biliyordu çocuk. Çoğunu burada görmüştü. İnsan dengede değilse sahip olduğu şeyler sadece oyalamaydı. Sahip oldukları maddelerin oyalamasında hiçlikteydiler.</p>

    <p class="paragraf ParaOverride-7">Can Manay’ın, demir kapının açılmakta olduğunu birkaç saniye sonra fark etmesini izledi çocuk. Tek ayağındaki terliğin ve sarhoşluğunun dengesizliğinde kendisine açılan iki kola koşarcasına kapının aralığından dalmasına, bahçede ilerleyip sallana sallana ama telaşla eve girmesine baktı. Uzun zamandır oyalanmışa benziyordu.</p>

    <p class="arabaslik_sol" xml:lang="en-GB">9. Ayahuasca</p>

    <p class="paragraf ParaOverride-7">Bozulan bağırsakları içlerinde hiçbir şey tutmamak için kasılarak ne varsa dışarı atarken kendini yere bıraktı Can, ölüyordu, emindi. Eşofmanının içine sıçarak ölecekti, onu boklar içinde çöplüğe atılmış halde bulacaklardı, emindi!</p>

    <p class="paragraf ParaOverride-7">Bağırdı bir kez daha!… Ama kimse gelmedi, gelmiyorlardı. Kalkabilse, kapıdan çıkabilse, sokağa ulaşabilse, yardım bulabilse… ama kasılan bağırsakları kilitlemişti onu, hafif doğrulabildi ama ağzından fışkırırcasına çıkan kusmuk o kadar tazyikliydi ki boynu önce geriye gitti sonra kafası kustuğu yere yapıştı. Fren yapmış bir arabanın camına yapışmış gibiydi. Kusmuğun devamı aynı tazyikle ama yere yapışmış kafasının frenine takılarak burnundan çıktı. Hayatında ilk defa kusan birinin dehşetinde ve saatlerdir kusmanın verdiği tükenmişlikle kusmaya devam etti Can. Bedeninin kontrolünü tamamen kaybetmiş aklı çığlık atıyordu ama atılan o çığlık ciğerlerden bir türlü çıkmıyordu, kendi sessiz çığlığı içinde kusarak boğuluyordu… Bedeninde ne varsa boşaltması ne kadar sürdü… sürecekti bilmiyordu.</p>

    <p class="paragraf ParaOverride-7">Ne salaktı! Hanım’ın kendisine uzattığı çayı hemen dikmişti kafasına! Düşünmeden, sormadan. İçinde zehir olduğu aklına bile gelmemişti! Yine bağırdı, içinde hava olmayan ciğerlerinden azıcık bir ses çıktı, hırıltının içinde kaybolan boğuk bir ses. Ve yine öğürdü. Öğürmeyle birlikte çayın iğrenç tadı geldi ağzına. Sormuştu “Ne bu?” diye ama sormadan önce zaten içmişti. Hanım “Ayahuasca” demişti ve sonra tebessüm edip gitmişti.</p>

    <p class="paragraf ParaOverride-7">O tebessümü hatırladı Can, öğürmeye devam ederken tüm detayıyla aklını o gülümsemede gezdirdi. Ölüyordu, vücudunun içi boşalıyor ve sırılsıklam terliyordu. Terden ıslanan saçının bir tutamı gözünün önüne gelmişti, ucundaki damla yerde, hemen burnunun dibindeki kusmuğa değmek üzereydi. Her şey sanki bir anda olmuştu.</p>

    <p class="paragraf ParaOverride-7">Neden o çayı içmişti!</p>

    <p class="paragraf ParaOverride-7">Sancı aniden kesildiğinde kendini bıraktı, saçının ucundaki o damla kusmukla birleşti, Can sancının terk ettiği bedeninde içerilere kaçtı, insanın ağrıdan kaçabileceği bir yer var mıydı?</p>

    <p class="paragraf ParaOverride-7">İlk düzgün nefesini temkinle aldı gözlerini açmadan, yıllar süren bir an geçip gitmiş ve geride tek bir hal bırakmıştı… rahatlama.</p>

    <p class="paragraf ParaOverride-7">Nefesini biraz daha toplayınca sanki derisini içeriden yüzmüşler gibi her yanına yayılan ağrıyla yüzleşti ve titremeye başladı.</p>

    <p class="paragraf ParaOverride-7">Kafasını yana çevirip kapıya baktı, kapıya varabilse, sokağa çıkabilse, yardım alabilse… kendisine verilen zehri söyleyebilse, “Ayahuasca” diyebilse… Hafifçe doğruldu, sonra vücudu devreleri kapadı, bayıldı. İnsanın ağrıdan kaçabileceği tek yer bilinçsizliğiydi, bilinçsizlik kendinden kaçanların her anlamda sığınabildiği tek yerdi.</p>

    <p class="arabaslik_sol" xml:lang="en-GB">10. Ada</p>

    <p class="paragraf ParaOverride-7">Ne kimlerle dans ettiğini, masanın üstüne nasıl çıktığını, neler içtiğini hatırlayabildi ne de nereden düştüğünü, yanağındaki şişliğin nasıl olduğunu, arabaya nasıl bindiğini, Şadiye’nin evine nasıl geldiğini.</p>

    <p class="paragraf ParaOverride-7">Vücudunu alkol ve diğer kimyasallardan sıyırmak için girdiği savaşın ilk cephesini kafasını kaldırarak kazandı, ikinci cephede nihayet doğrulabildi ve gecenin ense köküne yaptığı basınca rağmen etrafına baktı, Şadiye’nin salonundaki renkli divanın üstündeydi.</p>

    <p class="paragraf ParaOverride-7">Başı acayip ağrıyordu. Ellerine ve üzerine bulaşan kurumuş çamur da neydi?! Tugay neredeydi?! Herkes neredeydi?</p>

    <p class="paragraf ParaOverride-7">Tugay diye seslenince, evin hizmetlilerinden biri sessiz ama hızlı adımlarla koşarak geldi ve Ada’ya Tugay Bey’in orada olmadığını, Şadiye Hanım’ın uyuduğunu, sessiz olması gerektiğini ve mümkünse artık gitmesini kibarca açıkladı.</p>

    <p class="paragraf ParaOverride-7">Tuvalette geçirdiği yarım saatten sonra kendisini arabaya yerleştirmesi epey sürdü. Arabası buraya nasıl gelmişti?! Tugay’ı aramak istedi, çantası, cep telefonu neredeydi derken hepsinin arabanın içinde olduğunu fark etti. Anneannesinin çaresiz cevapsız aramalarını es geçip hemen Tugay’ı aradı, cevap alamadı.</p>

    <p class="paragraf ParaOverride-7">Neyse ki mesaj geldi: “Aşkım, toplantıdayım. Dinlen sen bugün, akşam çıkınca ararım.”</p>

    <p class="paragraf ParaOverride-7">Saat dört olmuştu. Tugay birazdan arardı. Eve doğru yola çıktı. Yolda kusmak için iki kere durduktan ve bir kere de dalgınlıkla otoban çıkışını kaçırdıktan sonra ancak evine varabildi Ada, kapıda anneannesinin dırdırına maruz kalmaktansa arabanın içinde oturup aradı anneannesini ve kısaca açıkladı neden geciktiğini, güya düşüp fenalaşan Şadiye’ye yardım için hastanedeydi ve bu kadar ünlü birine yardım ederken kimseye haber veremezdi, Şadiye ölebilirdi…</p>

    <p class="paragraf ParaOverride-7">Eve girdiğinde, kendisine sorular soran anneannesini susturup odasına çıktı, bu evden ayrılmanın zamanı gelmişti artık diye düşünürken kendini yatağa bıraktı. Banyo yapması şarttı ama yataktan kalkması da imkânsızdı.</p>

    <p class="paragraf ParaOverride-7">Vücudu şalterlerini indirir gibi bir bir kapadılar sanki bedenini, önce o topuklu ayakkabıların yer ettiği his kayboldu ayağından, sonra sırtındaki ağrı yatağın yumuşaklığıyla sarmalanınca hafifledi, Şadiye’nin koltuğunda uyurken yamulmuş boyun kasları nihayet gevşedi… Ada suyun derinliklerine bırakırcasına uykunun içine bıraktı kendini…</p>

    <p class="paragraf ParaOverride-7">Derine indikçe indi, karanlığın içinde iyice gevşedi… Uykunun ilk aşamasına geçti… Deniz’in suratı aklına doğmasa uykusu derinleşecekti.</p>

    <p class="paragraf ParaOverride-7">Deniz! Parlak gözleriyle insan kalabalığının arasında dikilmiş kendisine bakan Deniz!</p>

    <p class="paragraf ParaOverride-7">Yataktan fırladı Ada! Rüya değildi bu, dün akşam Deniz’i görmüştü ama nasıl!?</p>

    <p class="paragraf ParaOverride-7">Aniden kalkmanın etkisiyle yine midesi bulandı ve banyoya koşup kusarken aklında sadece Deniz vardı. Kafasını tuvaletten kaldırdı, kapıyı endişeyle çalan anneannesine hırladı.</p>

    <p class="paragraf ParaOverride-7">“Yok bir şeyim! Bir rahat bırak ya!”</p>

    <p class="paragraf ParaOverride-7">Gözünü kapadı, Deniz’i görüp görmediğini, aklına gelen bu görüntünün zihninin oyunu olup olmadığını tartmaya çalıştı… Ama Deniz oradaydı. Neredeydi bulamıyordu ama oradaydı! Durmuş kendisine bakmaktaydı.</p>

    <p class="paragraf ParaOverride-7">Hatırlamaya çalıştı Ada, Şadiye’nin kahkahaları geldi aklına ama hafızası boşlukları tamamlayamıyordu. Gözünü açtı. Kalbi hızlanmıştı. Deniz’i görme olasılığı kapladı içini. Başı dönüyordu. Lavaboya tutunup bir kez daha hatırlamaya çalıştı.</p>

    <p class="paragraf ParaOverride-7">Şadiye’nin kahkahaları, vokalist çocukla oynaşması, tuvalette çektiği kokainin dökülmesi, yürüdüğü her yerde herkesin kendisine odaklanması… Tugay neredeydi? Gözlerini yine iyice sıktı hatırlamaya çalıştı. Tuvalete Tugay’ın peşinden gitmişti… hayır! Tugay’ı aramak için gitmişti. Hatırlaması şarttı!</p>

    <p class="paragraf ParaOverride-7">Dans ederken kulübün içindeki ışık oyunlarını hatırladı ve ayakkabılarını nasıl çıkardığını ama Tugay neredeydi?… Aklında Tugay’ı bulsa sanki Deniz’e de ulaşacaktı ama hatırlayamadı.</p>

    <p class="paragraf ParaOverride-7">Kendisine böyle hafıza oyunu oynadığı için aklını cezalandırmak istercesine eliyle kafasına vurdu, bir daha vurdu. Suyu açıp yüzünü yıkadı, ağlamak istedi ama hiçbir şey hissedemiyordu ki ağlasındı! Ağlayamadı. Deniz’e odaklandı yine ama beyni sürekli ona Tugay neredeydi diye soruyordu. Gözlerini kapatıp kafasını silkelercesine salladı, Tugay önemli değildi Deniz neredeydi! Görüntü aniden netleşti. Ada yanağındaki ağrıyı hatırladı ve tuvaletten çıktığını, tuvalet miydi orası?… Evet, evet tuvaletten çıktığında koridorun gerisinde hareketsiz duran tek bir kişi vardı. Herkes gibi kendisine bakıyordu o da ama hareketsizdi… tanıdıktı. Kimdi diye yürümüştü ona doğru ve hatırladı. Deniz’di.</p>

    <p class="paragraf ParaOverride-7">Varoş’un karanlık koridorunda, arka çıkışın önünde duran Deniz belirmeye başladı aklında… Dikildiği yerde öylece durup kendisine bakması hayal olamazdı. Deniz’in dönüp arkasındaki acil çıkış kapısından çıkıp gidişini hatırladı… Sonra Şadiye’nin sesi geldi aklına, Deniz karşısında dururken arkasından kendisine seslenen sesi… Niye Deniz’in peşinden koşup gitmemişti?</p>

    <p class="paragraf ParaOverride-7">Ada daldığı derin bir kuyudan çıkar gibi kendine geldi. Deniz geri gelmişti! Gelmiş miydi?! Gülümsedi. Midesinin bulanması bile geçti. Başı bu kadar dönmese zıplayabilirdi. Tekrar yıkadı suratını. Kafasını aynadaki yansımasına kaldırdığında hâlâ kendini iknadaydı, rüya değildi bu, olmamalıydı.</p>

    <p class="arabaslik_sol" xml:lang="en-GB">11. Uyanış</p>

    <p class="paragraf ParaOverride-7">Uzun süreden sonra ilk defa güneşin ışığıyla uyandı Can. Cam tavandan iniyordu ışık, gözlerini kıstı. Vücudunda hissettiği ılıklığa baktığında suyun içinde olduğunu anladı. Kollarının altına geçirilmiş tuhaf şişme plastiğe asılı halde büyük bir küvetteydi, sıçrayarak kalktı, kurtuldu plastikten.</p>

    <p class="paragraf ParaOverride-7">Parmakları buruşmuştu suyun kırıştıran etkisinden. İnanamadı, ölmemişti, zehirlenmemişti!</p>

    <p class="paragraf ParaOverride-7">Yukarıdaki ışığa ulaşırcasına uzanmış bitkilerin arasında yerleri ince kumla kaplı bir odadaydı. Sıcak suyun içinden aniden çıktığı için üşümeye başladı. Tekrar suya girmek istedi ama önce baktı, temiz miydi? İçinde ne varsa çıkarmıştı neyse ki, su tertemizdi. Suya girdi tekrar, boynu ve başı hafif hafif ağrıyordu.</p>

    <p class="paragraf ParaOverride-7">Susadığını anladı. Doğrulduğunda içeri Hanım girdi. Çok ciddi bir ifadeyle baktı çırılçıplak Can Manay’a ve odanın ortasında o sırada konulan sandalyeye otururken, “Bir daha asla buraya bu şekilde randevusuz gelmemelisin” dedi. Sandalyeyi koyan adamı bir işaretle odadan gönderdi.</p>

    <p class="paragraf ParaOverride-7">Can Manay doğrulup, “Ölüyordum!” diye çıkıştı.</p>

    <p class="paragraf ParaOverride-7">Hanım ne olursa olsun asla çözülmeyecek bir soğuklukla “Emin misin?” derken Can söyleyeceği her kelimenin hayatına m<span class="CharOverride-3">â</span>l olacağını hissederek sustu, emin değildi.</p>

    <p class="paragraf ParaOverride-7">“Çok kustum, ölüyordum…” dedi daha sakin bir tonda.</p>

    <p class="paragraf ParaOverride-7">Hanım, “Yüklendiğin zehrin bir kısmını attı vücudun, normalde on gün arınmaya girmeli, sonra bize gelmeliydin ama geldiğinde belli ki gidecek yerin ve bekleyecek zamanın yoktu. Seni biz arındırmak zorunda kaldık. Zorlandın biraz. Gayet normal…” diye açıkladı.</p>

    <p class="paragraf ParaOverride-7">Hanım bu kadar ciddi olmasa, bu tuhaf enerjisi olmasa bağırıp çağıracaktı Can, çektiği acının hesabını soracaktı ama sesini çıkaramadı. Kendisine çare için gelen insanlarla nasıl oynadığını düşündü ve sakince geriye yaslandı, çare için gelmişti Hanım’a ve insan çare ararken sakin olmazsa bulacağı tek şey belaydı. Sakince sordu.</p>

    <p class="paragraf ParaOverride-7">“Dengede miyim?”</p>

    <p class="paragraf ParaOverride-7">Hanım “Sence?!” dedi, Can dalga geçtiğini ancak birkaç saniye sonra Hanım’ın gözlerindeki o küçücük yansımadan anladı. Daha önce sandalyeyi koyan adam bir bardak suyla içeri girdi, Can’a suyu verip sessizce gitti. Can içinde limon olduğunu içerken anladığı suyu çekmedi ağzından, daha önce hiç olmadığı gibi ve kadar susamıştı, hepsini içti.</p>

    <p class="paragraf ParaOverride-7">Hanım, “Kendini bu kadar kirleten biri dengeye varamaz. Önce arınmalısın. Sen onlarca filtreden oluşan bir organizmasın. Ciğerlerin, bağırsakların, sinüslerin hatta kalbin hepsi birer filtre ve attığın toksinlere bakılırsa uzun süredir kendini kirletmekle meşgulmüşsün. Çok kirliydin… hâlâ da temizlenmiş değilsin. Önce arınacaksın. On gün sonra gel, hazırsan alırız. Birazdan sana yeni kıyafetler getirecekler, seninkileri atmak zorunda kaldık. Artık gidebilirsin” dedi ve kalkıp arkasını döndü, gitmek üzereydi.</p>

    <p class="paragraf ParaOverride-7">Can doğrulup sordu.</p>

    <p class="paragraf ParaOverride-7">“Ayahuasca! Nedir?”</p>

    <p class="paragraf ParaOverride-7">Hanım sakince döndü, ellerini birbirine bağlayıp konuştu.</p>

    <p class="paragraf ParaOverride-7">“Kafatasının içinde hemen hemen her şeyin bir sağı ve solu var, ama beyninin tam ortasında küçücük bir parça var, hormonlarının üretildiği, aldığın kararların hammaddelerinin kimyasal olarak oluşturulduğu merkez burası, epifiz bezi. Aynı bir göz gibi dizayn edilmiş, retinası sayesinde ışığı algılayan bir yapısı var. Çam kozalağına benzeyen küçücük bir organ. René Descartes’ın ruhun koltuğu adını verdiği bu organ bizim üçüncü gözümüz. Gözünü kapattığında düşündüğün şeyi görselleştirmeni, aklınla görmeni sağlayan şey, bu parçanın göze benzeyen yapısıdır. Hayal kurmanı sağlar. Beyinde başka hiçbir organ epifiz bezine benzemez. Vücut tamamen karanlıkta uyurken dahi, eğer ayak topuğuna güneş ışığı değerse, epifiz bezin bunu algılar ve melatonin salgılamayı keser. Bu parça, büyüklüğüne oranla en fazla kan basıncının olduğu yerdir, yani enerjinin en yüksek olduğu yer. 1997’de Jennifer Anne Luke kullanılan sodyum florürün epifiz bezini kireçlendirdiğini ispatladı.<span class="dip CharOverride-11"><a class="_idFootnoteLink" href="#footnote-225-20" id="footnote-225-20-backlink">20</a></span> İçtiğin asitli içeceklerde, yediğin paketlenmiş gıdalarda ve bugün özellikle Amerika’da şişelenmiş içme sularına dahi florür konulmaktadır. Hatta yeni doğan çocuklara dişleri güçlensin diye florür hapları dahi vermeye başladılar ki Avrupa Diş Hekimleri Odası’nın yaptığı resmi açıklamaya göre florürün dişe bir katkısı yok, tam tersi ciddi bir zehirdir. Vücuda alınan florür epifiz bezini kireçlendirir. Bu kireçlenmenin yan etkisi olarak, zor uyuma, gece saat 2 ile 5 arasında, aslında melatonin seviyesinin en yüksek salgılanması gereken zamanda uyanma görülür. Bu yüzden depresyona girer insan. Ama kireçlenmiş bir epifiz bezi insanı sadece depresyona sürüklemez daha büyük bir etki yapar, kişi karar vermekte zorlanan birine dönüşür ve yönetilebilir olur. Kendisi düşünüp karar veren değil dinlediğini uygulayan bir organizmaya dönüşür. İkinci Dünya Savaşı’nda Almanlar toplama kamplarına koydukları insanlara florür verdikleri için toplama kamplarındaki milyonlarca insanı öldüresiye yönetebilmişlerdir. Kimse ayaklanmamış, hatta itiraz bile edememiştir. Bugün ülkemizde de çeşme suyunda flörür vardır. Her duygu hissettiğinde epifiz bezin titreşir. Ve kireçlenen bir epifiz bezi titreşmez, duygu üretemez hale gelirsin. Boşlukta hissiz ya da tek bir duyguya takılı kalmış, duygu kısırı bir organizmaya dönüşürsün. Duygu üretemeyince huzursuzluk hissi kaplar benliğini ve sadece sahip olduklarından keyif alır hale gelirsin. Çünkü geri kalan hiçbir şey seni harekete geçiremez, ruhun kireçlenmiştir. İşte Ayahuasca epifiz bezinin kireçlenmesini çözmekte işe yarayan ve şamanlar tarafından binlerce yıldır kullanılan çok özel bir ağaçtır, chacruna yaprağıyla karıştırılarak yapılan çay sayesinde Ayahuasca’nın içinde bulunan DMT<span class="dip CharOverride-11"><a class="_idFootnoteLink" href="#footnote-225-21" id="footnote-225-21-backlink">21</a></span> sinir sistemi tarafından emilir. DNA’ya kendini hatırlatan bir ritüeldir bu. Doğum anında ve ölüm anında beyin tarafından en yüksek dozda salgılanan DMT’yi bu bitki sayesinde sisteme alıp filtrelerini kendi ayarlarına döndürmeye çalışırız. Ayahuasca yanlış kullanıldığında öldürücü olabilir ama kesinlikle uyuşturucu değildir. Özellikle eroin ve diğer ağır uyuşturucu madde bağımlılıklarının bırakılmasında Ayahuasca’nın etkisi ispatlanmıştır. İki bin yıldır şamanlar tarafından kullanılan bu bitkiyi senin sistemine yükledik. Perhiz yapmadan geldiğin için sistemin içinde ne varsa boşalttı. Epifiz bezine ulaşana kadar sindirim sistemini temizledi. Perhizli gelseydin etkisi çok daha farklı olacaktı. Amazon’da yetişen bu bitkilerden yapılan çayın doğanın ruhunu taşıdığına inanılır. Saatler geçtikçe kendini daha iyi hissedeceksin. Temiz kalmalı, kimyasal hiçbir şey kullanmamalı, içki içmemeli, kendini uyuşturacak hiçbir madde kullanmamalısın. On gün sonra görüşmek üzere.” dedi ve arkasını dönüp çıktı.</p>

    <p class="paragraf ParaOverride-7">Hanım çıkar çıkmaz odaya biraz önceki adam girdi, elindeki katlanmış kıyafetleri sandalyenin üzerine koydu ve gitti.</p>

    <p class="paragraf ParaOverride-7">Can ayağa kalktı, aklı karmakarışıktı, midesi bulanmıyordu artık ama kendini tuhaf hissediyordu, karın kasları spor yapmışcasına ağrıyordu, kusarken çok kasılmıştı. Kurulandı, iyi olup olmadığını bilmiyordu, sarındığı havlunun içinde gözlerini kapatıp aklına Duru’yu getirdi… Kalbine saplanıp beyinciğinden dikey bir şekilde çıkmak isteyen o acıyı hissetmedi… acı gitmiş gibiydi… Sıktığı dişlerinin arasından nefes alırken, içinde, “Seni zerre kadar umursamayan bir karı için mi tüm bunlar?” diye konuşan sesi duydu ve gözlerini açtı.</p>

    <p class="arabaslik_sol" xml:lang="en-GB">12. Darbe</p>

    <p class="paragraf ParaOverride-7">Hukuk hakkın pezevenkliğini yapacak hale getirildiğinde, hak aranacak kadar kaybolduğunda, doğruyu yapmak, doğruda durmak hayati tehlike olduğunda neyse ki <span class="CharOverride-10">Darbe</span> vardı. Haberin yayılmasına ihtiyaç duyduğunuzda, elinizdeki delilleri adınızı gizli tutarak paylaşmak istediğinizde, uğradığınız haksızlığı herkese anlatmak istediğinizde <span class="CharOverride-10">Darbe</span> size hizmet edecek tek mecraydı artık.</p>

    <p class="paragraf ParaOverride-7">Tüm medya bir görevli gibi sisteme hizmet ederken, hukuk sahtekârlığı korumak için bir kalkana dönüşmüşken, eğitim potansiyelin eritilip yok edildiği bir delikken, her saniye hakları yenen milyonlarca insanın çaresizliğinin çığlığına kulak olmuştu <span class="CharOverride-10">Darbe</span>, kaldırımın ziftli kenarında çıkan bir papatya gibi narin ve zamanı geldiğinde her yere yayılan papatyalar gibi yaygındı. Narinliği belki bir zaaftı ama yaygınlığı doğaldı çünkü ihtiyaç haline gelen her mecra bir yolunu bulur mutlaka var olurdu.</p>

    <p class="paragraf ParaOverride-7">Kitapların ortaya çıkış nedeniydi bu, sözle anlatılamayanı anlatmak; gazeteler, televizyonlar, dergiler, cep telefonları, internet… her şey bilginin insandan insana bulaşması için doğmuştu ve kısa bir süre sonra insan tarafından kurulmuş bu kısır sistem tarafından ele geçirilip, bilgiyi bir tutsak gibi tutan, insanları manipüle etmek için odaklanan bir şeye dönüştürülse de iletişimin doğumu devam ediyordu. Bilgi daima yolunu sonunda bulurdu.</p>

    <p class="paragraf ParaOverride-7">İletişimin evrimi ele geçirilemez oluncaya kadar devam edecekti. Sistemin ulaşamadığı bir mecra doğana kadar iletişim doğacaktı.</p>

    <p class="paragraf ParaOverride-7"><span class="CharOverride-10">Darbe’</span>nin basılmış haline baktı Muammer Bey. Artık sadece internette değil birçoklarının da elindeydi. Kimin bastığını ve nasıl dağıtıldığını bilmiyorlardı ama araştırdıklarında her çıkan yeni sayının metroya, otobüs duraklarına, toplu taşıma araçlarının içine bırakıldığını fark etmişlerdi. Artan popülerliğiyle birlikte düşmanları da çoğalmaktaydı. Henüz bir vukuat olmamıştı ama fırtına öncesi sessizlik gibiydi. Özellikle geçen ay çıkan haberle ortam iyice sessizleşmişti. Başbakanın kızının görüntüleri sarsmıştı herkesi. Haberlerde çıt çıkmasa da sokakta, internette bağırıyordu <span class="CharOverride-10">Darbe</span>, kendisine gönderilen deliller üzerinden ne varsa sunuyor ama yargılamıyordu, sadece soruyordu. Başlıkta “Hilal’in terör örgütüyle ilişkisi ne?” yazıyordu. Yorum yoktu, herkesin sadece kendisine sorması gereken sorular vardı. Soru sormayan bir millet asla var olamazdı. <span class="CharOverride-10">Darbe</span>’yi ikiye katladı. Önündeki sehpaya koyup sessizce kendisine bakan Özge ve Ömer’e döndü.</p>

    <p class="paragraf ParaOverride-7">İki gencecik insan… sadece iki kişi, hakka sahip çıkmak için kendi çaresizliklerinde çabalıyorlardı. Muammer Bey’in hanımı Güler Hanım yemekleri tabaklara servis yapmaya başladığında homurdanarak şikâyet etti.</p>

    <p class="paragraf ParaOverride-7">“Kaldırın şu dergiyi artık, nereye gitsem herkesin elinde bu. İnsanlar delirdiler iyice. <span class="CharOverride-10">Darbe</span> diye dergi adı mı olur?”</p>

    <p class="paragraf ParaOverride-7">Muammer Bey Özge ve Ömer’e göz kırpıp, “Bedava olunca her şey olur” dedi.</p>

    <p class="paragraf ParaOverride-7">Kimseye anlatmamışlardı birlikte çalıştıklarını. Haftada bir öğlen yaptıkları gibi Muammer Amca’nın evinde Güler Hanım’ın övülesi yemeklerini yediler. Yemek sonrası <span class="CharOverride-10">Darbe</span>’nin internet sayfasındaki reklam gelirleri için anlaştıkları aracı şirketten Londra’daki bankaya yapılan ödemeleri sessizce incelediler. Muammer Bey’in getirdiği sermayeyi geri ödeyeli iki ay olmuştu ve şimdiden zengindiler. Her şey fazlasıyla yolunda gidiyordu, Sadık’ın abarttığı kadar tehlikeli bir durum yoktu diye düşündü Özge. Korkuyla yönetmeye alışmış birinin abartılı manipülasyonlarına izin vermeyecekti. Sonuçta yalan söylemiyorlardı, kendilerine gönderilen fotoğrafları yorum katmadan sadece sorularla yayımlıyorlardı, o kadar.</p>

    <p class="paragraf ParaOverride-7">Kazandıkları parayı nasıl değerlendireceklerini düşünürken Özge’nin telefonu çaldı, arayan Ayşegül’dü… Anneannesi ve dedesi öldürülmüştü.</p>

    <p class="arabaslik_sol" xml:lang="en-GB">13. Eti &amp; Bilge</p>

    <p class="paragraf ParaOverride-7">Kafasını koyduğu yastığın yumuşaklığında toprağa çekilen bir hali vardı Eti’nin. Bedeninde tutunmaya çalışan hayat o kadar çelimsizdi ki çökmek üzere olan organlarının temizleyemediği kan, tenindeki sarılıkta yardım beklercesine belirginleşmişti.</p>

    <p class="paragraf ParaOverride-7">Her şeye rağmen gözlerindeki ışıkla mırıldandı Eti.</p>

    <p class="paragraf ParaOverride-7">“Sanırım oğluma haber vermenin zamanı geldi.”</p>

    <p class="paragraf ParaOverride-7">Yanında, oturmakla ayağa fırlamak arasında tereddütte olduğu belli olan iki yardımcısı ve Bilge’nin kim olduklarını bilmediği, daha önce görmediği beş kişi aynı anda ayağa fırladılar. Eti’nin başyardımcısı Ata, Can’ın ülkeye dönüşü adına gerekli organizasyonları yapmak için harekete geçerken diğerleri kendilerinden istenecek herhangi bir şeyi yapmak için ona odaklandılar.</p>

    <p class="paragraf ParaOverride-7">Kalabalığın arasında kayboldu Bilge, sabah Eti’yi görmeye geldiğinde böyle bir manzarayla karşılaşacağını düşünmemişti. Dün geceyle ilgili rapor verecek, biraz Eti’yle sohbet edecekti ama şimdi şoktaydı.</p>

    <p class="paragraf ParaOverride-7">“Bilge…” dedi Eti, sanki sadece Bilge’nin duyabileceği bir ses frekansında fısıldamıştı.</p>

    <p class="paragraf ParaOverride-7">Bilge kalabalığı geçip Eti’ye yaklaştı, mesafesini koruyarak. Maalesef bağışıklık sistemi tarafından saldırıya uğrayan bir bedene fazla yaklaşılmazdı.</p>

    <p class="paragraf ParaOverride-7">Eti’nin sararmış gözlerine baktı, ruhuna sarılırcasına ve hayatında ilk defa savaşmadı gözlerine dolan yaşlarla.</p>

    <p class="paragraf ParaOverride-7">Eti, “Çıksınlar…” dedi mırıltıyla.</p>

    <p class="paragraf ParaOverride-7">Bilge burnunu çekerken görev bilinciyle ayaklananlara seslendi.</p>

    <p class="paragraf ParaOverride-7">“Bizi yalnız bırakır mısınız?”</p>

    <p class="paragraf ParaOverride-7">Ama her zamanki gibi sesi duyulmadı, sanki fark edilmemek için yaratılmıştı. Dişlerini sıktı, gözyaşlarını yutarken içinde sıkışan çaresizlik ağzından çıktı.</p>

    <p class="paragraf ParaOverride-7">“Bizi yalnız bırakın!”</p>

    <p class="paragraf ParaOverride-7">Çoğunu tanımadığı yedi kişi bir hamlede dönüp baktılar kendilerine haykıranın kim olduğuna… Can Manay’ın asistanı olduğunu anladılar, Eti’nin bakışındaki onaylamayı buldular ve çıktılar odadan.</p>

    <p class="paragraf ParaOverride-7">Bilge yatağın yanına konmuş, veda sandalyesine çöktü, gözyaşlarını yutkunmayı bıraktı, boşalan odanın sessizliğinde özüne, Eti’nin her bakışında görebildiği o özüne döndü, ellerini birbirine kilitleyip iki bacağının arasına soktu çaresizlikle, sırtındaki kamburun ağırlığında sanki hayatı taşırmışcasına dikti gözlerini Eti’nin veda etmek isteyen yüzüne.</p>

    <p class="paragraf ParaOverride-7">İkisi de çok çaresizdi. Eti, “Seviyorum seni…” dedi, dümdüz, süssüz. İçinden çıktığı gibi söylemişti. Sadece Bilge’nin anlayabileceği bir samimiyette. Bilge cevap vermek istedi, ağzı açıldı, gözlerinden akan yaşlar suratını ıslatırken sesi çıkamadı… Nasıl çıksındı? Hayatında anlayabildiği, kendi olabildiği tek insan gidiyordu. Bilge konuşamadı… kendini daha fazla tutamadı… bıraktı. Yıllar boyunca yediği her darbede kendinden sızmaması için sanki buza dönmüş yaşlar eridi… içini doldurup damla damla süzüldüler gözlerinden, sonra boşaldılar yağmur gibi. Kaybettiği herkes vardı Eti’nin uzandığı o yatakta… Annesi… Eti’nin kelimelerinde hayat bulan hayalindeki annesi… Murat… Eti’nin aklıyla yarası nihayet kabuk bağlayan Murat… Can Manay… Eti’nin verdiği değerle değer bulan Can Manay… ve kendisi… Eti’nin olduğu kişiyle kendine dönen, kendini gören, bilen Bilge’nin kendi olma hali… Hepsi Eti’nin zayıflamış vücudunun o yastığa bıraktığı ağırlıkla toprağa çekiliyormuşçasına oradaydılar.</p>

    <p class="paragraf ParaOverride-7">Bilge konuşmak istedi, ama çıkmadı kelimeler, gözyaşları izin vermedi. Eti elini uzattı. Her damlada kendi sistemini bozarcasına acı çeken Bilge’ye dokunmak istedi. Keşke dedi… keşke daha önce tanısaydı bu kız çocuğunu… keşke onu daha önce sevseydi… sahiplenseydi. Keşke yanında olabilseydi…</p>

    <p class="paragraf ParaOverride-7">Bilge bacaklarının arasına sıkıştırdığı ellerini çıkardı ve Eti’nin elini aldı avuçlarına. Acıya gömülmüş mimiklerinde, daha önce yıllar boyu olmak için kendini soktuğu her kalıbı kırarken… hıçkırıklarla kapandı o ele. “Gitme!” diye mırıldandı… “Yalvarırım gitme! Gitme… Eti…”</p>

    <p class="paragraf ParaOverride-7">Eti’nin yumuşak sesi “Şışşş…” derken Bilge’ye ulaşamadı çünkü Bilge aslında hayatla konuşuyordu, kendi evreninde kapanmış yalvarıyordu, görünmez olduğu bu dünyada kendisini görebilen tek kişiyi almaması için hayata yalvarıyordu… Daha önce aldığı herkesi unutabilirdi ama Eti gitmesindi. Ne Eti’nin teselli eden mırıltılarını duyabildi, ne ıslanan gözlerindeki sevgiyi görebildi, ne de içeri giren Ali’nin orada dikilip kendisini seyrettiğini…</p>

    <p class="paragraf ParaOverride-7">Sadece “Gitme!” diyebildi Bilge, herkes gitmişti, bir tek Eti gitmese herkesin gitmiş olmasına, çektiği annesizliğe değerdi. “Gitme Eti.”</p>

    <p class="arabaslik_sol" xml:lang="en-GB">14. Ada</p>

    <p class="paragraf ParaOverride-7">Buraya arabanın girmiyor olması ne iğrençti. Berbat bir halde hissediyordu kendini. Midesi bulanmıyor, başı dönmüyordu ama hali berbattı. Telefonu kapattı Ada, ne Tugay, ne Şadiye cevap veriyordu. Deniz’i sormak için Göksel’e ulaşmaksa hayaldi. Varoş’un kapısı kapalıydı.</p>

    <p class="paragraf ParaOverride-7">Zili aradı, yoktu. Duyulsun diye kapıyı yumruklarken kendisine seslenen adam sordu.</p>

    <p class="paragraf ParaOverride-7">“Kimi arıyorsun?”</p>

    <p class="paragraf ParaOverride-7">Ada kafasındaki kapüşonun ve gözündeki büyük gözlüklerin ne kadar da tuhaf göründüğünü adamın suratında fark edip cevap verdi.</p>

    <p class="paragraf ParaOverride-7">“Dün akşam para buldum burada, onu geri vereceğim. Dün akşam burada olan güvenlikçileri arıyorum.”</p>

    <p class="paragraf ParaOverride-7">Adam parayı duyunca telefonunu çıkarıp birini aradı, durumu kısaca anlattı, kulağında telefon varken, “Bana verin ben ulaştırırım…” dedi ama Ada bu isteğe cevap bile vermeyince adam kapadı telefonu ve “Bekleyin, açıyorlar” dedi.</p>

    <p class="paragraf ParaOverride-7">Kapının açılması, Ada’nın içeri alınması, gözlüğün çıkması, kapüşonun inmesi, kim olduğunun karşısındaki temizlikçi tarafından hemen anlaşılmasa da Ada tarafından açıklanınca bilinmesi, içeri bakmasına izin verilmesi, arka taraftaki çıkışa ilerlerken hatırlamaya çalışması, Deniz’i gördüğü yerde tuvaletin o kapısının önünde dikilmesi, dikildiği yerden koridorun sonundaki çıkış kapısına bakması… Deniz oradaymış gibi hatırlaması… Şadiye’nin geriden kendine seslendiği anı zihninde bulup döndüğünde Deniz’in gidişi… niye peşinden koşmadığını anlamak için çabalaması… bir şey hatırlayamadan beklemesi… her düşüncede, her arayışta bir adım daha battığı o bataklıkta Deniz’i bulmaya çalışmanın imkânsızlığını iyice hissettirdi Ada’ya.</p>

    <p class="paragraf ParaOverride-7">Hesapladığının tersine kamera da yoktu bu bölümde, kameralardan bakıp hatırladığı şeyin aklının oyunu olup olmadığını öğrenmek için kalkıp gelmişti buraya. Derin bir nefes alıp tuvaleti kullanmak için arkasındaki kapıyı açana kadar bataklığın dibine kıpırtısız çökmüş gibiydi ama açtığı kapı tuvalete değil de içinde iki deri koltuğun ve palto asmak için kullanılan üç büyük askılığın bulunduğu bir odaya açılınca kıpırdamasını engelleyen o ağır düşüncelerin bataklığı aniden hafiflediler ve Ada paralize olduğu o duygu bataklığının içinde çırpındığını hissetti yanağındaki şişliğe dokunurken.</p>

    <p class="paragraf ParaOverride-7">Tugay’ı bulduğu yerdi burası, hafızası hâlâ net değildi ama kendisine atılan tokat zihninin derinlerinden sızıp görüntüye dönüştü ve tokadı o an yeniden yemişcesine sarstı Ada’yı. Tugay’ın kalkan eli ve yanağındaki acı birleşince açtığı kapıyı hemen kapattı bu odada ne olduysa hatırlamak istemiyormuşçasına. Dönüp koridora, daha önce Deniz’in durduğu yere baktı. Telefonu çalmasa daha çok orada takılı kalabilirdi ama arayan Tugay’dı.</p>

    <p class="paragraf ParaOverride-7">Sesindeki şaşkınlık öyle belirgindi ki, “Ne oldu bebeğim?” derken Tugay, Ada gözlerini kapatıp yutkundu, aklındaki zehri yok edercesine, zihninden sızan o görüntüyü silercesine yutkunup sıktı göz kapaklarını ve yanı başında bekleyen temizlikçiye hiçbir şey demeden çıktı gitti Varoş’tan.</p>

    <p class="paragraf ParaOverride-7">“Bebeğim iyi misin?” diye yineledi Tugay. Ada arabasına ulaşmak için arnavutkaldırımı sokaklarda hızla yürürken.</p>

    <p class="paragraf ParaOverride-7">“İyiyim aşkım. Neredesin?” diye cevap verdi.</p>

    <p class="paragraf ParaOverride-7">Deniz’i gördüğü gibi, Tugay’ın havadaki elini de hayal etmiş olmalıydı. Yüzleşmek yerine kendini kandırmayı seçen herkes gibi Ada da hissedilmek için hazır olan duygularını, fark edilmek için yüzeye çıkan gerçekleri kilitledi. Biriktirilen bu duyguların, kilitlenen bu gerçeklerin kişiliği öldüren en tehlikeli zehre dönüştüğünü düşünmeden arabasına bindi. Kendini kandıran insanın her an eridiğini düşünmedi.</p>

    <p class="paragraf ParaOverride-7">“Aşkım seni görmem lazım…” diyerek ulaştı arabasına. Tugay’ın hediyesiydi bu araba, kendisine çok değer veren Tugay’ın hediyesi… Hemen Tugay’ı görmeli ve hafiflemeliydi. İki çizgi çekse her şey yoluna girecekti.</p>

    <p class="arabaslik_sol" xml:lang="en-GB">15. Bilge &amp; Can</p>

    <p class="paragraf ParaOverride-7">İlk defa içeride kendini bekleyen duruma odaklanmadan girdi Bilge eve, olabilme ihtimali olan her şeyden daha önemliydi girme sebebi. Üzerinde dokunulmazlık hissederek açtı kapıyı, salona çıktı ve dümdüz misafir odasına yürüdü, banyoya döndü ama Can Manay yoktu.</p>

    <p class="paragraf ParaOverride-7">Odalardan başlayarak aramaya başladı ve salona geri dönerken “Can Bey?” diye seslenecekti ama cümlenin son hecesi yarım çıkabildi ağzından, Bilge durdu, dondu. Gördüğü şeyi analiz etti beyni, Can Manay mutfak tezgahının üstüne çıkmış, sırtını da duvara dayamış, ayaklarını set boyunca uzatmıştı. Çıplak bedeninde sadece donuyla elindeki yemek kitabını indirmiş şimdi dümdüz Bilge’ye bakıyordu… Tezgahın üzerinde bir torba meyve vardı, dışarıdan alınmıştı. Kim almıştı? Manay dışarı mı çıkmıştı?</p>

    <p class="paragraf ParaOverride-7">Bilge tereddüdünden kurtulup yaklaştı ona, bugün epey normal görünüyordu… Yoksa salonu aydınlatan gün ışığının normalliği miydi bu? “Eti Hanım’a gitmelisiniz…” dedi Bilge vakit kaybetmeden, Can Manay’ın normallik derecesini önemsemeden dümdüz lafa girerek.</p>

    <p class="paragraf ParaOverride-7">Manay’ın suratında bir ifade göremeyince ekledi.</p>

    <p class="paragraf ParaOverride-7">“Bugün mutlaka görmelisiniz onu, yoksa gecikeceğiz…” derken Can Manay tezgahın üstünde döndü, ayaklarını aşağıya sarkıtıp parmağını ayraç olarak araya sıkıştırdığı yemek kitabını kucağına koydu, ifadesiz sordu.</p>

    <p class="paragraf ParaOverride-7">“Ne zaman ölür?”</p>

    <p class="paragraf ParaOverride-7">Gözlerinde resmen ışık yoktu!</p>

    <p class="paragraf ParaOverride-7">Bilge sorunun çıplaklığında sarsıldı, Can Manay’ın duygusuz suratına odaklanamadı. Ne zaman ölürdü Eti? Belki şimdi bitmişti her şey ve o burada Can Manay’ın yanındaydı Eti giderken! “Her an!” dedi içinden kontrolsüz çıkan bir itiraz gibi, gözlerine hücum eden yaşların aktığını hesaplayamadı bile. “Hemen gitmeliyiz. Şimdi yanında olmalıyız. Oyun değil bu! Size ihtiyacı var!”</p>

    <p class="paragraf ParaOverride-7">Can Manay tek hamlede indi tezgahdan ve Bilge’ye doğru yürürken elindeki kitabın parmağıyla ayırdığı sayfasını açıp köşesini kıvırdı, “Sayfa 148” dedi. Kitabı kapatıp Bilge’ye verdi, geçip gitti.</p>

    <p class="paragraf ParaOverride-7">Bilge elinde kitapla döndü ve “Giyiniyor musunuz?” diyebildi Manay’ın ardından.</p>

    <p class="paragraf ParaOverride-7">Manay, “Eti’nin kimseye ihtiyacı olmaz” dedi ve ekledi: “Sayfa 148’i pişirsinler bu akşam. Acıkıyorum.”</p>

    <p class="paragraf ParaOverride-7">Bilge birkaç adım takip ederken anlamaya çalıştı.</p>

    <p class="paragraf ParaOverride-7">“Gidiyoruz şimdi, değil mi?”</p>

    <p class="paragraf ParaOverride-7">Can Manay misafir odasına girmişti, kapıyı da kapatmıştı. Bilge bir süre bekledi… Sonra çıldırdı. İçeri daldı. Can Manay’ın, yatağın köşesine dayayarak açtığı inin içine girdiğini anladı, elindeki kitabı yere atıp yatağı bir hamlede Manay’ın üstünden aldı, köşeye kıvrılmış Manay sıçrayarak yerinden doğruldu, bu kız kendini ne sanıyordu, bu ne cesaretti!</p>

    <p class="paragraf ParaOverride-7">Manay’ın ağzını açmasına fırsat vermeden bağırmaya başladı Bilge.</p>

    <p class="paragraf ParaOverride-7">“Ne yapıyorsun! Bu ana geri dönemeyeceksin. Keşke onu son bir kez görseydim diyeceksin ama asla geri dönemeyeceksin! Ne yapıyorsun!? Niye böylesin?! Niye böyle davranıyorsun?! Eti ölüyor ve sen burada saklanıyorsun! Duru gitti! Ne olmuş! Gitti! Bir balerin daha bulursun kendine ama Eti, sana bu kadar sahip çıkan Eti! Bulur musun sanıyorsun! Onun gibi kimse olabilir mi sanıyorsun!”</p>

    <p class="paragraf ParaOverride-7">Kıvrılmasının yarım kaldığı o aralıkta yarım doğrulttuğu bedenini kıpırdatmadan dikkatle izledi Can Bilge’yi. Gergin toplanmış saçları, kendini ifade etme çabasındaki cılız bedeninin büyük hareketleri, gözlük camlarının altından sızan yaşların suratında sıra sıra parlaması… kızla ilgili her şey nasıl da çelişkiliydi. Demir ağlayabilir miydi? Ağlaması ancak çok nadir olan bir doğa olayı gibiydi.</p>

    <p class="paragraf ParaOverride-7">Bir gökkuşağını izler gibi izledi Can, Bilge’nin acısını… rahatladı. Acırken başkasının da acıdığını görmek rahatlatıcıydı. Belki de nihayet dengeye yaklaşmaktı rahatlatıcı olan. Nasıl anlatabilirdi bu zavallı kıza, içinde hissettiği duyguyu? Nasıl anlatabilirdi, Eti’nin ölümünün kendisi için yeniden başka bir doğum olduğunu? Onlarca yılın yaşanmışlığının dibe çökmüş bilgisinin ilişkiyi, karakteri zehirleyen etkisini… Yıllar önce o gece o çatıda aşağıya ittiği Can Manay’dan gerçekten kurtulabilmesi için Eti’nin gitmesi gerektiğini… hayatına hükmeden bir gücün etkisinden nihayet kurtulmuş bir uydu gibi hissettiğini… nasıl anlatabilirdi? Eti’ye ihtiyaç duyduğu kadar ondan uzaklaşmak da istediğini… onu sevdiği kadar nefret de ettiğini nasıl anlatabilirdi?… Olduğu kişinin köklerinin Eti olduğunu, o köklerden kurtulmadan olduğu bu şeyden sıyrılamayacağını nasıl anlatabilirdi?… Kimseye anlatamazdı. Kimse anlayamazdı. Herkesin birbirini yargılamak için resmen yarıştığı bu gezegende bu kadar samimi bir duygu anlatılamazdı. Sevdiğin birinden nefret ediyor olmayı anlamazdı bu maymunlar, çok ilkel, kendilerinden çok uzaktaydılar. Diyecek söz bulamadı Can, karşısındaki kızın acısı o kadar gerçekti ki, o anda ne derse desin, nasıl tepki verirse versin her şey sahtelikle havada asılı kalacaktı. Samimi olmalıydı, içinden geçeni mırıldandı.</p>

    <p class="paragraf ParaOverride-7">“Bu benden daha büyük bir duygu. Baş edemiyorum.”</p>

    <p class="paragraf ParaOverride-7">Bilge gözlerini Manay’ınkilerden ayırmadan, “Bu! Bu mu senden daha büyük! Hayatımda tanıdığım en ilham verici kişisin ve temsil ettiğin hiçbir anlama yaraşmayacak küçücük, belli belirsiz bu duyguda mı kaybolacaksın! Kaybolmayı istiyorsun sen, kaybolmak için aranıyor, bekliyorsun. Senden büyük olan şey bu yaşadığın sefillik değil, Eti’nin o yatakta yatıyor olması… seni bekliyor olması. İşte asıl bu senden… her şeyden daha büyük Can Manay! O kadar güçlü ki eğer onunla vedalaşmazsan sonrasında yaratacağı duyguların şiddeti seni ezip geçecek!” dedi ve sanki transtan çıkmış gibi kendine geldi, kendine gelişi lafı bittiği için değildi. Konuşurken Can Manay’ın yarı doğrulmuş bedenine eğilip konuşmanın hareretiyle ona yaklaşmıştı ve kendisine odaklanmış gözlerinin kendi dudaklarına kilitlendiğini fark ettiği anda geri çekti kendini. Hemen dikleşti, hissettiği duyguya arkasını dönüp çıkıp gitti.</p>

    <p class="paragraf ParaOverride-7">Manay’a söylemesi gerekeni söylemişti, artık gerisi önemli değildi. Eti öldükten sonra nasılsa bu adamı bir daha hiç görmeyecekti. Dün gece Manay’ın acısını paylaşmıştı, bir çocuğa yardım eder gibi… ama şimdi iğreniyordu ondan. Kendi acısı içinde kaybolup geri kalan her şeyi, görevlerini, sorumlu olduğu onca şeyi kenara iten bu hain hali iğrençti. Önemi yoktu artık, Eti’nin yanına gitmeliydi. Evin kapısından çıktığında suratındaki yaşları sildi, ağladığını bile fark etmemişti… Derin bir oh çekerek aldı nefesini, ağlayabilmek güzeldi. Kuru, duygusuz bir gezegenden insanlığa geri dönmek gibiydi.</p>

    <p class="paragraf ParaOverride-7">Kapının kapanma sesiyle oturduğu yerden kalktı Can, suratına sızan belli belirsiz bir gülümsemeyle salona gitti. Bilge gitmişti. Kız sinirlendiğinde kadınlaşan o halinin vahşiliği ilginçti, bir an onu nasıl da öpmek istemişti.</p>

    <p class="arabaslik_sol" xml:lang="en-GB">16. Ada</p>

    <p class="paragraf ParaOverride-7">İki sıra çektikten sonra sanki hiç çekmemiş gibi burnunu ovuşturup kokainin etkisini bekledi… etki gelmedi. İki çizgi daha dizdi, bununla birlikte altı çizgi olmuştu ve o ilk başta, en başta hissettiği etki ancak şimdi kendini azıcık da olsa gösterecekti. Bağımlılığın arsızlığına hizmet edercesine çizgiyi çekti Ada. Yetmedi, yetmeyecekti…</p>

    <p class="paragraf ParaOverride-7">Kendini tüketen birine nasıl yetsindi?</p>

    <p class="paragraf ParaOverride-7">Ruhu üfledikçe sönen bir balon gibiydi. Bir çizgi daha dizecekti ki banyodan çıkan Tugay uzun ince tüpü elinden aldı, Ada’yı yerinden kaldırıp kollarının arasına alırken, “Arsızlık yapma. Zaten biraz in artık, eve gidip dinlenmen gerek” dedi ve kafasından öperken onu kapıya götürdü. Yarım saat olmamıştı geleli ama içeri girer girmez Ada’nın nasıl başladığını anlamadığı bir hızda sevişmişlerdi.</p>

    <p class="paragraf ParaOverride-7">Kıyafetlerini bile çıkarmamıştı Tugay, kısa bir öpücükten sonra arkasını çevirip hızlı hızlı içine girmişti, sonra da aceleyle banyoya giderken yetişmesi gereken toplantıdan bahsedip masanın üstünde dizilmiş hazır bekleyen kokaini ikram etmişti.</p>

    <p class="paragraf ParaOverride-7">Şimdiyse, yaklaşık yirmi dakika önce girdiği kapının önünde uğurlanmak üzereydi Ada…</p>

    <p class="paragraf ParaOverride-7">“Gitmek istemiyorum…” dedi, dinleneceğini sanarak ama Tugay, “Ben çıkmalıyım, bu akşam çok önemli bir toplantım var. Önümüzdeki seçimler için partiyi alırsam sırtımız bir daha yere gelmez” diye karşılık verdi.</p>

    <p class="paragraf ParaOverride-7">Ada’nın güneş gözlüklerini birkaç adım gerideki sehpadan alıp ona uzattı.</p>

    <p class="paragraf ParaOverride-7">“Şu <span class="CharOverride-10">Darbe</span> denen derginin açtığı pislikleri temizlemek için acayip bir kampanya üzerinde çalışmamız lazım. Bu akşam bakanlar tamam derse iki hafta içinde kampanyayı hazır etmemiz şart. Sen de bu arada sakın sokakta bensiz görünme. Şimdi böyle, bu halde çekmesinler fotoğrafını falan. Bir vukuat olursa haber ver” dedi.</p>

    <p class="paragraf ParaOverride-7">Ada ilk defa haline baktı, üzerindeki eşofman, kapüşonlu sweatshirt ve toplanmış saçlarıyla kendini çok çirkin hissetti. Kokainin etkisi geçmişti bile, vücudunun tüm ağırlığı geri gelmişti. Tugay Ada’yı kafasından öpüp, “Hadi dikkatimi dağıtma benim, eve git, dinlen, akşam işim erken biterse gelir alırım seni” dedi. Ada’yı gönderdi.</p>

    <p class="paragraf ParaOverride-7">Asansörün gelmesini beklerken kapanan kapıya dönüp baktı Ada, kendini çok değersiz hissederek. Kata çıkmak üzere olan asansöre binmek istemedi, merdivenlere yöneldi. Arabasına ulaştığında ağlamak üzereydi. Beyninde kokainin yarattığı yükselmenin yere çakılmasını deneyimleyerek, içine sinen bu umutsuzluğun vücudunun kimyasal dengesiyle oynadığı için doğduğunu bilmeden evine döndü. Sanki dizlerine kadar toprağa gömülmüştü ve gittikçe de batıyordu. İçeri girdiğinde anneannesi salonda oturmuş onu bekliyordu.</p>

    <p class="paragraf ParaOverride-7">Ada’yı görünce ayağa kalktı kadın, tek kelime söylememek için kendini zor tutarak dikildi öylece. Ada ona kızmak istedi, siniri aniden yükselmişti. Tek kelime etse bağıracaktı ama anneannesi hiç konuşmadı, öylece baktı… Ada kızamadı. Yukarı çıkmak için bir adım attı ama merdivenler büyüdü gözünde, yer kendisini böyle çekerken nasıl yukarı tırmansındı! Gücü kalmamıştı, merdivenin ilk basamağına çöktü… gözyaşları akmaya başladı. Yaşları tutmak istercesine gözlerini kapadı, Deniz’in arkasını dönüp giden hali, Tugay’ın havadaki eli karanlıkta çaktı, kafasını silkeledi Ada düşünceleri uzaklaştırırcasına, gerçek olamazlardı! Emindi… Gerçek değillerdi.</p>

    <p class="paragraf ParaOverride-7">Anneannesi ona sarılmasa, bu kadar sessiz bir şekilde onu kollarına almasa, başını okşayıp mis gibi pembe pembe kokmasa toprağın dibine girebilirdi Ada, hissettiği değersizlik duygusunun altında ezilir ve çürürdü. Ama şimdi o yükün altında iki kişiydiler, mutluluk paylaşılınca nasıl çoğalıyorsa acı da paylaşılınca azalıyordu. Paylaşmak, paylaşabilmek insanoğlunun tek temel huzuruydu. Anneannesinin kollarında ama kendi hiçliğinde kayboldu Ada.</p>

    <p class="arabaslik_sol" xml:lang="en-GB">17. Eti</p>

    <p class="paragraf ParaOverride-7">Ölümü beklemek… Aldığı her nefeste ölümü bekledi Eti. Oğlunun uçağı inmişti, havaalanından hastaneye varması şehir trafiğinde uzun sürebilirdi… Dayanmalıydı. Bedeninin içinde tutunmaya çalışan ruhu biraz daha dayanmalı ve annesi ölürken yanında olamadığı gerçeğini yavrusuna yük olarak bırakmamalıydı. Odanın kalabalığından kurtulmak istedi, yatağın dibine girmeseler de odaya doluşmuş insanlar ruhuna fazla geliyordu ama tepki vermedi, hepsi vedalaşmak için gelmişti… Umut hâlâ gelmemişti. Belki de o çatıda yok olmuştu. Gerçek Can Manay’ın düştüğü o çatıda… Can Manay’a dönüştüğü o anda yok olmuştu.</p>

    <p class="paragraf ParaOverride-7">Gözlerini sıkıca kapadı Eti. Umut’u gördüğü o ilk anın hatırası geldi önüne. O zaman kendi keskinliğine aykırı bir kimsesizlikte bakmıştı Eti’nin gözlerine, cehennemde cevap arayan bir ölümsüz gibiydi. Eti’ye adını söylerken gözlerini kısmış, kaşlarını çatmış, kendi adının verdiği acıyla “Umut” demişti, söylediği her harfte onun nasıl canının acıdığını fark etmişti Eti… Umut, katman katman anlamsızlığın altında kalmış doğmaya çalışan kocaman bir anlam gibiydi. Hafızasının, daha derinlerdeki dosyaları açmasını istemedi, ölürken mırıldanacağı şeylerin geride bıraktığı yavrusunu ezmesini istemedi. Yutkundu.</p>

    <p class="paragraf ParaOverride-7">İçeri giren doktorun herkesi odadan çıkaran telaşlı hali, insanları tedirgin etse de, ölmek üzere olan birinin doktorunu hemen dinleyerek dışarı çıktılar. Koridorda biriken insanların peşinden en son Bilge çıktı odadan. Kimseyi tanımıyordu aslında, bu insanların hepsine işi gereği aşinaydı ama hiçbirini tanımıyordu.</p>

    <p class="paragraf ParaOverride-7">Doktor, “Yarım saat izin verin, merak etmeyin” demişti. Hastanenin restoranına inmeyi konuştu kalabalık, Bilge duymazlıktan geldi, kendi davet edilse bile gitmeyecekti ama zaten davet eden de olmamıştı.</p>

    <p class="paragraf ParaOverride-7">Kalabalık uzaklaşırken Eti’nin kapısındaki küçük camdan doktorun içeride ne yaptığına baktı ama tam o sırada doktor kapıyı açıp çıktı. Bilge kenara çekilip yol verdi adama, peşinden birkaç adım atmıştı, ne olduğunu, nasıl olduğunu soracaktı ki durdu. Koridorun derinliğinden üzerindeki yağmurluğun içinde sanki başka bir zaman diliminden gelmiş gibi ağır adımlarla kendisine doğru yaklaşan Can Manay’ın varlığı insanı durduracak etkideydi.</p>

    <p class="paragraf ParaOverride-7">Doktor bir adımla kenara çekilmiş ve Can Manay’a Eti’nin odasını göstermişti. Can Manay birkaç adım geride kendisine eşlik eden diğer doktoru eliyle yaptığı küçük bir hareketle daha da geride bırakıp odaya doğru ilerledi. Bilge’nin yanından geçerken ona hiç bakmadı, tüm dikkati Eti’nin yattığı odanın kapısındaydı. Ciddiydi. Kısık gözlerinde birikmiş bir duygu vardı… Neydi? Bilge bilemedi. Can kapıyı açıp içeri girdi.</p>

    <p class="paragraf ParaOverride-7">Koridorda doktorlarla yalnız kalan Bilge, başını öne eğip kendisine söylenecek herhangi bir cümleden saklandı. Bekleyecekti. Gidecek başka yeri olmayanlar hep beklerlerdi. Aklı kıpırtısız bir şekilde dur burada derken, adımları küçük küçük yaklaştılar Eti’nin kapısındaki o küçük cama. Ne göreceğinden habersiz baktı Bilge odaya ve yatağın üstüne çökmüş hıçkıra hıçkıra ağlayan Can Manay’ı gördü. Eti’nin hastalıktan incelmiş omuzlarını iki eliyle tutmuş ona “Gitme!” diyordu. Ne konuştular ya da vedalaşmaları ne kadar sürdü bilemedi Bilge, kendisinden kenara çekilmesini isteyen doktorun eli omzuna değene kadar o küçük kare camdan onları izledi.</p>

    <p class="paragraf ParaOverride-7">Doktor içeri girip küçücük bir hareket yaptı Can Manay’a ve sallanan kapının aralığından kesik kesik de olsa Bilge, Can Manay’ın oturduğu yatakta eğilip Eti’nin dudaklarına uzun bir öpücük kondurduğunu gördü. Kapının sallanması tam kesilmişti ki kapı açıldı, önde Can Manay ardında doktor çıktılar odadan. Bilge’nin suratına dahi bakmadan çekip gitti Can, yaşlarla yıkanmış siyah derin gözlerinde hayatın parlaklığı vardı. Belki de biriken şey bu parlaklıktı. Koridordan asansöre doğru yürümesini izledi Can Manay’ın ve merdivenlere açılan kapıdan çıkıp gitmesini…</p>

    <p class="paragraf ParaOverride-7">Dönüp odaya girecekti ama asansörden inen genç çocuğa kilitlendi gözleri. Yanakları hafif içine çökmüş köşeli suratı, siyahın her koyu tonunda gölgelenmiş kalın gür saçları ve o gözleri –kalın, gözlerinin üstüne upuzun yayılmış, siyah kaşların altında “ben” diyen gözleri– sanki Can Manay’a aitti. Onunki kadar net gözleri, sadece onunkinden daha gençtiler.</p>

    <p class="paragraf ParaOverride-7">Atacan koşarak geçti Bilge’nin yanından ve Eti’nin odasına girdi. Bilge bu benzerlikten kaynaklanan şokun içinde ancak fark etti, Eti’nin oğlu şükürler olsun ki yetişmişti.</p>

    <p class="arabaslik_sol" xml:lang="en-GB">18. Göksel &amp; Ada<span class="dip CharOverride-11"><a class="_idFootnoteLink" href="#footnote-225-22" id="footnote-225-22-backlink">22</a></span></p>

    <p class="paragraf ParaOverride-7">O yokuşu inmek, o yolda yürümek, aynı müziği dinlerken aynı huzura erebilmek… Ve nihayet, içinde ilk duygunun doğduğu o eve, ev olarak gördüğü tek yere, Ada’nın bahçesine gelmek hayatının tek çözümüydü Göksel için, düğüm düğüm olmuş hayatının…</p>

    <p class="paragraf ParaOverride-7">Her adımda kendini onardığı, çocukluğunda başına gelenlerden arındığı bir terapi gibi bu da artık bitmek zorundaydı. O herifle Ada’nın fotoğrafları magazindeydi. Ada’nın kendi ruhundan uzaklaşmış suratında o ifadeyle çıktığı o masanın üstündeki fotoğraf ve Tugay’ın ağzına yapıştığı diğer fotoğraf katlanılacak gibi değildi. Sokak aralarında kadınlığını satan o ucuz fahişeler gibi görünmesi, davranması anlaşılacak gibi değildi…... Hayatında ilk defa bir şeyi anlamaya çalışırken aklına yapışmış bu düşünceyi kendinden çıkarırcasına pençelerini gerdi Göksel, ellerini açabilse aklındaki bu düşünce uçup gidecekti ama açamadı. Şiddetine teslim olup yumruk yaptı iyice ellerini. Tertemiz bir kaynağın, o müziğin çıktığı kaynağın böylesine kirlenmek istemesi katlanılabilir gibi değildi.</p>

    <p class="paragraf ParaOverride-7">Kıskanmıyordu, sadece anlayamadığı bu durumu anlamaya çalışınca hırpalanıyordu. Anlamlandırma çabası, içinde patlıyordu. Onca gördüğü çirkin şeye rağmen Ada’nın kendini koyduğu yerin çirkinliği fazla geliyordu. Bahçeye atladığında artık bu bahçeye gelmekten vazgeçmesi gerektiğini söylüyordu ona içgüdüleri, yıllar boyunca hayatta kalmasını sağlayan bu güdüleri dinlemeliydi! Bu geceden sonra gelmemeliydi diye düşünürken divanda oturan Ada’yı gördü. Bakışları Ada’ya değer değmez donup kaldı.</p>

    <p class="paragraf ParaOverride-7">Ne kadar olmuştu onu görmeyeli? Basında çıkan fotoğrafları dışında o kadar çok olmuştu ki, şimdi böyle karşısına dikilince sanki başka birini görmüş gibi hissetmek istedi… Ama pençeleri çözüldü, vücudunun iki yanında sarkan elleri, etrafındaki dünyaya meydan okuyarak evrimleşmiş o kaslı omuzlarının düşen hali, Ada’nın oturduğu köşeye dikilen bakışlarının teslimiyeti… Başka birini göremedi Göksel, Ada tüm narinliğiyle, içindeki duyguların efendisi gücüyle, eşofmanlarına bulanmış tam karşısında oturmaktaydı.</p>

    <p class="paragraf ParaOverride-7">Ada konuşmasa belki de Göksel hiç kıpırdayamayacaktı. “Deniz geldi mi?” demişti. Kıpırdadı ama dönemedi, dönüp gidebilse o duvarı atlayacak, koşup kaçacaktı. İlk duygularının hayat bulduğu o narin suratta şimdi duygularının ölmesine izin vermeyecekti ama kıpırdayamadı… gözlerini ayıramadığı Ada’nın divandan kalkıp yanına gelmesini izledi.</p>

    <p class="paragraf ParaOverride-7">Tam karşısında dikildi Ada, gözlerinin içine bakıyor cevap bekliyordu. Cevap veremedi Göksel. Ada ne kadar zayıflamıştı, kızaran gözlerindeki kızgınlık, öfke çok tanıdıktı, Göksel kendi içindeki duyguları mı görüyordu yoksa onun gözlerinde, aynı karakola gelen o teyzenin kendisine dediği gibi, kendi içimizdeki duyguları mı tanıyabiliyorduk diğerlerinde?! Yanağındaki şişlik de neydi?</p>

    <p class="paragraf ParaOverride-7">Ada yine sordu. “Deniz geldi mi!?” Cevabın hayır olmasını ümit eder yalnızlıkta ve korku doluydu sesi.</p>

    <p class="paragraf ParaOverride-7">Göksel küçücük bir hareketle başını salladı ve Ada’nın gözlerinde, ifadesinde geriye giden mevsimleri gördü. Soğuktan korkarak sığınacak yer aradığı kış bir anda yumuşadı, karlar eridi gözlerinde, yağan yağmurların yoğunluğu gözpınarlarına toplandı ama akmadı, sonbahar bir anda gelmişti ve sanki aynı hızda gitti, yerini yaza bıraktı. Ada burnunu çekti hafif bir tebessümle ve o minicik tebessümde de baharın ilk papatyası açtı… Ada’nın mevsimleri de ruhu gibi karmakarışıktı.</p>

    <p class="paragraf ParaOverride-7">O papatya öfkenin yerine açtı. Gerilen ifadesi gevşedi, meraka teslim oldu ve öfkesi dindi ama sadece bir an… Bir an sonra o ifade daha yeni rahimden çıkan bir bebeğin savrulup atılması gibi çekildi Ada’nın suratından ve sıktığı dişlerinin arasında bir fırtınayı tutarcasına sıktı çenesini ve sordu. “Gördün mü?”</p>

    <p class="paragraf ParaOverride-7">Papatyanın kuruyup solmasını ve sonra kopartılıp parça parça edilmesini izledi Göksel Ada’nın sıkılan dişlerinde, ifadesinde… cevap vermedi. Yapacağı en küçük bir hareketin çıkaracağı en küçük bir sesin Ada’yı, dişlerinin arasında tuttuğu o fırtınanın içine iteceğinden emindi çünkü kendisi de kendi fırtınasının hemen kıyısındaydı. İtilmemek için direnmekteydi… İnsan kendine ne kadar direnebilirdi?… Kıpırtısız, sessiz bekledi öylece, Ada’yla karşılaşmamış olmayı, burada sakince müzik dinlemeyi dilediğini fark edene kadar durdu, sonra arkasını döndü, kendi fırtınasının içine atlayan tasmasının zinciri kopmuş bir kaplan gibi sakince bahçe duvarına yürüdü, sıçrayıp tırmanacaktı ki Ada kolundan yakaladı ve bağırdı.</p>

    <p class="paragraf ParaOverride-7">“Salak mısın sen! Cevap versene ne zaman geldi?”</p>

    <p class="paragraf ParaOverride-7">Elini geçirdiği kola asılırken dişlerini sıktı Ada. Deniz gelmişti. Zihninde dün akşama dair gördüğü şey aklının oyunu değil, gerçekti! Gidişini seyrettiği kişi Deniz’di! Deniz! Göksel’in koluna daha şiddetli asıldı, önce Vietnam Savaşı’ndan yeni gelmiş gibi şok içinde dikilip sonra aniden dönüp gitmesi tahammül edilir gibi değildi. Nefret ediyordu bu salaktan, salaklığından, anlaşılmaz davranışlarından, mantıksızlığından! Bir soruya dahi cevap verememesinden! Kendisinden beklenilen hiçbir şeyi yerine getirememesinden! Severmiş gibi sevmemesinden! Duyarmış gibi duymamasından! Tekrar “Nerde Deniz!” diye haykırdığında Göksel’in kendisine dönen bakışında kendine geldi, ilk defa diğerlerine baktığı gibi bakmıştı Ada’ya. Elini çekti, aklı haykırmak isterken, beyin sapı sakın diyordu, sakın bağırma! Sanki kafesinden çıkmış vahşi bir hayvan vardı karşısında. Kırbacını unutmuş bir aslan terbiyecisi gibi çıplak hissetti Ada ilk defa kendini, onun bakışlarında. Hemen koşarak eve girdi, yukarı çıkıp hızla iPod’unu aldı, kulaklığını aradı, buldu, aşağıya indi, Göksel yoktu!</p>

    <p class="paragraf ParaOverride-7">Evin içine dalıp koşarak ön kapıdan sokağa fırladı, Göksel yoktu. Yok olmuştu! Ayağında çoraplarıyla yokuş aşağıya koştu ve bağırdı. “Göksel!” Sonra yukarıdaki sokağa fırladı, yoktu… umutsuzdu… Yokuştan aşağı inerken son bir kez seslendi. “Göksel!” Ses gelmedi. Sokakta kimse yoktu.</p>

    <p class="paragraf ParaOverride-7">Evin kapısına yaklaştığında kendi eviyle yan evin arasında Tugay’ın arabasına bindiği o gece, Göksel’in kendisini beklediği o aralığa baktı geçerken… Göksel oradaydı, çökmüş, sırtını duvara dayamış, gözlerini yere dikmişti.</p>

    <p class="paragraf ParaOverride-7">Durdu Ada, aralığın başında dikilip bekledi… Ağzından bir kelime çıktı mırıltıyla sanki müzik gibi. “Göksel…”</p>

    <p class="paragraf ParaOverride-7">Göksel kaldırdı başını, Ada kaplandaki kediyi gördü. Yalnız, kimsesiz, sahipsiz… vahşi. Gözlerine sonbahar doldu yine, tüm yağmurları da beraberinde getirdi ama tuttu kendini, yaşların çıkmasına izin veremezdi… bekledi, sonra küçücük bir hareketle elindeki iPod’u Göksel’e uzattı.</p>

    <p class="paragraf ParaOverride-7">Göksel sakince doğruldu, gözlerini Ada’dan ayırmadan. Ada’nın yumuşacık yüzüne bakarken, aklındaki görüntüler şimşek gibi çaktı beyninde, o iğrenç adamla ağız ağıza, bedenini satan ruhsuzlar gibi o iğrenç kıyafetin içinde! Gözlerini kapadı Göksel. Hayatında ilk defa bir şeyi anlamaya çalışırken aklına yapışmış bu düşünceyi kendinden çıkarırcasına yine gerdi pençelerini, ellerini açabilse aklındaki bu düşünce de uçup gidecekti… Gözlerini kapadı.</p>

    <p class="paragraf ParaOverride-7">Ada’yı stüdyonun ortasında dinlediği o ilk günü çağırdı aklına… ve nihayet Ada müziğiyle birlikte geçmişin anılarından çıkıp geldi, hissettiği tüm şiddeti silip geçti.</p>

    <p class="paragraf ParaOverride-7">Göksel’in kendiyle savaşını izledi Ada. Her an saldırıya uğrayabilirdi. Göksel’in, boynunu kırması sadece küçük bir hamle isterdi… Ada bekledi… Göksel’in kendisiyle savaşının bitmesini bekledi… Önce ellerinin gevşemesini izledi, sonra gözleri aralandı, bakışları onunla ilk defa göz göze geldiği o günkü kadar yumuşaktı. Elinde bir kırbaç gibi tutuğu iPod’u aşağı indirdi. Keşke Göksel’in içindeki öfke dinmese ya da böyle dönüşmeseydi… hissettiği her duyguyu önemsizleştirecek bir şekilde çekip alsaydı benliğini ve hissettiği bu kirlenmişliği temizlercesine kurtarsaydı kendinden kendisini.</p>

    <p class="paragraf ParaOverride-7">Bir adım yaklaştı Göksel, belki konuşacaktı. Ağzı hafifçe kıpırdadı, küçücük bir ses çıktı, ucu çizgiyle kıvrımlanmış ince ama belirgin dudaklarından ama ses kelimeye dönüşemedi. Göksel bir adım daha yaklaştı. Bu sefer ağzı kapanmıştı. Sonra bir adım daha yaklaştı. Şimdi tam karşısında kocamandı ama sanki dizlerinin üzerine çökmüş boynunu eğmişti Göksel, kocaman vücuduyla dimdik ayakta olmasına rağmen gözlerindeki o bakış, o eğilmenin ifadesiydi. Diz çökmüş kocaman bir dev gibiydi. Ada elini uzattı, ona dokunmaktan başka duygusu kalmamıştı. Ama aniden arkalarında duran arabadan üç kişi, kendi aralarında konuşarak indiler ve yanlarından geçip giderken içlerinden birinin çalan telefonunda, Ada’nın o banka reklamı için Deniz’den çaldığı beste atmosfere yayıldı bir zehir gibi. Göksel’in gözleri telefonunu bir türlü açmayan adama odaklandı ve Ada onun ifadesinin değişmesini izledi, elini geri çekerken. O ifade diz çöktüğü yerden fırlayıp kavgaya hazır biri gibiydi şimdi.</p>

    <p class="paragraf ParaOverride-7">Adamlar geçip gittiklerinde, Göksel daha önce Ada’nın hatta, belki de hiç kimsenin duymadığı bir merakla mırıldandı.</p>

    <p class="paragraf ParaOverride-7">“Müziğe bunu nasıl yaparsın?… Deniz’e bunu nasıl yaparsın?”</p>

    <p class="paragraf ParaOverride-7">Kahroldu Ada, Göksel arkasını dönüp giderken. Bunu nasıl yapmıştı!? Deniz’e bunu nasıl yapmıştı! Müziği nasıl reklama satmıştı! Kafası karmakarışık, duyguları kapkaranlıktı… Kafasını istila eden düşüncelerden sıyrılamadı, yok olsa, yeniden doğsa, yaşasa ve yaptığını bir daha yapmasa… Hayat bir şans daha verse ve yapmamış olsa! Deniz gitmemiş olsa! Elindeki iPod düştü boşalan ellerinden, eğilip yerden almak istedi ama almadı. Onun yerine ayağıyla üzerine bastı ve tüm ağırlığını aletin üzerine bıraktı… Bastırdı, ta ki camından çıt diye bir ses gelene kadar. İçindeki en değerli parçayı kendinden koparıp bırakırcasına bıraktı iPod’u yerde ve eve girdi. Bu kadar büyük gümbürtü koparacağını hiç hesaplamamıştı o reklam müziğinin, bu kadar popüler olacağını, her telefona taşınacağını… Odasına çıkarken kalbi iyice ağırlaştı… Deniz’in müziğini satmıştı!… Hayır! Daha kötüsünü yapmıştı! Reklam müziği yapmıştı! İlk defa düşünebildi, yaptığı hareketin ne ifade ettiğini, dehşet vericiliğini. İlk defa yüzleşti kendisiyle. Deniz’e ihanet etmişti. Ölesiye özlediğine insan nasıl bu kadar kolayca ihanet ederdi? Odasının kapısında öylece dikildi. Hayatının sonuna kadar burada böyle dikilebilirdi. Bir yolunu bulup açıklamalıydı ama ne diyecekti? Niye vermişti müziği? Şadiye’nin hayranlığını kamçılamak için ya da Tugay’ın gözünde eşsizliğini korumak için miydi?… Bilemedi. Ancak çektiği dikkatte var olabilen birinin davranışlarının nedenleri bilinemezdi. Bu odaya girmeyecekti. Araba anahtarını alıp kirlenmiş çoraplarıyla arabasına bindiğinde indirdiği ön aynadan baktı kendine, gözlerine… Ne kadar da ifadesizdi ama yanağındaki kızarıklık hâlâ belirgindi.</p>

    <p class="paragraf ParaOverride-7">Tugay’ın havaya kalkan eli, rüya değildi, yanağına inmişti! Gözlerini kapattı. Aklındaki görüntüden kaçarcasına indi arabadan ve daracık aralığa girip yerdeki iPod’u aldı. Müziği kulağına takıp ayağında çamura bulanmış çoraplarıyla yokuş aşağı sahile doğru yürümeye başladı, aklında sürekli çakan o anı kafasından çıkarmalıydı.</p>

    <p class="paragraf ParaOverride-7">Birkaç sıra çekse rahatlayacaktı.</p>

    <p class="arabaslik_sol" xml:lang="en-GB">19. Atacan</p>

    <p class="paragraf ParaOverride-7">Köşelenmiş çenesi, yanaklarının hafif içe çöken girintisi, dünyayı karşısına alırcasına çatılmış uzun gergin siyah kaşları ve siyahın derinliğine bulanmış ama Eti’nin kahvesinden de almış o gözleri hayret vericiydi, Can Manay’a olan benzerliği baktıkça insanı içine alacak kadar etkileyiciydi. Daha önce nasıl görmemişti onu Bilge, nasıl bir türlü rastlaşmamışlardı? Nasıl fark etmemişti? Eti’nin gitmek üzere oluşuyla hırpalanmış beyni Atacan’ın Manay’a benzerliğiyle iyice bulanmıştı. Kapının camından, Atacan’ın annesinin başında mahvolmasını izledi, Can Manay’ın Eti’ye veda edişini izlediği aynı noktadan… ta ki izlendiğini hissedip başını Bilge’ye çeviren Atacan’la göz göze gelene kadar.</p>

    <p class="paragraf ParaOverride-7">Bir adım geri çekildi Bilge, kendisine bakan gözlerin Manay’ı hatırlatıyor olmasından mıydı bu geri çekilişi yoksa annesiyle vedalaşması için bir çocuğu yalnız bırakması gerektiğini düşünmüş olmasından mı?… Zihni altüst olmuştu, düşünemiyordu. Ama sonunda Eti’nin gidiyor oluşu her şeyi önemsizleştirmişti. Koridorun sönük ışıklarının altında kendini koltuğa bıraktı.</p>

    <p class="paragraf ParaOverride-7">Kalkıp gidemedi, Eti’yi bırakıp gidemezdi, Eti gitmeden gitmeyecekti. Doğru’yu, çiftlikte Onur’un ailesine emanet etmekten başka seçeneği yoktu. Doğru’yu okuldan almasını Ali’den rica etmişti. Kafasını yasladı duvara, gözlerini tavandaki floresana dikti. Düşünmeye başladı, kendi vücudunun saldırısında olmak ne acıydı. Hastalığının sebebi belli değildi ama sonuç olarak bağışıklık sistemi bedeni imha etmeye karar vermişti. Bu imha ne kadar sürebilirdi? Bir insanın bedeni kendini ne kadar zamanda öldürebilirdi?</p>

    <p class="paragraf ParaOverride-7">Ali yanına gelmese, omzuna dokunup ona “Bana güven lütfen…” demese, sonra Eti’nin odasına girmese o koltuktan belki de Eti gidene kadar kalkmayacaktı ama Ali’yi takip etti.</p>

    <p class="paragraf ParaOverride-7">Ali, Atacan’a eğilmiş sakince kulağına konuşmaktaydı, Bilge anlamadı. Atacan hareketlenip hemen annesinin serumunu toplamaya başladığında, Ali eğilip Eti’yi kucakladı ve adım adım Bilge’nin yanından geçip kapıya vardığında da Bilge durumu hâlâ anlamamıştı. Ali “Kapıyı aç” diyene kadar öylece bakakalmıştı.</p>

    <p class="paragraf ParaOverride-7">Kapıyı açtı ve Eti’yle birlikte çıkıp gittiler.</p>

    <p class="paragraf ParaOverride-7">Eti’yi hastaneden çıkarmaları, Can Manay’ın lüks seyahat minibüslerinden birinin arkasına yerleştirip yola koyulmaları sanki rüyaydı. “Bunu denemek zorundayız” demişti Ali ve eklemişti. “İşe yarayabilir… belki.”</p>

    <p class="paragraf ParaOverride-7">“Belki”…</p>

    <p class="paragraf ParaOverride-7">Bu kelime umuda giden yolun ilk basamağı değil miydi?</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-17-backlink" id="footnote-225-17">17</a> Özellikle kadınlarda doğururken ve süt emzirmede salgılanan, sevilen kişiye dokunulduğunda, sarınıldığında yükselen, sosyal iletişimi güçlendirmede etkili bir bağ kurma hormonu.</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-18-backlink" id="footnote-225-18">18</a> Helen Marry Caldicott - <span class="CharOverride-10">Nuclear Power is Not the Answer</span></p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-19-backlink" id="footnote-225-19">19</a> Ekstazi adlı uyarıcı hapın ham maddesi.</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-20-backlink" id="footnote-225-20">20</a> <span class="CharOverride-10">The Effect of Fluoride on the Physiology of the Pineal Gland By Jennifer Anne Luke, 1997</span></p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-21-backlink" id="footnote-225-21">21</a> DMT - Dimethyltryptamine</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-22-backlink" id="footnote-225-22">22</a> Müzik önerisi: On the nature of daylight by Max Richter Orkestra</p>
      </div>
    </div>
  </div>
</body>
</html>
