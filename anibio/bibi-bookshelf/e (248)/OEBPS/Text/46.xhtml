<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>46</h3>
<p class="p0">Menocchio’nun mektubunu yolladığı gün, yargıçlar kararı açıklamak üzere toplandılar. Tavırları mahkeme boyunca belli belirsiz bir biçimde değişmişti. Başlangıçta Menocchio’nun çelişkilerini vurguluyorlardı; sonradan, onu doğru yola döndürmeye çalıştılar; sonunda inatçılığını görünce, bu çabadan vazgeçerek sanki yanlışlarının eksiksiz bir tablosunu edinmek istercesine yalnızca tetkik soruları sormakla yetindiler. Oybirliğiyle Menocchio’nun “yalnızca basit bir sapkın değil… sapkınlık önderi” olduğunu bildirdiler. 17 Mayıs’ta kararı açıkladılar.</p>
<p>Kararın kapsamı şaşkınlık verici; olağan kararlardan dört-beş kat uzun. Bu, yargıçların Menocchio davasına verdiği önemin ve onun olağanüstü ifadelerini bu tür belgelerdeki kalıplaşmış formüle oturtma zorluğunun bir göstergesi. Yargıçların şaşkınlığı kuru hukuk dili arasından bile kendini belli ediyor: “Senin türlü çeşitli, <i>ağza alınmayacak</i> bir sapkın ahlaki çöküntüye yuvarlandığını tespit ettik.” Böylece, bu istisnai mahkeme aynı derecede istisnai bir kararla (ve aynı derecede uzun bir tövbe metniyle) son buldu.</p>
<p>Başlangıçtan beri yargıçlar Menocchio’nun, Katolik inancına karşı sapkın düşüncelerini “yalnızca din adamlarıyla değil, basit ve cahil kişilerle” de konuşup tartışmasının ve böylece onların inancını da tehlikeye atmasının üstünde durmuşlardı. Bu kuşkusuz ağırlaştırıcı bir sebepti: Monterealeli köylüler ve zanaatkârlar, ne pahasına olursa olsun böyle tehlikeli doktrinlerden uzak tutulmalıydı. Daha sonra sıra Menocchio’nun fikirlerinin ayrıntılı olarak çürütülmesine geliyordu. Bir Engizisyon mahkemesinde tamamıyla alışılmadık bir retorik kreşendoyla, yargıçlar sanığın cüretini ve inatçılığını vurguluyorlardı: “bu sapkınlıklarda ısrarlı”, “anut bir yürekle ayak diredin”, “küstahça inkâr ettin”, “imansız ve kâfirce sözlerle çiğnedin”, “şeytani kafanla söyledin”, “kutsal perhizi bozdun”, “kutsal vaazlara bile hiddet kustuğunu ortaya çıkarmadık mı?”, “kâfir yargınla lanetledin”, “söylemeye cüret ettiğin şeyi sana kötü tin yaptırdı”, “murdar ağzınla bulaştırdın”, “bu en lanetli şeyi tertipledin”, “ve kirletmediğin, murdar etmediğin hiçbir şey kalmadığını inkâr ettin…”, “melun dilinle söylemeye alışıktın…”, “sonunda kudurdun”, “zehir saçtın”, “ve burada söylenmeyen ama herkesin duyduğu şeyler iğrençti”, “ve melun ve sapık ruhun bununla da yetinmedi… boynuzlarını ortaya çıkardın ve bir canavar gibi <i>(gigantes)</i> en kutsal Teslis’e karşı savaş açtın”, “gökyüzü karıştı, herkesin canı yandı ve dinleyenler senin imansız ağzından Tanrı’nın oğlu İsa Mesih hakkında çıkan insanlık dışı ve korkunç şeyler karşısında titredi.” Hiç kuşkusuz, yargıçlar bu abartılmış edebi laf salatasıyla çok gerçek bir duyguyu ifade etmeye çalışıyorlardı: cehennemin taşıp ortaya dökülüşü gibi gördükleri, hiç duyulmamış bu sapkınlıklar yığını karşısındaki dehşetlerini ve şaşkınlıklarını.</p>
<p>Ama “hiç duyulmamış” sözü pek de doğru değil. Kuşkusuz bu engizisyoncular Friuli’de Luthercileri, cadıları, <i>benandanti’</i>yi<i>,</i> küfürbazları, hatta Anabaptistleri yargılayan sayısız mahkemelerde bulunmuşlardı, ama hiç böylesine rastlamamışlardı. Yalnızca Menocchio’nun günah çıkarma için bir insanın günahlarını Tanrı’ya anlatmasının yeterli olduğu yolundaki sözleri, yargıçlara “sapkınlıkların”, yani Reform hareketinin takipçilerinin benzer görüşlerini hatırlattı. Geri kalanı için de, kendi teolojik ve felsefi eğitimlerine başvurarak, çok daha eski zamanlardan kimi benzetme ve örnekler aradılar. Menocchio’nun kaosa atıfta bulunması ismi verilmeyen, antik bir düşünürün doktrinleriyle bağlantılandırıldı. “Antik bir düşünürün, bu dünyadaki her şeyin türediği ebedi bir kaos olduğunu ileri süren, her yerde yasaklanmış görüşlerini yeniden gün ışığına çıkardın ve savundun.” “Tanrı iyiliğin yaratıcısıdır ama kötülük yapmaz, oysa şeytan kötülüğün yaratıcısıdır ve iyilik yapmaz” ifadesi de Manikeist<sup><a id="not22" href="../Text/Section0001.xhtml#nt22">[22]</a></sup> sapkınlığına bağlanıyordu: “sonunda Manikeistlerin iyinin ve kötünün ikili doğuşu hakkındaki görüşünü de yeniden canlandırdın…” Aynı şekilde, bütün dinlerin eşit değerde olduğu fikri de Origenes’in<sup><a id="not23" href="../Text/Section0001.xhtml#nt23">[23]</a></sup> <i>apocatastatis</i> doktriniyle özdeşleştiriliyordu: “Kutsal Ruh hepsine eşit derecede verilmiş olduğuna göre herkesin, Yahudilerin, Türklerin, paganların, Hıristiyanların ve tüm dinsizlerin selamete kavuşacağını söyleyerek Origenes’in sapkınlığını yeniden gün yüzüne çıkardın…” Menocchio’nun iddialarından çoğu yargıçlara yalnızca sapkınca değil, aynı zamanda doğal mantığa da aykırı geliyordu. Örneğin “anamızın rahmindeyken bir hiç sayılırız, ölü etiz” iddiası ya da Tanrı’nın var olmayışı konusundaki şu yorum: “Ruhun yaradılışı konusunda yalnızca Kutsal Kilise’ye değil, bütün düşünürlere de karşı çıkıyorsun… Bu konuda hepsi aynı fikirde, hiç kimse inkâr etmeye kalkışmadı, sen ise aptalca ‘Tanrı yok’ demeye cüret ediyorsun.”</p>
<p>Menocchio, Foresti’nin <i>Supplementum supplementi delle croniche</i>’sinde Origenes’in öğretilerine ve Manikeistlere dair bazı küçük çaplı göndermelere rastlamış olabilirdi. Ama onları Menocchio’nun kendi fikirlerinin kaynağı olarak değerlendirmek yanlış olur. Karar, mahkeme boyunca da iyice ortaya çıktığı gibi, Menocchio’nun kültürel dünyasıyla engizisyoncularınki arasındaki uçurumu teyit ediyordu.</p>
<p>Engizisyoncuların görevi, saldırganı yeniden Kilise’ye girmeye zorlamaktı. Menocchio halkın önünde bütün sapkınlıkları konusunda nedamet getirmeye, çeşitli sağaltıcı cezalarla kefaretini ödemeye, ölünceye kadar ceza giysisi, <i>habitello</i> denen ve üstünde bir haç bulunan giysiyi giymeye ve hayatının kalan bölümünü masrafı çocuklarına ait olmak üzere hapiste geçirmeye mahkûm edildi (“seni ömrün boyunca iki duvar arasında hapsedilmeye mahkûm etmiş bulunuyoruz”).</p>
</body>
</html>