<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>51</h3>
<p class="p0">Gerçekten de birkaç ay sonra Menocchio hakkında yeni bir ihbar engizisyoncunun eline ulaştı. Anlaşılan, Aviano’dan Pordenone’ye kadar kulaktan kulağa yayılan ve gürültülü tepkilere yol açan bir küfür etmişti. Michele del Turco adlı, Pignol lakabıyla bilinen Avianolu bir hancı bu konuda sorguya çekildi: Yedi-sekiz yıl önce (başkalarından duyduğuna göre) Menocchio şöyle haykırmıştı: “Eğer İsa Tanrı olsaydı, kendisini çarmıha germelerine izin verdiğine göre bir… olmalıydı.” Hancı “İsa’nın ne olacağını söylememiş,” diye eklemişti. “Ama o çirkin kelimeyi kullanmak gerekiyorsa, anladığım kadarıyla İsa’nın bir hıyar olduğunu söylemek istedi… Bunları duyunca tüylerim diken diken oldu, bu tür şeyleri duymamak için derhal konuyu değiştirdim, çünkü o benim gözümde bir Türkten beter.” Sözünü Menocchio’nun “o eski fikirlerinden hiç vazgeçmediğini” belirterek bitirdi.</p>
<p>Şimdi artık Menocchio’nun söylediği şeyleri birbirlerine anlatanlar yalnızca Montereale sakinleri değildi: Engizisyon hapishanesinin bile doğru yola getiremediği bu değirmencinin ünü artık köyünün sınırlarını aşmıştı. Yıllar sonra kışkırtıcı soruları, küfürlü şakaları ağızdan ağıza tekrarlanıyordu: “Aman Tanrım, Meryem Ana bir fahişeyse İsa Mesih’in ya da Yüce Tanrı’nın onun oğlu olduğuna nasıl inanabilirsin?” “İsa Kutsal Ruh’tan olmaysa nasıl olur da bir fahişeden doğma olur?” “Aziz Christoforo Tanrı’dan büyüktü, çünkü bütün dünyayı sırtında taşımıştı.” (İlginçtir ki, bu espri Menocchio’nun büyük bir ihtimalle hiç görmediği bir kitapta, Bolognalı hümanist Achille Bocchi’nin sapkınlık imalarıyla yüklü temsili resimler albümünde yer alıyordu.) Menocchio’nun “müzik yaptığını” duymuş olan Monterealeli Zannuto Fasseta “Kafasını yanlış fikirlere takmıştı ve korktuğu için konuşmaya cesaret edemiyordu,” demişti. Ama o bildik dürtüsü Menocchio’yu yine diğer köylülerle dinsel sorunları tartışmaya itmişti. Bir gün Menins’ten Montereale’ye dönerken Daniel Iacomel’e “Sence Tanrı nedir?” diye sormuştu. Mahcup olan ya da şaşıran Iacomel “Bilmiyorum,” diye cevap vermişti. Menocchio derhal “Havadan başka bir şey değil,” demişti. Eski fikirleri kafasında çevirip duruyordu; vazgeçmemişti. “Anlamıyor musun, engizisyoncular kendi bildiklerini bizim bilmemizi istemiyorlar.” Oysa kendisini onlara direnecek güçte buluyordu: “Engizisyoncu pederin önünde <i>Pater Noster</i>’den dört kelime söylemek isterdim, bakayım ne cevap veriyor.”</p>
<p>Bu kez engizisyoncu Menocchio’nun fazla ileri gittiğini düşünmüş olmalıydı. 1599 Haziranı’nın sonuna doğru tutuklandı ve Aviano’da hapishaneye atıldı. Bir süre sonra Portogruaro’ya nakledildi. 12 Temmuz’da engizisyoncu Fra Gerolamo Asteo’nun, Concordia Piskopos Vekili Valerio Trapola’nın ve belediye başkanı Pietro Zane’nin huzuruna çıkarıldı.</p>
</body>
</html>