<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>18</h3>
<p class="p0"><i>Legendario’daki</i> bu bölüme atıfta bulunulması neredeyse tesadüfiydi. Daha önce sözünü ettiğimiz <i>Fioretto della Bibbia</i>’daki bölüm ise çok daha önemliydi. Hatırlayacak olursak, ilk sorgulamada, Menocchio, Kutsal Ruh vasıtasıyla Meryem’in Günahsız Gebeliğine inanmadığını söylemişti; “çünkü birçok insan dünyaya gelmiş, ama hiçbirini bakire bir kadın doğurmamıştı” ayrıca <i>Fioretto della Bibbia</i> diye bir kitapta “Aziz Yusuf’un Efendimiz Hazreti İsa’yı oğlum diye çağırdığını” okumuştu. Bundan yola çıkarak, İsa’nın Aziz Yusuf’un oğlu olduğunu ileri sürmüştü. Şimdi, <i>Fioretto’</i>nun “İsa nasıl okula gönderildi?” başlıklı 166. bölümünde İsa’nın, kendisini şamarlayan öğretmenine beddua edip, oracıkta çarpılıp ölmesine neden olduğunu okuyoruz. Çevredekilerin öfkesini gören Yusuf şöyle der: “Kendine hâkim ol oğlum, insanlar nasıl bizden nefret ediyor, görmüyor musun?” Menocchio, “oğlum” sözünü aklında tutmuştu. Halbuki aynı sayfada, hemen bir sonraki “İsa başka çocuklarla oynarken nasıl ölü bir çocuğu diriltti” başlıklı bölümde, Menocchio, İsa’nın kendi çocuğu olup olmadığını soran bir kadına Meryem’in şöyle cevap verdiğini okumuş olmalıydı: “Evet, oğlumdur, babası da tek Tanrı’dır.”</p>
<p>Menocchio’nun okuma biçimi açıkça görülüyor ki tek taraflı ve keyfiydi - sanki zaten iyice kökleşmiş fikir ve yargılarını bir kez daha onaylatmak için okuyor gibiydi. Ele aldığımız durumda bu yargı “İsa bizim gibi bir insan olarak doğdu” idi. İsa’nın bir bakireden doğmuş olduğuna ve çarmıhta öldüğüne inanmak mantık dışıydı: “Eğer o ebedi Tanrı olsaydı, kendisini ele geçirmelerine ve çarmıha germelerine izin vermezdi.”</p>
</body>
</html>