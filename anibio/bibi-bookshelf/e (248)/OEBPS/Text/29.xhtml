<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>29</h3>
<p class="p0">Menocchio, Venedik’te “2 soldi”ye satın aldığı <i>Fioretto della Bibbia</i>’da gündelik kelimelerin yanı sıra, günah çıkarırken kullandığı âlimane terimleri de bulmuştu. Bu yüzden, 12 Mayıs’taki sorgulamada, “ana rahmindeki çocuk”, “sürüler”, “marangoz”, “sıra”, “işçiler”, “peynir”, “kurtlar” gibi kelimelerin yanında, “eksik”, “mükemmel”, “öz”, “madde”, “irade, akıl ve bellek” gibi kelimeleri de buluyoruz. Alçakgönüllüyü ve yüceyi ifade eden, ilk bakışta da bunu bir araya getiren bir kelimeler karışımı, <i>Fioretto’</i>nun ilk bölümünün özelliğiydi. Örnek olarak “Tanrı şeytanı nasıl isteyemez ya da kabul edemez” başlıklı 3. bölümü ele alalım: “Tanrı şeytanı isteyemez ve kabul edemez çünkü bu elementleri biri öbürüne karışmayacak bir biçimde düzenlemiştir, dünya oldukça bunlar da böyle kalacaktır. Dünyanın sonsuza dek var olacağı, çünkü bir beden öldüğünde etin ve kemiklerin yaratılmış oldukları maddeye döneceği söylenir. Doğanın nasıl işlediğini rahatlıkla görebiliriz. Uyumsuz şeyleri öyle bir barıştırır ki bütün farklılıkları birliğe dönüştürür, onları tek vücut, tek özde buluşturur. Ayrıca onları bitkilerde ve tohumlarda da birleştirir, kadınla erkeği birleştirerek varlıkları doğal akışa uygun olarak meydana getirir. Tanrı başka yaratıkları üretir, onlar da onun aracılığıyla kendi cinslerine uygun biçimde çoğalırlar. Yani doğa Tanrı’nın buyruğundadır…”</p>
<p>“Madde”, “doğa”, “birlik”, “elementler”, “öz”; şeytanın kökeni, yıldızların etkisi; yaradanla yaratılan arasındaki ilişki. Bu tür örnekler çoğaltılabilir. Antik ve Ortaçağ’ın kültürel tarihinde en çok tartışılmış konular ve bazı anahtar kavramlar Menocchio’ya <i>Fioretto</i> <i>della Bibbia</i> gibi zayıf ve kötü düzenlenmiş bir derleme aracılığıyla ulaşmıştı. Bunun önemi ne kadar büyütülse azdır. Bir kere, Menocchio’nun dünyaya ilişkin görüşünü geliştirip ifade edecek dilsel ve kavramsal araçları sağlamıştı. Bunun da ötesinde, skolastiklerin yanlış düşünceleri ilan edip sırayla tekzip etmekte kullandıkları tarzda açıklayıcı bir yöntemle hiç kuşkusuz Menocchio’nun doymak bilmeyen entelektüel merakının dizginlerinden boşanmasına katkıda bulunmuştu. Montereale papazının bütünlüklü ve çürütülemez bir yapı olarak sunduğu doktrin mirası Fioretto’da çeşitli yorumlara tâbi tutuluyordu. Örneğin, “Tanrı bedenlerdeki ruhlara nasıl ilham verir” başlıklı 26. bölümde Menocchio şunları okuyabilmişti: “Şimdi birçok düşünür, ruhların yaradılışı konusunda aldatıldı ve büyük yanlışlara düştüler. Bazıları ruhların hepsinin ebedi olarak yaratıldığını söylediler. Bazılarıysa bütün ruhların tek bir ruh olduğunu, elementlerin beş tane olduğunu, yukarıda sözünü ettiğimiz dördünün dışında, <i>orbis</i> adında bir beşincisinin bulunduğunu idda ettiler: Tanrı’nın Adem’in ve diğer herkesin ruhunu bu <i>orbis</i>’ten yarattığını söylediler. Bu yüzden de dünyanın asla sona ermeyeceğini, çünkü insanın öldüğünde kendi elementlerine döndüğünü söylediler. Yine bazıları insan ruhlarının o şeytani, düşmüş tinler olduğunu söylediler, bunların insan vücuduna girdiklerini ve birinin bedeni öldüğünde başkasına geçtiklerini, böylece kurtulduklarını iddia ettiler: ve dünyanın sonunda kurtulacaklarını ileri sürdüler. Başkaları da dünyanın hiç bitmeyeceğini ve otuz dört bininci yılda yeni bir hayatın başlayacağını ve her ruhun kendi bedenine döneceğini söylediler. Bunların hepsi de yanlıştı, bunları söyleyenler de paganlar, sapkınlar, hizipçiler, tanrısal şeyleri bilmeyen, hakikat ve iman düşmanıydılar.” Ama Menocchio <i>Fioretto</i>’daki bu hakaretlerle yılacak biri değildi. Bu konuda bile fikirlerini söylemekten kaçınmadı. “Birçok düşünür” örneği, onu yetkenin yorumuna boyun eğdirecek yerde, “yüce şeyler aramaya”, kendi düşüncelerinin yolunda gitmeye yöneltmişti.</p>
<p>Böylece eski ve o kadar da eski olmayan bu karma unsurlar kütlesi, yeni bir yapıda bir araya geldi. Bir sütun başının tanınamayacak hale gelmiş bir parçası ya da sivri bir kemerin yarısı silinmiş gövdesi bir duvardan dışarı fırlayabilir, ama binanın tasarımı ona, Menocchio’ya aitti. Kendinden emin ve açıkgörüşlü bir kafayla başkalarının düşüncelerinin kırıntılarını taş ve tuğla gibi kullanmıştı. Ama elde etmeye çalıştığı dilsel ve kavramsal araçlar ne tarafsız ne de masumdu. Konuşmalarındaki çelişkiler, belirsizlikler ve uyuşmazlıkların çoğunun açıklaması burada yatıyordu. Hıristiyanlık, yeni Platonculuk ve skolastik felsefeden beslenen terimler kullanarak, Menocchio, köylülerin nesilden nesile geçen temel, içgüdüsel maddeciliğini ifade etmeye çalışmıştı.</p>
</body>
</html>