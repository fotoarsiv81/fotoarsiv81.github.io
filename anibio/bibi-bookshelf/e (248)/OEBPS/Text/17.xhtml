<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>17</h3>
<p class="p0">28 Nisan’daki sorgulamanın sonunda, Kilise, papazlar, kutsamalar ve kilise törenleri hakkındaki suçlamalarını hiç kısıtlamasız art arda sıralayan Menocchio, engizisyoncunun bir sorusuna cevap verirken şöyle diyordu: “Bu dünyada imparatoriçenin Azize Meryem’den daha büyük olduğuna, ama öbür tarafta Azize Meryem’in daha büyük olduğuna inanıyorum, çünkü orada hepimiz görünmez olacağız.” Engizisyoncunun sorusu, bir tanığın ifadesine dayanıyordu, Menocchio da bunu hemen doğrulamıştı: “Evet efendim, imparatoriçe bölgemizden geçerken onun Azize Meryem’den daha büyük olduğunu söyledim, ama bu dünyayı kastederek söylemiştim; Azize Meryem ile ilgili bu kitapta, ona hiçbir onur bahşedilmiyor, gömülmeye götürülürken de onursuzca davranılıyor, çünkü birisi Azize Meryem’i havarilerin omuzundan çekip almak istiyor, ve Azize Meryem’e elleri yapışıp kalıyor; işte bu da Azize Meryem’in hayatında anlatılıyor.”</p>
<p>Menocchio hangi metinden söz ediyordu? “Azize Meryem’in kitabı” deyişi, yine <i>Rosario della gloriosa Vergine Maria’</i>yı çağrıştırabilir: Ama alıntı uymuyordu. Bu bölüm, Menocchio’nun okuduğu bir başka kitaptan; Jacopo da Varagine’in <i>Legendario del le vite de tutti li santi</i> adındaki kitabında “Kutsal Bakire Meryem’in Göğe Yükselişi” başlığını taşıyan ve “4. İncil’in yazarı Aziz Yuhanna’ya atfedilen gayri resmi bir İncil kitapçığından” alınma bir bölümdü. Meryem’in son töreni hakkında şunları anlatıyordu Varagine:</p>
<p class="ara05"></p>
<p>Ve melekler ve havariler şarkı söylüyor ve yeryüzünü onun olağanüstü hayatının hikâyeleriyle dolduruyorlardı. Bu kadar tatlı bir müzikle uyanan herkes kentin dışına çıktı ve heyecanla ne olup bittiğini sordu, biri anlattı: “Havariler ölen Meryem’i taşıyor ve arkasından da bu duyduğumuz şarkıyı söylüyorlar.” Bunun üzerine herkes birbirini şöyle kışkırtarak silahlanmaya koştu: “Gelin bütün havarileri öldürelim, o ayartıcıyı doğurmuş olan bedeni yakalım.” Durumu gören başrahip de şaşırdı ve öfkelendi, aşağılayıcı bir tavırla haykırdı: “Bizi ve bizim neslimizi mahveden adamın barındığı varlık işte bu. Şimdi bakın nasıl da şan içinde gidiyor.” Ve bunları söyledikten sonra elini tabuta uzattı ve Meryem’in bedeniyle birlikte yere çekmeye çalıştı, ama ellerini tabuta koyar koymaz elleri anında kurudu ve tabuta yapıştı: Büyük acı çekerek çığlık çığlığa bağırıp inledi, halk da bulutlardaki melekler tarafından anında kör hale getirildi. Sonra başrahip bağırdı: “Ah Aziz Petrus, yalvarıyorum sana, beni bu halde bırakma, Tanrı’ya beni kurtarması için yalvar, hizmetçi seni suçladığında seni bağışladığım zamanları hatırlamıyor musun?” Bunun üzerine Petrus şöyle dedi: “Meryem Anamızın cenaze töreninde rahatsız edildik, şu anda seni iyileştiremem. Ama Hazreti İsa’ya ve onu doğurmuş olana inanırsan, sana sağlık ihsan edileceğinden eminim.” Bunun üzerine rahip cevap verdi: “Hazreti İsa’nın Tanrı’nın gerçek oğlu olduğuna, bunun da onun kutsal annesi olduğuna inanıyorum.” Anında elleri tabuttan kurtuldu, ama kollarındaki kumluk ve korkunç acı kaybolmadı. Bunun üzerine Petrus dedi ki: “Tabutu öp ve bu Anamızın karnında taşıdığı, doğduktan sonra da bakire olarak kaldığı Tanrı İsa’ya inandığını söyle.” O da bunu yapınca tamamen iyileşti…</p>
<p class="ara05"></p>
<p><i>Legendario’</i>nun yazarına göre, başrahibin Meryem’in cesedine ettiği küfür, mucizevi bir tedavi anlatısıyla ve sonunda Bakire Meryem’in, Mesih’in annesinin yüceltilmesiyle çözümleniyordu. Ama besbelli Menocchio için mucize öyküsünün ve sürekli inkâr ettiği Meryem’in bekâretinin vurgulanmasının hiçbir önemi yoktu. Yalnızca bir tek olayı aklında tutuyordu; o da Meryem’in cenazesi sırasında başrahip tarafından “hakarete” uğramasıydı, bu da Meryem’in sefaletini kanıtlıyordu. Menocchio’nun hafıza süzgecinde, Varagine’in öyküsü, tamamıyla tersine dönüşmüştü.</p>
</body>
</html>