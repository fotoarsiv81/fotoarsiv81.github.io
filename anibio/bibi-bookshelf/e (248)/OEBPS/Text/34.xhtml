<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>34</h3>
<p class="p0">Tanrı’nın dünyayla özdeşleştirilmesine geri dönelim. “İnsanoğlunun Tanrı’nın suretinde ve ona benzer olarak yaratıldığını söylüyoruz; insanda da hava, ateş, toprak ve su var, buradan da şunu çıkarıyoruz, hava, toprak, su ve ateş Tanrı’dır.” Bu iddianın kaynağı <i>Fioretto della Bibbia</i>’ydı. Bu kitaptan -süreçte kesin bir değişiklik yaparak- insanla dünya arasındaki, mikrokozmosla makrokozmos arasındaki tekabüliyete ilişkin eski kavramı ödünç almıştı: “yani en son yaratılan erkekle kadın topraktan ve aşağılık maddeden yapıldı, cennete kibirle değil alçakgönüllülükle girebilsinler diye; toprak gün boyu çiğnenen aşağılık bir element olarak, bir yumurtanın ortasındaki sarının çevresinde beyazın, dışında da kabuğun olması gibi bir araya gelip birbirine bağlanan ve çevrelenen diğer elementlerin ortasında yer alıyordu. Yumurtanın sarısı toprağa, beyazı havaya, beyazıyla kabuğu arasındaki ince zar suya, kabuk da ateşe tekabül eder; onlar da böyle birleştirmişlerdir, soğuk ve sıcak, kuruluk ve nem birbirlerine işler. Bizim bedenlerimiz de bu elementlerden yapılmış, oluşturulmuştur: kemiklerimiz ve etimizle toprak, kanımızla su, nefesimizle hava, ısımızla ateş anlamına geliriz. Bedenlerimiz bu dört elementten oluşmuştur. Bedenimiz bu dünyanın şeylerinin buyruğundadır, ama ruhumuz yalnızca Tanrı’nın buyruğundadır, <i>çünkü onun suretinde yaratılmıştır</i> ve bedenden daha soylu bir maddeden oluşmuştur…” Yani Menocchio’yu yalnızca insanı dünyayla değil, dünyayı da Tanrı’yla özdeşleştirmeye iten, insanda bedenden ve bedenin faaliyetlerinden bağımsız, maddi olmayan bir özün -ruhun- varlığını inkârıydı. Köydekilere “insan öldüğünde hayvan gibidir, sinek gibi” demeyi âdet edinmişti, belki de bu sözleri Vaiz’deki dizelerin az çok bilinçli yankılarıydı: “ve… insan öldüğünde ruhu ve neyi varsa ölür.”</p>
<p>Yine de, mahkemenin başlangıcında Menocchio bu tür bir şey söylediğini tümüyle inkâr etti. Temkinli olmaya ve eski arkadaşı Polcenigo rahibinin nasihatine uymaya çalışıyordu, ama pek de başarılı olamıyordu. “İmanı bütün Hıristiyanların ruhlarıyla ilgili inancın nedir?” sorusuna şöyle cevap vermişti: “Ruhlarımızın Yüce Tanrı’ya geri döndüklerini söyledim, o da hayatta neler yaptıklarıyla bağlantılı olarak ruhlara istediğini yapar, iyileri cennete, kötüleri cehenneme, bazılarını da arafa yollar.” Kilise’nin ortodoks doktrininin ardına sığındığını zannediyordu (hiç de paylaşmadığı bir doktrindi bu). Aslında, kendisini korkunç bir labirente sürüklemişti.</p>
</body>
</html>