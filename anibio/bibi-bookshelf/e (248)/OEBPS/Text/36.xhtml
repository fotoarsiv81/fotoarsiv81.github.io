<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>36</h3>
<p class="p0">Böylece soruşturma, yine Menocchio’nun o sayısız çelişkilerinden biriyle bitti. Daha iyi bir terim bulamadığımızdan panteist kelimesiyle tanımlayabileceğimiz bir açıklama (“dünyadaki her şey Tanrı’dır”) -kişisel kurtuluşu açıkça inkâr eden bir ifade (“inanıyorum ki… ruhlarımız dünyadaki her şeye geri dönecek…”)- kullandıktan sonra Menocchio ihtimal ki bir şüpheye kapılmıştı. Korku ya da belirsizlik onu kısa süre susturmuştu. Sonra, belleğinin derinliklerinden gözlerinin önünde bir kilisede, belki de bir köy şapelinde görmüş olduğu bir resim belirmişti: Bir melekler topluluğuyla çevrilmiş Tanrı görüntüsü. Piskopos vekilinin istediği bu muydu?</p>
<p>Oysa piskopos vekilinin sorduğunun, ölülerin ruhlarının “dünyaya dağıldığı”nı varsayan, kökeninde Hıristiyanlık öncesi bir halk inanışının eşlik ettiği, gelgeç bir geleneksel cennet imgesi göndermesiyle hiç ilgisi yoktu. Bir sonraki sorgulamada hemen Menocchio’yu hesap vermeye çağırarak daha önce ruhun ölümsüzlüğünü inkâr eden sözlerinin bir listesini çıkardı: “artık doğruyu söyle ve daha önceki sorgulamadakinden daha açık konuş.” Bu noktada Menocchio ilk iki sorgulamada söyledikleriyle çelişen beklenmedik bir şey söyledi. Bazı arkadaşlarıyla (Giuliano Stefanut, Melchiorre Gerbas, Francesco Fasseta) ruhun ölümsüzlüğü hakkında konuştuğunu kabul etti, ama buna açıklık getirdi: “Onlara tam olarak dedim ki: Beden öldüğünde insanın ruhu da ölür, ama tin kalır.”</p>
<p>Bu dakikaya kadar Menocchio bu ayrımı görmezden gelmişti. Hatta açıkça şöyle demişti: “Tinimiz <i>(spiritus)</i> ki bu ruhtur.” Şimdiyse, piskopos vekilinin şaşkınlıkla dolu, “insanda bir beden, bir ruh ve bir tin olduğuna, bunların birbirinden farklı olduğuna, ruhla tinin iki ayrı şey olduğuna mı inanıyorsun” sorusuna Menocchio şu cevabı verdi: “Evet efendim, ruhun başka, tinin başka bir şey olduğuna inanıyorum. Tinin Tanrı’dan geldiğine, bir şey yapmamız gerektiğinde bizi şunu ya da bunu yapmaya yönlendirenin o olduğuna inanıyorum.” Ruh, daha doğrusu (mahkeme sırasında açıkladığı gibi) ruhlar, aklın değişik faaliyetlerinden başka şeyler değildir ve bedenle birlikte ölürler: “İnsanda akıl, bellek, irade, düşünce, inanç, iman ve umut olduğunu söyleyebilirim size. Bu yedi şeyi insanoğluna Tanrı vermiştir, bunlar her şeyin yapılmasında aracı olan ruhlardır, beden öldüğünde ruh da ölür derken bunu kastediyorum.” Buna karşılık tin “insandan ayrıdır, insan gibi iradesi vardır, o insanı destekler ve yönetir”: ölümden sonra da Tanrı’ya döner. Bu iyi tindir: “İnanıyorum ki”, diye açıkladı Menocchio, “dünyadaki bütün insanlar yoldan çıkarılmaya açıktır, çünkü yüreğimizin iki yüzü vardır, biri aydınlık, öbürü karanlık; karanlık olanında kötü tin, aydınlık olanında iyi tin bulunur.”</p>
<p>İki tin, yedi ruh ve dört elementten oluşmuş bir beden: Bu kadar anlaşılması güç ve karmaşık bir antropoloji nasıl olup Menocchio’nun kafasına yerleşmişti?</p>
</body>
</html>