<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>35</h3>
<p class="p0">Bir sonraki sorgulamada (16 Şubat) piskopos vekili “Tanrı’nın yüceliği” konusunu açmasını istedi. Bu, doğrudan bir saldırıyla sonuçlandı: “Ruhlarımızın Yüce Tanrı’ya geri döndüğünü söyledin, daha önce de Tanrı’nın hava, toprak, ateş ve sudan başka bir şey olmadığını söylemiştin: Öyleyse bu ruhlar nasıl olup da Yüce Tanrı’ya dönebiliyor?” Gerçekten de böyle bir çelişki vardı; Menocchio nasıl cevap vereceğini bilemedi: “Hava, toprak, ateş ve suyun Tanrı olduklarını söylediğim doğru, söylediğimi de inkâr edemem; ruhlara gelince, onlar Tanrı’nın tininden gelirler, dolayısıyla yine Tanrı’nın tinine dönmek zorundadırlar.” Piskopos vekili ısrar etti: “Tanrı’nın tiniyle Tanrı aynı şey mi? Tanrı’nın tini bu dört elementle müttehit mi?”</p>
<p>“Bilmiyorum,” dedi Menocchio. Bir an sessiz kaldı. Yorulmuş olabilirdi. Ya da belki de “müttehit” ne demek bilmiyordu. Sonunda cevap verdi: “Biz insanların, hepimizin Tanrı’dan bir tin aldığımıza inanıyorum, iyilik yaparsak bu tin mutlu oluyor, kötülük yaparsak kızıyor.”</p>
<p>“Tanrı’nın bu tininin kaostan doğan tin olduğunu mu söylemek istiyorsun?”</p>
<p>“Bilmiyorum.”</p>
<p>“Hakikati itiraf et,” diye başladı piskopos vekili, nefes aldırmadan, “bu sorunu çözümle; yani ruhların Yüce Tanrı’ya döndüğüne inanıyorsan eğer, bu Tanrı da su, toprak, hava ve ateşse, o zaman nasıl Yüce Tanrı’ya dönüyorlar?”</p>
<p>“Tinimizin, yani insanın ruhunun Tanrı’ya döndüğüne inanıyorum, çünkü onu Tanrı verdi.”</p>
<p>Ne de inatçıydı bu köylü! Bütün sabrını ve mantığını yardımına çağıran piskopos vekili, kilise ve sivil hukuk doktoru Giambattista Maro, onu yeniden düşünmeye ve doğruyu söylemeye çağırdı.</p>
<p>Menocchio, o zaman, “Ben dedim ki, dünyadaki her şey Tanrı’ dır, bana gelince inanıyorum ki ruhlarımız dünyadaki her şeye geri dönecek ve Tanrı’nın uygun bulduğu inayeti görecektir.” Bir süre sustu. “Bu ruhlar Tanrı’nın, meziyetlerine göre yanında tuttuğu, kötülüklerine göre de dünyaya dağıttığı o melekler gibidir.”</p>
</body>
</html>