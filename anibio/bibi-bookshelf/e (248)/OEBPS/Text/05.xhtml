<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>5</h3>
<p class="p0">Şimdilik Menocchio’nun evren kuramını bir yana bırakalım ve mahkemenin gidişatını izleyelim. Menocchio’nun tutuklanmasından hemen sonra, oğullarından biri, Ziannuto, babasına yardım etmek için çeşitli yollara başvurdu: Portogruarolu Trappo la diye bir avukat tuttu, Engizisyon görevlisiyle konuşmak için Serravalle’ye geldi, Montereale’den tutuklunun lehine bir karar elde edip avukata yolladı, gerekirse, başka iyi hal belgeleri de bulabileceğini belirtti: “Montereale’den tutuklunun her yıl günah çıkardığına, komünyon aldığına dair kanıt isteniyorsa papazlar tarafından sağlanabileceğini, daha önce beş mezranın belediye başkanı ve korucusu (<i>retor</i>) olduğuna dair kanıt isteniyorsa bunun da elde edilebileceğini, gerekirse Montereale’deki kilisenin yöneticiliğini şerefli bir biçimde yaptığının ve kilisenin vergi toplayıcısı (<i>scodador</i>) olarak da çalıştığının kanıtlanacağını…” belirtti. Ziannuto (okuma yazma bilmiyordu) ayrıca erkek kardeşleriyle birlikte bütün bu işten sorumlu olduğuna inandığı Montereale kilisesi papazına giderek o sırada Engizisyon Hapishanesi’nde tutuklu bulunan Menocchio’ya bir mektup yazması için baskı yaptı. Papaz, mektubunda Menocchio’ya “Kutsal Kilise’ye tümüyle boyun eğ; efendimiz Tanrı ve kutsal Kilise’nin emrettiği dışında hiçbir şeye inanmadığını ve inanmayacağını, Kutsal Roma Katolik ve Apostolik Kilise’nin buyurduğu Hıristiyan inancıyla yaşamayı ve ölmeyi amaçladığını, gerektiğinde Tanrı Efendimiz ve kutsal Hıristiyan inancı için hayatını değil bir kere, mümkün olursa binlerce kere vermeye hazır olduğunu, çünkü hayatını ve her iyi şeyi Kutsal Kilisemiz’e borçlu olduğunu söyle…” diye yazdı. Görünüşe bakılırsa, Menocchio, bu kelimelerin ardında düşmanının, köy kilisesinin papazının kalemini tanıyamadı. Bunları arada sırada değirmenine gelen ve bazen de borç para aldığı yün ve kereste tüccarı Domenego Femenussa’nın yazdığını sandı. Yine de Menocchio mektuptaki öğütlere uymakta güçlük çekti. İlk sorgusunun sonunda (7 Şubat) piskopos vekiline apaçık bir gönülsüzlükle şöyle dedi: “Efendim, anlattıklarımı Tanrı’nın mı yoksa şeytanın mı ilhamıyla söylediğimi, yalan mı doğru mu olduklarını bilemem; ama merhametinize sığınıyorum. Bana öğretilenlerin yolundan gideceğim.” Bağışlanmayı istiyordu ama hiçbir sözünü de geri almıyordu. Dört uzun sorgu sonunda, (7, 16, 22 Şubat ve 8 Mart) piskopos vekilinin iddialarına karşı direndi; inkâr etti, açıkladı, üstüne basarak tekrarladı. “Mahkeme kayıtlarına bakıldığında,” dedi Piskopos Vekili Maro, “Papaya ve Kilise’nin kanunlarına inanmadığın, herkesin papa kadar yetkeye sahip olduğunu ileri sürdüğün ortaya çıkıyor.” Menocchio şöyle cevap verdi: “Efendimizin beni suçladığı şeyleri söylediğimin farkındaysam, Tanrı beni şu anda çarpsın!” Ama, diye soruldu, ölülerin arkasından yapılan Ayinlerin yararsız olduğunu söylememiş miydi? (Giuliano Stefanut’a göre, Menocchio’nun bir gün Ayinden dönerken söylediği sözler aynen şöyleydi: “Bir avuç külün anısına sadaka vermenin anlamı ne?”) “Benim demek istediğim,” diye açıkladı Menocchio, “birbirimize asıl henüz bu dünyadayken yardım etmemiz gerektiğiydi, çünkü daha sonra ruhlarımızı yöneten sadece Tanrı’dır, ölüye sunulan dualar, sadakalar, Ayinler; anladığım kadarıyla Tanrı aşkına yapılıyor, o zaman Tanrı ne istiyorsa onu yapar, çünkü ruhlar dönüp bu dua ve sadakaları almıyor, bu iyi işleri ölünün ya da yaşayanın yararına olarak kullanmak yüce Tanrı’ya düşer.” Bu şekilde, akıllıca bir açıklama getirmeyi amaçlıyordu, ama söyledikleri Kilise’nin arafla ilgili öğretileriyle çelişiyordu. “Çok fazla konuşmamaya çalış,” diye uyarmıştı Menocchio’yu çocukluğundan beri tanıyan arkadaşı Polcenigo papazı. Ama anlaşılan oydu ki, Menocchio kendini tutamamıştı.</p>
<p>Birdenbire, nisan sonuna doğru, yeni bir durum ortaya çıktı. Yerel Venedik yöneticileri <i>(rettori),</i> Aquileia ve Concordia engizisyoncusu Fra Felice da Montefalco’dan, Venedik kanunlarına uyarak bütün Engizisyon davalarında Kilise yargıçlarının yanı sıra bir de laik memur bulundurmasını istediler. İki adli sistem arasındaki çatışma yeni bir şey değildi. Bu özel gelişmenin arkasında, müvekkilinin çıkarlarını kollamak isteyen savunma avukatı Trappola’nın bulunup bulunmadığını bilmiyoruz. Her ne halse, Menocchio, Portogruaro’da belediye başkanının ikametgâhına götürüldü. Orada belediye başkanının önünde, o güne kadar yapılmış olan sorgulamaları doğrulaması gerekiyordu. Daha sonra mahkeme devam etti.</p>
<p>Geçmişte birçok kez Menocchio, kasabadaki dostlarına din iman hakkındaki kendi “fikirlerini” dini ve laik yetkililerin önünde savunmaya hazır ve istekli olduğunu söylemişti. “Bana dedi ki,” diye anlatıyordu Francesco Fasseta, “bunun için kanunla başım belaya girse bile, rahat rahat gitmeye hazırım, ama bana kötü davranırlarsa, yaptıkları şeytanca işleri hepsinin yüzüne vururum.” Daniele Fasseta da şöyle diyordu: “Domenego, eğer hayatım için endişe etmesem, herkesi şaşırtacak şeyler söylerdim demişti; sanıyorum din iman konusunda konuşmayı kastediyordu.” Menocchio bu tanıklığı Portogruaro belediye başkanı ve Aquileia ve Concordia Engizisyon Başkanı karşısında doğruladı: “Kanunun kılıcından korkmasam, herkesi sözlerimle şaşkınlığa sürüklerdim dediğim doğrudur; ayrıca papanın, bir kralın ya da bir prensin önüne çıkmama izin verilse, onlar da beni dinlemek isteseler, söyleyecek çok şeyim olurdu, sonradan beni öldürseler bile gam yemezdim de dedim.” Bunun üzerine onu konuşmaya zorladılar ve Menocchio da açtı ağzını, yumdu gözünü. Nisan’ın 28’iydi.</p>
</body>
</html>