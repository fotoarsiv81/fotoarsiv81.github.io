<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>3</h3>
<p class="p0">Bütün öğütlere rağmen Menocchio’nun konuşmaya oldukça hevesli olduğu hemen anlaşıldı; yine de tanıkların ifadelerinin yol açtığından daha iyi bir gözle görülmesini sağlayacak çabaları oldu. İki ya da üç yıl önce Meryem’in bekâreti konusunda bazı kuşkuları olduğunu, bu kuşkuları Barcis’deki bir papaz da dahil birçok kişiye ilettiğini kabul etmesine rağmen, şunları ekledi: “Birçok kişiye bunları söylediğim doğru, ama bunlara inanmaları gerektiğini söylemedim.. Aksine, içlerinden çoğuna sordum: ‘Size doğru yolu öğretmemi ister misiniz? İyi olmaya, atalarımızın yolunda yürümeye, Kutsal Kilisemizin buyurduklarını yapmaya çalışın.’ Ama o öbür sözleri, bir şey beni inanmaya, başkalarına da öğretmeye kışkırttığı için söylemiştim. Bunlara inanmamı, gidip başkalarına söylememi sağlayan şeytandı.” Bu sözleriyle, Menocchio bilmeden kasabada bir doktrinin ve davranış tarzının öğretmeni rolünü üstlenmiş olduğuna yönelik kuşkuları onaylamış oluyordu (“Size doğru yolu öğretmemi ister misiniz?”). Bu tür vaazın sapkın yönünden kuşku duymamak mümkün değildi - özellikle Menocchio o ayrıksı evren kuramını açıklayınca. Bu kuramın karmaşık bir yankısı Engizisyon’a ulaştı: “Ben dedim ki, fikrimce, her şey bir kaos, toprak, hava, su ve ateş birbirine karışmış, bunun içinden bir kitle biçimlenmiş -tıpkı peynirin sütten yapılışı gibi- ve içinde kurtlar oluşmuş, bunlar da melekler. En kutsal haşmetli bunların Tanrı ve melekler olmasını emretti, meleklerin arasında Tanrı da vardı, o da bu kitlenin içinden, aynı zamanda yaratılmıştı, o efendiydi, dört adamı vardı, Lucifer, Mihail, Cebrail ve Rafael. Lucifer krala eşit bir efendi olmak için mücadele etmeye kalktı, halbuki kralın gücü Tanrı’ya aitti, Tanrı da onu bu kibri yüzünden cezalandırarak bütün eşi dostuyla cennetten kovdu; sonra bu Tanrı, Âdem’le Havva’yı ve kovulan meleklerin yerini alacak sayıda insanı yarattı. Sonra bunlar da Tanrı’nın emirlerini dinlemeyince, Oğlunu yolladı, onu da Yahudiler yakaladı ve çarmıha gerildi.” Ama, Menocchio şunu da ekledi: “Ama ben hiçbir zaman onun hayvan gibi asılmaya razı geldiğini söylemedim.” (Bu, Menocchio’ya karşı ileri sürülen suçlamalardan biriydi: Daha sonra, evet, belki böyle bir şey söylemiş olabilirim, diyecekti.) “Gerçekte, onun kendisini çarmıha germelerine izin verdiğini söyledim, ama çarmıha gerilen o da Tanrı’nın çocuklarından biriydi, çünkü hepimiz Tanrı’nın çocuklarıyız, hepimiz çarmıha gerilenle aynı doğaya sahibiz, o da bizim gibi bir insandı, ama daha değerli bir insandı, nasıl ki papa da bizim gibi bir insan, ama daha yüksek seviyede, çünkü elinde gücü var; çarmıha gerilen de Aziz Yusuf ve Bakire Meryem’den doğmuştu.”</p>
</body>
</html>