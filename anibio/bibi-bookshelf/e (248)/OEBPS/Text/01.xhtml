<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>1</h3>
<p class="p0">Adı Domenico Scandella’ydı, ama Menocchio olarak bilinirdi. 1532’de doğmuştu (ilk mahkemesinde elli iki yaşında olduğunu söylemişti); doğum yeri Pordenone’nin yirmi beş kilometre kuzeyinde, dağların eteğinde, Friuli’ye bağlı tepede küçük bir kasaba olan Montereale’ydi. Bir kavga sonucu sürüldüğü iki yıl (1564-65) hariç, hep orada yaşamıştı. O iki yılı da civardaki Arba köyünde ve Carnia’da (belirlenememiş) bir yerde geçirmişti. Evliydi, on bir çocuğu olmuş, dördü ölmüştü. Aquileia ve Concordia Engizisyonu’na bağlı, kilise hukukçusu Piskopos Vekili Giambattista Maro’ya hayatını “değirmenci, marangoz, bıçkı ustası, duvarcı olarak ve başka şeyler yaparak” kazandığını söylemişti. Ama asıl değirmenci olarak çalışmıştı; ayrıca ceket, pelerin ve beyaz yün kasketten oluşan geleneksel değirmenci giysisini giyiyordu. 1584’te yapılan duruşmasına da bu kıyafetle katılmıştı.</p>
<p>Birkaç yıl sonra engizisyonculara “çok yoksul” olduğunu söyledi: “Kiraladığım iki değirmenle sürekli kirada bulunan iki toprak parçasından başka bir şeyim yok; yoksul ailemi bununla geçindirdim, şimdi de bununla geçindirmeye devam ediyorum.” Ama kuşkusuz abartmış olmalıydı. Gelirin önemli bir bölümü (büyük bir ihtimalle ürün olarak ödenen) değirmenlerin ve toprağın kirasına gitse bile, geriye yaşayacak, zor zamanlarda da sürünecek kadar para kalıyordu. Arba’ya sürüldüğü zaman, hemen başka bir değirmen kiralamıştı. Kızı Giovanna evlendiğinde (Menocchio bir ay önce ölmüştü) 256 liret ve 9 soldi tutarında bir drahoma almıştı: O yıllarda bölgedeki âdetler düşünülürse, zengin değildi ama yoksul da sayılmazdı.</p>
<p>Genel olarak bakarsak, Menocchio’nun küçük Montereale dünyasındaki yerinin fazla küçümsemeyecek nitelikte olduğunu söyleyebiliriz. 1581’de köyün ve civardaki mezraların (Gaio, Grizzo, San Lonardo, San Martino) belediye başkanı olmuş, ayrıca belirlenemeyen bir tarihte Montereale kilisesinin yöneticisi, <i>“camararo” </i>su olarak görev yapmıştı. Friuli’nin diğer yörelerinde olduğu gibi orada da görevlerin dönüşümlü olarak kişiden kişiye geçmesine dayanan sistemin yerini seçimlere terk edip etmediğini bilmiyoruz. Eğer seçim sistemine geçildiyse, “yazmasını, okumasını ve toplama yapmasını” bilmesinin, Menocchio için bir avantaj sayılabileceğini düşünebiliriz. Gerçekten de yöneticiler her zaman ilkokullarda biraz okumuş belki de bir parça Latince bilen kişiler arasından seçilirdi. Bu tür okullardan Aviano ve Pordenone’de vardı; Menocchio onlardan birine gitmiş olabilirdi.</p>
<p>28 Eylül 1583’te Menocchio, Engizisyon’a ihbar edildi. İsa hakkında “sapkınca ve çok kâfirce şeyler” söylemekle suçlanıyordu. Bu öyle sıradan bir dine küfür meselesi değildi. Menocchio görüşlerini yaymak istemiş, “onları utanmazca dogmalar haline getirip vaaz ederek” perçinlemişti; bu da durumunu çok ciddi hale getiriyordu.</p>
<p>Bir ay sonra Portogruaro’da açılan ve daha sonra Concordia ve Montereale’de devam eden ön soruşturmada, birçok tanık insanları din yolundan çıkarma çabalarını bolca anlattılar. Francesco Fasseta, piskopos vekiline “Din iman hakkında hep birileriyle tartışırdı; tartışmak için tartışıyordu, papazla bile,” diye tanıklık etti. Başka bir tanık olan Domenico Melchiori de şöyle eklemişti: “Herkesle tartışırdı; bana da fikirlerini anlatmaya kalktığında ona dedim ki: ‘Ben bir kunduracıyım, sen de değirmencisin, okumuş bir adam değilsin, bunu konuşmanın yararı ne?”’ İmanla ilgili bu tür sorunların önemli ve zor olduğu, değirmencilerle kunduracıları aştığı düşünülürdü. Bunlar hakkında konuşmak için insanın bilgi sahibi olması gerekirdi, bilgi ambarı da her şeyden önce papazlardı. Ama Menocchio, kiliseyi Kutsal Ruh’un yönettiğine inanmadığını sık sık söyler, “Papazlar kendi keyiflerine bakarken bizi de susturabilmek için ellerinin altında tutmak istiyorlar,” diye eklerdi; kendisine gelince, o, Tanrı’yı onlardan daha iyi biliyordu. Öyle ki, yola gelsin diye köy papazı onu alıp Concordia’daki piskopos vekiline götürürken uyarmıştı: “Senin bu hayallerin sapkınlıktan başka bir şey değil,” demiş, Menocchio da bir daha böyle işlere karışmayacağına dair söz vermişti; ama çok geçmeden yeniden başlamıştı. Kasabanın ana meydanında, handa, Grizzo ya da Daviano’ya giderken yolda, dağlardan dönerken, “Yanındaki kim olursa olsun,” diye belirtmişti Giuliano Stefanut, “hep konuşmayı Tanrı’yla ilgili yönlere çeker, her zaman da araya bir sapkınlık sokardı. Sonra da görüşlerini savunmak için bağırır çağırırdı.”</p>
</body>
</html>