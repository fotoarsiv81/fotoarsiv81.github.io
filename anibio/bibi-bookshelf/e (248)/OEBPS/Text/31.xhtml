<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>31</h3>
<p>Tanrı’yla başlayabiliriz. Menocchio için o, her şeyden önce bir babaydı. Metaforların oyunu, bu eskitilmiş ve geleneksel sıfata yeni bir anlam veriyordu. Tanrı insanlar için bir babadır: “Hepimiz Tanrı’nın çocuklarıyız ve çarmıha gerilenle aynı hamurdanız.” Hepimiz: Hıristiyanlar, sapkınlar, Türkler, Yahudiler - “o hepsini sever ve hepsinin ruhunu da aynı biçimde kurtarır.” İsteseler de istemeseler de, her zaman babanın çocukları olarak kalacaklardır: “Hepsine, Türklere, Yahudilere, Hıristiyanlara, sapkınlara sahip çıkar ve birçok çocuğu olan bir baba gibi hepsini bir tutar, hepsine eşit biçimde sahip çıkar; aralarında bunu istemeyenler olsa bile hepsi de babaya aittir.” Bu sevgisinde baba çocuklarının kendisine küfretmesine bile aldırmaz: küfretmek “insanın yalnızca kendisini incitir, komşusunu değil, örneğin bir ceketim var ve onu yırttım diyelim, yalnızca kendime kötülük etmiş olurum başkasına değil, komşusuna kötülük yapmayanın günah işlemediğine inanıyorum, hepimiz de Tanrı’nın çocukları olduğumuza göre, birbirimize kötülüğümüz dokunmazsa, mesela diyelim ki bir babanın birçok çocuğu var, bunlardan biri ‘Babama lanet olsun’ diyor, baba onu bağışlar, ama eğer bu çocuk bir başkasının çocuğunun kafasını kırarsa, karşılığını ödemezse, onu o kadar kolay bağışlayamaz: İşte bu yüzden küfretmenin günah olmadığını söylüyorum, çünkü bunun hiç kimseye zararı olmaz.”</p>
<p>Daha önce gördüğümüz gibi bütün bunlar, Tanrı’yı sevmenin, komşuyu sevmekten daha az önemli olduğu düşüncesine bağlanıyordu - mümkün olduğu kadar somut ve bire bir anlaşılması gereken bir komşuydu bu. Tanrı sevecen bir babaydı, ama çocuklarının hayatından çekilmişti.</p>
<p>Ama, bir baba olmasının yanı sıra Tanrı ayrıca Menocchio için tam bir yetke imgesiydi. Birçok kere “en kutsal haşmetli”den bahsetmişti, bu terimi kimi zaman Tanrı’dan ayrı bir kavram olarak, kimi zaman “Tanrı’nın tini”, kimi zaman da Tanrı’nın kendisi anlamında kullanıyordu. Bunun da ötesinde Tanrı’yı “oğlunu bu dünyaya elçi olarak yollayan” bir “büyük komutan”a benzetiyordu. Ya da bir beyefendiye benzetiyordu: Cennette, “o sıralarda oturan kişi her şeyi görebilmeyi isteyecek ve görülecek her şeyi ortaya sermiş olan o beyefendiye benzeyecek.” “Efendi Tanrı” her şeyden önce geliyordu ve kelimenin bire bir anlamıyla bir efendiydi: “Ben İsa Mesih’in ebedi Tanrı olsaydı kendisini yakalayıp çarmıha germelerine izin vermeyeceğini söyledim, bu konuda emin değildim, şüphelerim vardı, çünkü bir efendinin bu şekilde kendini yakalatmayacağını düşünüyorum, bu yüzden de çarmıha gerildiğine göre Tanrı olamayacağını düşündüm…”</p>
<p>Bir efendi. Ama efendilerin başlıca niteliği, çalışmak zorunda olmamalarıdır, çünkü onlar için çalışacak insanlar vardır. Tanrı’nın durumu da böyleydi: “Endüljansların iyi olduğuna inanıyorum, çünkü eğer Tanrı, birisini bağışlamak için kendi yerine bir adamı papa olarak koymuşsa, bu iyidir, çünkü endüljansları Tanrı’nın kâhyası olarak hareket eden biri veriyorsa, bunları Tanrı veriyor sayılır.” Ama papa Tanrı’nın tek kâhyası değildi. Kutsal Ruh da “Tanrı’nın bir kâhyası gibidir; bu Kutsal Ruh da yaratılmış melekler arasından dört komutan seçmiştir, bunlara kâhya da diyebiliriz…” İnsanlar “Tanrı’nın iradesiyle, vekillerinin aracılığıyla Kutsal Ruh tarafından yaratılmıştır; nasıl bir kâhya adamlarının çalışmasına katılırsa, Ruh da işe bir el atmıştır.”</p>
<p>Yani Tanrı yalnızca bir baba değil, aynı zamanda bir efendiydi - çalışarak ellerini kirletmeyen, bıktırıcı işleri kâhyalarına bırakan bir toprak ağasıydı. Kaldı ki kâhyanın bile “bir el atması” ender rastlanan bir durumdu. Örneğin Kutsal Ruh, yeryüzünü, ağaçları, hayvanları, insanoğlunu, balıkları ve bütün diğer yaratıkları “işçileri olan melekler aracılığıyla” yaratmıştı. Tabii Menocchio (bu konuda engizisyoncuların bir sorusuna cevap verirken) Tanrı’nın meleklerin yardımı olmadan da dünyayı yaratabileceğini inkâr etmiyordu: “Tıpkı bir evi yapan kişinin işçiler ve yardımcılar tutması gibi; ama evi onun yaptığını söyleriz. Aynı şekilde dünyayı yaratırken Tanrı melekleri kullandı, ama Tanrı’nın yarattığını söyleriz. Ayrıca bir evi yapan marangoz ustası istese tek başına da yapabilir, ama daha uzun zaman alır. Tanrı da dünyayı tek başına yapabilirdi, ama daha uzun sürerdi.” Tanrı’nın “gücü” vardı: “irade olduğunda bir şeyi yapabilmek için güç de olmalıdır. Örneğin marangoz bir sıra yapmaya kalktığında alete ihtiyaç duyar, elinde tahta yoksa, iradesi de işe yaramaz. Yani Tanrı hakkında da diyebiliriz ki, iradeye ek olarak güce de ihtiyaç vardır.” Ama bu “güç”, “vasıflı işçiler aracılığıyla” çalışmak anlamına geliyordu.</p>
<p>Sürekli tekrarlanan bu metaforlar, kuşkusuz, dinin temel konularını, günlük deneyimin terimleriyle anlatarak daha aşina ve anlaşılabilir hale getirme ihtiyacının bir sonucuydu. Engizisyoncuya kendi sanatının “değirmenciliğin” yanı sıra “marangozluk, bıçkıcılık, duvarcılık” olduğunu söyleyen Menocchio, Tanrı’yı bir marangoza, bir duvarcıya benzetiyordu. Ama metaforların bolluğundan daha derin bir anlam çıkıyordu. “Dünyanın yapılışı”, bir kez daha, kelimenin bire bir anlamıyla maddi bir eylemdi -“Madde olmadan bir şey yaratılabileceğine inanmıyorum, Tanrı bile madde olmadan bir şey yaratamazdı”- el emeğiydi. Ama Tanrı bir efendiydi ve efendiler elleriyle çalışmazdı. “Bu Tanrı kendisi bir varlık yarattı ya da üretti mi?” diye sordu engizisyoncular. Menocchio “Her şeyin yapılmasını sağlayan iradenin ortaya çıkmasını sağladı,” diye cevap verdi. Bir marangoza ya da duvarcıya benzese bile, Tanrı’nın hizmetinde her zaman “yardımcıları” ya da “işçileri” vardı. Menocchio yalnızca bir kere, o da tasvirlere tapılmasını eleştirirken, coşkuya kapılarak “gökyüzünü ve yeryüzünü yaratan tek Tanrı“dan söz etmişti. Aslında ona göre Tanrı hiçbir şey yapmamıştı, “kâhyası” Kutsal Ruh da bir şey yapmamıştı. Kollarını sıvayıp “dünyayı yapanlar” “işçiler”, “emekçiler”, yani meleklerdi. Peki melekleri kim yapmıştı? Doğa: “onlar doğa tarafından dünyanın en mükemmel özünden üretildiler, tıpkı kurtların bir peynirden üremesi gibi…”</p>
<p>Menocchio, <i>Fioretto della Bibbio</i>’da şunu okumuş olmalıydı: “Dünyada yaratılan ilk yaratıklar melekler oldu, var olan en soylu maddeden yaratılmış oldukları için kibirlenerek günah işlediler ve yerlerinden oldular.” Ama şunu da okumuş olmalıydı: “Gördüğünüz gibi doğa Tanrı’nın buyruğundadır, nasıl çekiç ve örs demircinin buyruğundaysa; demirci onlarla gönlünce yeni şeyler yapar, kimi zaman bir kılıç, kimi zaman bir bıçak, bazen de başka şeyler: Onları çekiç ve örsle yapsa bile, onları yapan çekiç değil, demircidir.” Fakat Menocchio bunu kabul edemezdi. inatçı maddeci görüşü, yaratıcı Tanrı’nın varlığını hazmedemiyordu. Bir Tanrı, evet -ama tarlalarını kâhyaların ve “işçilerin” eline bırakmış bir efendi gibi, uzak bir Tanrı.</p>
<p>Uzak ya da (aslında ikisi aynı şeydi) çok yakın, elementlerin arasında erimiş, dünyayla özdeş bir Tanrı. “Bütün dünyanın, yani havanın, toprağın ve bu dünyaya ait bütün güzelliklerin Tanrı olduğuna inanıyorum…: Çünkü insanoğlunun Tanrı’nın suretinde ve ona benzer olarak yaratıldığını söylüyoruz, insanda da hava, ateş, toprak ve su var, buradan da şunu çıkarıyoruz, hava, toprak, su ve ateş Tanrı’dır.”</p>
<p><i>Buradan da şunu çıkarıyoruz:</i> Menocchio’nun kendinden emin mantığı bir kere daha metinleri (Kutsal Yazılar, <i>Fioretto)</i> olağanüstü bir serbestlikle yorumluyordu.</p>
</body>
</html>