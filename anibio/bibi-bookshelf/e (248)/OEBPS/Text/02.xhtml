<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>2</h3>
<p class="p0">Soruşturma belgelerine bakarak köylülerin Menocchio’nun sözleri karşısındaki tepkisini anlamak kolay değil; hiç kimsenin sapkın olduğundan kuşkulanılan bir kişinin konuşmalarını onaylayarak dinlediğini kabul etmek istemeyeceği açık. Hatta bazıları piskopos vekiline kendi tepkilerini anlatırken işi iyice ileriye götürdüler; Domenico Melchiori “Menocchio, lütfen, Allah’ını seversen, böyle şeyler söyleme!” diye bağırdığını ileri sürdü. Giuliano Stefanut da şöyle tanıklık etti: “Ona defalarca, özellikle de Grizo’ya giderken yolda anlattım; seni severim Menocchio, ama dinle imanla ilgili şeylerden böyle konuşmana katlanamam, seninle sonuna kadar mücadele ederim, beni yüz kere öldürsen de, hayata döndüğümde yine iman uğruna ölürüm, dedim.” Papaz Andrea Bionima üstü örtük bir tehdit bile savurmuş: “Dur bakalım Domenego, böyle şeyler söyleme, gün gelir pişman olursun.” Bir başka tanık, Giovanni Povoledo, piskopos vekiliyle konuşurken belli belirsiz de olsa, Menocchio’ya bir yafta yapıştırmaya çalışmış: “Kötü bir namı vardı; Luther mezhebindekiler gibi şeytanca düşüncelere sahipti.” Ama bu koro bizi yanlış yönlendirmemeli. Sorguya çekilen hemen hemen herkes, Menocchio’yu çok uzun bir süredir, kimi otuz-kırk, kimi yirmi beş, kimi yirmi yıldır tanıdığını söylemişti. Daniele Fasseta onu “çocukluğundan beri tanıdığını, çünkü aynı kiliseye bağlı olduklarını” belirtmişti. Anlaşılan, Menocchio’nun iddiaları birkaç gün öncesine filan değil, “yıllarca” öncesine, otuz yıl öncesine kadar gidiyordu. Bütün bu zaman süresince köyde hiç kimse onu ihbar etmemişti; halbuki konuşmalarını herkes biliyordu: İnsanlar belki meraktan, belki de tasvip etmeyerek onun söylediklerini birbirlerine aktarıyorlardı. Piskopos vekilinin topladığı tanıklıklara bakıldığında, Menocchio’ya karşı gerçek bir düşmanlık sezmek mümkün değildi, en fazla onaylanmıyordu, o kadar. Doğruydu, bazı tanıklar akrabalarıydı, Francesco Fasseta ya da Menocchio’yu “şerefli bir adamdır” diye niteleyen karısının kuzeni Bartolomeo d’Andrea gibi. Ama, Menocchio’ya karşı çıkan ve “iman uğruna ölmeyi” göze aldığını söyleyen Giuliano Stefanut bile “Onu çok severim,” diye eklemişti. Köyün belediye başkanlığını ve kilisenin yöneticiliğini üstlenmiş olan bu değirmenci, Montereale toplumunun kıyısında köşesinde yaşamış biri değildi besbelli. Yıllarca sonra ikinci duruşma sırasında bir tanık şunları söylemişti: “Onun birçok kişiyle ahbaplığını gördüm, bence herkesin dostu o.” Ama yine de bir noktada birisi onu ihbar etmişti, o ihbar da soruşturmaya yol açmıştı.</p>
<p>Daha sonra da göreceğimiz gibi Menocchio’nun çocukları bu adı belirsiz muhbirin Montereale papazı don Odorico Vorai olmasından şüphelenmişlerdi hemen. Yanılmıyorlardı. İkisi arasındaki anlaşmazlık yıllar önce başlamıştı. Dört yıl boyunca Menocchio günah çıkarmak için kasaba dışına gitmişti. Vorai’nin önsoruşturmayı kapatan tanıklığı garip denecek kadar belirsizdi: “Ne söylediğini tam tamına hatırlamıyorum. Hafızam zayıftır, üstelik kafam başka şeylerle meşguldü.” Halbuki Engizisyon’a bu konuda ondan daha iyi bilgi sağlayacak biri yoktu, yine de piskopos vekili onu fazla sıkıştırmadı. Buna gerek yoktu; piskopos vekilinin tanıklara sorduğu özel sorulara temel hazırlayan bilgiyi veren, başka bir papazın; yörenin derebeyi ailesinden don Ottavio Montereale’nin kışkırtmasıyla, Vorai’nin kendisi olmuştu.</p>
<p>Yerel din adamlarının düşmanlığı kolaylıkla açıklanabilirdi. Gördüğümüz gibi, Menocchio iş dine imana gelince, kilise hiyerarşisi içinde belli bir yetke tanımıyordu: “Ne papalar! Ne kardinaller! Ne papazlar! Bu sözleri hep küçümsemeyle söylerdi. Bu insanlara inanmıyordu,” diye tanıklık etmişti Domenico Melchiori. Yollarda, hanlarda bağıra çağıra, Menocchio sonunda papazın yetkesi karşısında bir güç olarak ortaya çıkmış olmalıydı. Peki Menocchio tam olarak ne söylüyordu?</p>
<p>Bir kere, “ölçüyü kaçıracak” şekilde küfretmekle kalmıyordu, ayrıca bir de küfrün günah olmadığını söylüyordu (başka bir tanığa göre, “Azizlere küfretmek günah değildir, ama Tanrı’ya küfretmek günahtır,” demişti). Alaycı bir biçimde şunları eklemişti: ’’Şu dünyada herkesin bir görevi vardır: kimininki toprağı sürmek, kimininki çapalamak, benimkiyse küfretmek.” Ayrıca, köylülerin piskopos vekiline parça parça, kopuk kopuk aktardıkları başka bazı garip şeyler de söylüyordu: “Hava, Tanrı’dır… yeryüzü, anamızdır”; “Tanrı’nın kim olduğunu zannediyorsunuz? Tanrı küçücük bir nefesten başka bir şey değildir, insan, ne olduğunu hayal ederse, odur”; “Gördüğümüz her şey Tanrı’dır, biz de Tanrı’yız”; “Gökyüzü, yeryüzü, deniz, hava, cehennem, hepsi Tanrı’dır”; “Ne sanıyorsunuz, İsa’nın Bakire Meryem’den doğduğunu mu? Hem onu doğurmuş, hem de bakire kalmış olması mümkün değil. En doğrusu şöyle demek, iyi bir insandı, ya da iyi bir insanın oğluydu.” Son olarak bir de Menocchio’nun yasak kitapları; özellikle de halk dilinde bir Kitabı Mukaddes’i olduğu söyleniyordu: “Her zaman biriyle tartışırdı, halk dilinde bir Kitabı Mukaddes’i vardı ve yürüttüğü aklı ona dayandırdığın ileri sürerdi, iddialarında da çok inatçıydı.”</p>
<p>Kanıtlar toplanırken Menocchio da başına bir çorap örüldüğünü hissetti. Çocukluk arkadaşı olan Polcenigo papazı Giovanni Daniele Melchiori’ye gitti; o da Menocchio’ya kendi isteğiyle Engizisyon’a başvurmasını, ya da en azından çağrılırsa derhal emre uymasını tavsiye etti. Menocchio’yu uyardı: “Ne bilmek istiyorlarsa, onu anlat; çok fazla konuşmamaya çalış; bu şeyleri tartışacağım diye yoldan çıkma. Yalnızca sorularına cevap ver.” Menocchio’nun kereste tüccarı olan bir arkadaşının evinde tesadüfen rastladığı eski avukat Alessandro Policreto bile ona kendiliğinden yargıçların önüne çıkıp suçunu itiraf etmesini, ama hiçbir zaman kendi sapkınca sözlerine inanmadığını söylemesini tavsiye etmişti. Böylece Menocchio kilise mahkemesinin çağrısına uyarak Maniago’ya gitti. Ancak ertesi gün 4 Şubat’ta, soruşturmayı izlemiş olan Engizisyon görevlisinin kendisi, Fransisken rahibi Fra Felice da Montefalco, Menocchio’nun tutuklanmasını ve “kelepçeli olarak” Concordia’daki Engizisyon Hapishanesi’ne teslim edilmesini emretti. 7 Şubat 1584’te Menocchio ilk sorgusuna çıkarıldı.</p>
</body>
</html>