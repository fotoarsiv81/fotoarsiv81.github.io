<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>32</h3>
<p class="p0">Ama Menocchio diğer köylülerle tartışmalarında çok daha aceleci davranıyordu: “Bu her şeye kadir Tanrı da nedir? Kutsal Yazılar’ın bizi kandırmak için bir ihanetidir, eğer o gerçekten her şeye kadir Tanrı olsaydı, kendini bize gösterirdi”, “Siz Tanrı’yı ne sanıyorsunuz? Tanrı küçücük bir nefesten başka bir şey değildir, insan onu nasıl düşlerse odur”; “Bu Kutsal Ruh da neyin nesi? .. Bu Kutsal Ruh’u bulmak mümkün değil.” Mahkeme boyunca bu sözleri kendisine hatırlatılınca, Menocchio hiddetle haykırdı: “Kutsal Ruh yoktur dediğimi asla söyleyemezsiniz. Bu dünyada sahip olduğum en kuvvetli inanç, Kutsal Ruh’a duyduğum inançtır, Kutsal Ruh, Yüce Tanrı’nın tüm dünyayı aydınlatan Kelamıdır.”</p>
<p>Montereale sakinlerinin tanıklıklarıyla mahkeme kayıtları arasında ciddi bir çelişki var. İnsanın aklına bu çelişkiyi Menocchio’nun sözlerini korkuya, Engizisyon’un vereceği mahkûmiyetten kaçma isteğine bağlayarak açıklamak geliyor. Böylelikle “gerçek” Menocchio, Montereale sokaklarında Tanrı’nın varlığını inkâr ederek dolaşan, diğeri, mahkemedeki Menocchio ise ikiyüzlünün teki oluyor. Oysa bu varsayım ciddi bir zorlukla karşılaşıyor. Eğer Menocchio düşüncelerinin en köktenci yanını gerçekten de yargıçlardan saklamak isteseydi,. ruhun ölümlülüğü üzerinde niçin bu kadar ısrarla durmuştu? İsa’nın tanrısal yönünü niçin sebatla inkâr etmişti? Aslında, ilk sorgulama sırasında birkaç kez çenesini tutabilmesi dışında, Menocchio’nun mahkeme süresince izlediği tavra temkinlilik veya ikiyüzlülük demek mümkün değil.</p>
<p>Menocchio’nun kendi ifadelerine dayanarak başka bir yol izleyip farklı bir varsayım oluşturmaya çalışalım. Cahil köylülere fikirlerinin basitleştirilmiş dışrak bir görünüşünü sunmuştu: “Konuşabilseydim konuşurdum, ama konuşmak istemiyorum.” Daha karmaşık, içrek bakışı ise, yaklaşmayı büyük hevesle istediği dinsel ve dindışı yetkililere saklamıştı: “Papanın, bir kralın ya da bir prensin önüne çıkmama izin verirlerse, onlar da beni dinlemek isterlerse, söyleyecek birçok şeyim olduğunu, sonradan beni öldürseler de aldırmayacağımı söyledim,” demişti Portogruaro’da yargıçlarına. Yani, Menocchio’nun fikirlerinin en bütünlüklü sunuşunu mahkeme boyunca verdiği ifadelerde aramak gerekiyor. Ama yine de Menocchio’nun nasıl olup da Montereale halkıyla açıkça çelişen şeyler söyleyebildiğini açıklamaya çalışmalıyız.</p>
<p>Maalesef önerebileceğimiz tek çözüm tamamen varsayıma dayanıyor; şöyle ki Menocchio’nun Servetus’un <i>De Trinitatis erroribus</i>’u hakkında dolaylı yoldan bilgi sahibi olmuş olabileceğini, ya da şu anda kaybolmuş bulunan, İtalya’ya 1550’de ulaşmış Giorgio Filaletto’nun yaptığı <i>Turca</i> veya <i>Turchetto</i> adlı çevirisini okumuş olabileceğini söyleyebiliriz. Tabii bu oldukça tehlikeli bir varsayım, çünkü burada çok karmaşık, felsefi ve teolojik terimlerle dolu, Menocchio’nun okuduğu diğer kitaplardan çok daha zor bir kitapla karşı karşıyayız. Ama yine de Menocchio’nun ifadelerinde, ne kadar zayıf ve biçimsizleştirilmiş olursa olsun, kitabın belli belirsiz çınlayan bir yankısını keşfetmemiz mümkün olabilir.</p>
<p>Servetus’un ilk yapıtının özünde, İsa’nın tamamıyla insan olduğunun savunusu var - Kutsal Ruh aracılığıyla tanrılaştırılmış bir insanlık. Şimdi, ilk sorgulamada, Menocchio şöyle der: “Onun Tanrı olduğundan… şüphe duydum, bir peygamber, Tanrı tarafından dünyaya bir tebliğde bulunmak için yollanmış bir büyük adam olmalıydı… ” Daha sonra buna şöyle açıklık getirir: “Onun da bizim gibi insan olduğunu, bizim gibi bir kadınla erkekten doğduğunu düşünüyorum, nesi varsa kadından ve erkekten almıştı: ama Tanrı’nın Kutsal Ruh’u onu oğlu olarak seçmek üzere yolladığı doğru.”</p>
<p>Ama Servetus için Kutsal Ruh neydi? İşe, Kutsal Yazılar’da bu deyime verilen çeşitli anlamları sıralamakla başlar: “Kutsal Ruh bazen Tanrı’nın kendisini, bazen bir meleği, bazen bir insanın tinini ifade eder, bir tür içgüdü ya da aklın tanrısal esini, aklın bir güdüsü ya da bir nefes anlatır; gerçi bazen nefes ve Ruh arasında bir fark belirtilir. Kimileri içinse Kutsal Ruh insanın aklı ve doğru anlayışından başka bir anlama gelmez.” Bu anlam çeşitliliği, Menocchio’da rastlananlara çok yakındır: “Onun Tanrı olduğuna inanıyorum… Tanrı’nın iradesini verdiği melektir o… Tanrı Efendimiz’in bize özgür iradeyi ve vücudumuza Kutsal Ruh’u verdiğine inanıyorum… Ruhun Tanrı’dan geldiğine, bir şey yapmamız gerektiğinde bizi şunu ya da bunu yapmaya yönlendirenin o olduğuna inanıyorum.”</p>
<p>Terimler hakkındaki bu tartışmayı Servetus, Baba’dan ayrı bir Kutsal Ruh olmadığını kanıtlamak için açar: “Yani Kutsal Ruh farklı bir şeyi değil’, Tanrı’nın bir faaliyetini, Tanrı’nın gücünün belli bir enerjisini ya da esinini belirtir.” Bu panteizmin ardındaki varsayım, Ruh’un insanda ve gerçekliğin bütününde var olduğu tezidir. Servetus, henüz felsefecilerin yanlışlarını paylaştığı bir dönemi hatırlayarak şöyle yazar: ’Tanrı’nın tininden söz ederken, üçüncü bir varlığın bir köşede olduğunu anlarsam, bu bana yetiyordu. Ama şimdi onun kendisinin söylediği şu sözleri biliyorum: ‘Ben el altındaki bir Tanrı’yım, uzaktaki bir Tanrı değil’; şimdi biliyorum ki Tanrı’nın evrensel tini yeryüzünü doldurur, her şeyi kuşatır, her insanda erdemler doğurur. Ben de peygamberle birlikte bağırabilirim: ’Ey Efendim, senin tininden nereye gideceğim?’, çünkü ne burada ne ötede Tanrı’nın tininin olmadığı bir yer yoktur.” Menocchio’ya gelince, o da ortalıkta gezinip hemşerilerine şöyle diyordu: “Siz Tanrı’yı ne sanıyorsunuz? Görülebilen her şey Tanrı’dır…” “Gökyüzü, yeryüzü, deniz, hava, cehennem, her şey Tanrı’dır.”</p>
<p>Servetus, bin yıldan fazla bir zamandır süren bir felsefi ve teolojik sistemi parçalamak için elindeki bütün araçları kullanmıştır: Helen, İbrani, Valla’nın filolojisi, Kabala, Tertullianus’un maddeciliği, Ockham’ın nominalizmi, dinbilim ve tıp gibi. “Tin” kelimesinin çevresinde oluşmuş kabukları tek tek kazıyarak ona yeniden ilk anlamını kazandırmıştır. <i>“Spiritus”, “flatus”</i> ve <i>“ventus”</i> arasındaki fark, ona göre dilsel kullanıma dayanan, alışkanlık haline gelmiş bir farktı. “Tin” ve nefes arasında derin bir benzerlik vardı: “Yine aynı şekilde, Tanrı’nın gücüyle yaratılan her şeyin onun nefesi ve esiniyle yaratıldığı söylenir; çünkü tinin nefesi olmadan kelam olmaz, nasıl nefes vermeden konuşamazsak; bu yüzden de ağzın nefesi ya da dudakların nefesi deriz… Bu yüzden de içimizdeki tinin Tanrı’nın ta kendisi olduğunu, bunun içimizdeki Kutsal Ruh olduğunu söylüyorum… İnsanın dışında Kutsal Ruh yoktur.” Bu, Menocchio’nun şu sözleriyle karşılaştırılabilir: “Tanrı’nın ne olduğunu sanıyorsunuz? Tanrı küçücük bir nefesten başka bir şey değildir…</p>
<p>Hava Tanrı’dır… Biz tanrılarız… [Kutsal Ruh’un] herkeste olduğuna inanıyorum… Bu Kutsal Ruh da neyin nesi? Bu Kutsal Ruh’u bulmak mümkün değil.”</p>
<p>Tabii ki, İspanyol hekimle Friulili değirmencinin kelimeleri arasındaki uçurum çok büyük. Ama öte yandan Servetus’un yazılarının 16. yüzyıl İtalyası’nda -üstelik yalnızca okumuş yazmışlar arasında değil- yaygın olarak dolaştığını biliyoruz. Menocchio, bu yazıların nasıl okunduğunu, anlaşıldığını ve yanlış anlaşıldığını gösteren bir ipucu oluşturabilir. Bu varsayım Montereale halkının tanıklıklarıyla mahkeme kayıtları arasındaki farklılığı çözmemizi de sağlayabilir. Şimdi bu farklılık, bir çelişkiden çok, aslında farklı düzeylerde hareket etmek amacıyla yapılmış bilinçli bir seçim olarak görülebilir. Menocchio’nun hemşerilerine yaptığı kaba açıklamaları, Servetus’un zor anlaşılır fikirlerini, kendi anladığı biçimde, cahil dinleyiciler için anlaşılır dile tercüme etmek için harcadığı bilinçli bir çaba olarak görmek zorunda kalabiliriz. Doktrini tüm karmaşıklığıyla anlatmayı farklı bir dinleyici kitlesine saklamıştı: papa, bir kral, bir prens, daha iyisi bulunmadığı takdirde ise Aquileia Engizisyoncusu ve Portogruaro belediye başkanına.</p>
</body>
</html>