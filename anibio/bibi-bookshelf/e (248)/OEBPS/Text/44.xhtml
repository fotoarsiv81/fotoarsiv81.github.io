<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>44</h3>
<p class="p0">“Baba, Oğul ve Kutsal Ruh adına, ben, Monterealli Menocchio adıyla bilinen Domenego Scandella, vaftiz edilmiş bir Hıristiyanım ve hep Hıristiyanca yaşadım ve hep Hıristiyanlara özgü işler yaptım ve hep üstlerime, ruhani pederlerime elimden geldiğince boyun eğdim ve hep gece gündüz, ‘Baba, Oğul ve Kutsal Ruh adına,’ diyerek kutsal haç işareti yapıp ıstavroz çıkardım. Ve <i>Pater Noster’</i>i<i>, Ave Maria’</i>yı<i>, Credo’</i>yu okudum, Efendimize ve Meryem Anamıza dua ettim. Mahkeme kayıtlarında da görüldüğü gibi, Tanrı’nın ve kutsal Kilise’nin emirlerine karşı şeyler düşündüğüm, inandığım ve söylediğim doğrudur. Bunları, zekâmı, belleğimi ve irademi körleştiren, bana sahte ve yanlış şeyleri düşündüren, inandıran ve söylettiren sahte tinin iradesi aracılığıyla yaptım. Ve düşündüğüm, inandığım ve söylediğim şeylerin sahte ve yanlış olduğunu itiraf ediyorum ve zaten fikrimi söylemiştim ama söylediklerimin hakikat olduğunu söylememiştim. Örnek olarak, babasına ve kardeşlerine bir rüya gördüğünü ve bu rüyaya göre onun önünde eğilmeleri gerektiğini söyleyen Yakub’un oğlu Yusuf’tan dört kısa söz aktarmak istiyorum. Bunun üzerine kardeşleri kızdılar ve onu öldürmek istediler, ama onun öldürülmesi Tanrı’nın hoşuna gitmedi, onu satmalarını istedi. Onlar da onu Mısırlı tüccarlara sattılar. Tüccarlar onu Mısır’a getirdi, orada bazı kanunlara karşı çıktığı için hapse atıldı. O sırada Firavun rüyasında yedi semiz, yedi de cılız inek gördü ama bu rüyayı kimse yorumlayamadı. Ona hapiste rüyanın anlamını yorumlayabilecek bir genç olduğunu söylediler ve böylece Yusuf hapisten alınarak kralın karşısına getirildi. Yusuf ona semiz ineklerin yedi bereket yılı, cılızların da yedi kıtlık yılı olduğunu, bu kıtlık yıllarında satın alınabilecek buğday bile bulunamayacağını söyledi. Firavun ona inandı ve onu Mısır krallığının valisi yaptı. Sonra bereket geldi ve Yusuf yirmi yıl yetecek buğdayı bir kenara koydu; sonunda satın alınabilecek buğdayın bile bulunmadığı kıtlık yılları geldi. Ve Yakub Mısır’da buğday satıldığını duydu ve oğullarından onunu hayvanlarıyla Mısır’a yolladı. Yusuf, onları tanıdı ve Firavun’un izniyle babasını bütün ailesi ve malı mülküyle Mısır’a davet etti. Ve böylece hepsi Mısır’da yaşadılar. Ama kardeşleri onu sattıkları için korkuyor, orada gönülsüz kalıyorlardı. Yusuf onların Mısır’da gönülsüzce kaldıklarını görünce dedi ki: ‘Beni sattığınız için üzülmeyin, bu sizin değil Tanrı’nın iradesiydi, böylece Tanrı ihtiyaçlarımızı karşıladı; rahat olun çünkü sizi bütün kalbimle bağışlıyorum.’ Aynı şekilde ben de kardeşlerimle ve ruhani pederlerimle konuştum ve onlar beni suçladılar, beni engizisyoncu pedere sattılar, o da beni Engizisyon’a verdi ve hapse attı. Ama onları suçlamıyorum, çünkü bu Tanrı’nın iradesiydi. Onların ruhani kardeşler ve pederler olup olmadıklarını bilmememe rağmen, buna yol açan herkesi bağışlıyorum, benim onları bağışladığım gibi Tanrı da beni bağışlasın. Tanrı’nın benim Engizisyon’a çıkarılmamı istemesinin dört nedeni var: Birincisi, yanlışlarımı itiraf etmem; ikincisi, günahlarımın bedelini ödemem; üçüncüsü, sahte tinden kurtulmam; dördüncüsü, aynı yanlışları yapmasınlar diye çocuklarıma ve tüm ruhani kardeşlerime örnek olmam. İşte bu yüzden, Tanrı’nın ve Kutsal Kilise’nin emirlerine karşı düşünmüş, inanmış, konuşmuş ve hareket etmişsem, üzgün, acılı, pişman ve mutsuzum. Ve <i>’mea colpa, mea masima colpa’</i><sup><a id="not19" href="../Text/Section0001.xhtml#nt19">[19]</a></sup> diyorum ve bütün günahlarım için Teslis’ten, Baba, Oğul ve Kutsal Ruh’tan, sonra Muhterem Meryem Ana ve cennetteki bütün azizlerden ve ayrıca sizin kutsal, yüce ve şanlı adaletinizden bağışlanmamı diliyorum, beni bağışlayın ve merhamet buyurun. Ve ayrıca size Efendimiz İsa Mesih’in çektiği acı adına yalvarıyorum, hakkımda öfkeyle ya da adaletle değil, sevgi, iyilik ve merhametle karar verin. Efendimiz İsa Mesih’in bağışlayıcı ve merhametli olduğunu biliyorsunuz, bir günahkâr olan Mecdelli Meryem’i bağışladı, kendisini inkâr eden Aziz Petrus’u bağışladı, çalan hırsızı, onu çarmıha geren Yahudileri bağışladı, görüp dokununcaya kadar inanamayan Aziz Tomas’ı bağışladı. Ben de bütün kalbimle inanıyorum ki beni bağışlayacak ve bana merhamet edecek. Karanlık bir zindanda yüz dört gün boyunca, utanç içinde, evimin ve çocuklarımın umutsuzluğu ve mahvıyla bedel ödedim. Bu yüzden size Efendimiz İsa Mesih ve kutsal Meryem Ana adına yalvarıyorum, bana merhamet edin ve Tanrı’nın bana mutluluğum ve huzurum için verdiği çocuklarımdan beni ayırmayın. Ben de bir daha hiç bu hatalara düşmeyeceğime, tam aksine bütün büyüklerime ve ruhani pederlerime bana yapmamı emrettikleri her şeyde boyun eğeceğime, sözlerinden dışarı çıkmayacağıma söz veriyorum. Bana bir Hıristiyana yakışır biçimde yaşama dersi verecek olan kutsal kararınızı, çocuklarıma da gerçek Hıristiyanlar olmalarını öğretmek üzere bekliyorum. Hatalarımın nedenleri şunlardı: Birincisi, Tanrı’yı sev ve komşunu sev diyen iki emre inandım ve bunun yeterli olduğunu sandım; ikincisi, Mandeville’in kitabında pek çok ırk ve değişik kanunlar hakkında şeyler okudum, beni şiddetle sarstı; üçüncüsü, aklım ve düşüncem beni uygunsuz şeyleri öğrenmeye zorladı; dördüncüsü, sahte tin bana doğru olmayan bu sahte şeyleri öğreterek durmadan işkence ediyordu; beşincisi, köyümdeki papazla aramdaki anlaşmazlık; altıncısı, çok çalıştım ve yoruldum, zayıf düştüm, bu yüzden her şeyde Tanrı’nın ve kutsal Kilise’nin emirlerine uyamadım. Ve böylece savunmamı, öfke ve adalet değil, merhamet ve bağışlanma dileğiyle birlikte veriyorum ve Efendimiz İsa Mesih’e ve size öfke ve adalet değil, bağışlanma ve merhamet için yalvarıyorum. Ve yanlışlarımı ve cehaletimi dikkate almayın.”</p>
</body>
</html>