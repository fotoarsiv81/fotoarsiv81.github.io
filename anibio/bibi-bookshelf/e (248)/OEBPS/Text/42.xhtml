<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>42</h3>
<p class="p0">Şimdi yalnızca “yeni bir dünya” hayali kalmıştı ona. Bu kelimeler elden ele geçerek aşınmış madeni paralar gibi zamanın soldurduğu kelimelerdi. İlk anlamlarını çıkarmaya çalışalım.</p>
<p>Menocchio dünyanın Tanrı tarafından yaratıldığına inanmıyordu. Ayrıca, ilk günah kavramını da açıkça reddederek insanın “ana rahmini terk ettikten sonra, ilk kez anasının sütünü içtiği zaman günah işlemeye başladığını” belirtmişti. Ona göre İsa yalnızca bir insanoğluydu. Üstelik, dinsel binyılcılığın bütün kavramları da ona yabancıydı. Günah çıkarmaları sırasında İkinci Geliş konusuna hiç değinmemişti. Demek ki o kadar arzu ettiği “yeni dünya” onun için insani araçlarla varılabilecek, tamamen insani bir gerçeklikti.</p>
<p>Yine de, Menocchio’nun kullandığı dönemde hâlâ tüm özgün gücünü koruyan bir deyimin, bayağı bir metafor olarak kullanıldığını kabul ediyoruz. Bu, gerçekten de bir metafor üstüne güçlü bir metafordu. Yüzyılın başında, Amerigo Vespucci’nin Lorenzo di Pietro de’ Medici’ye hitaben yazdığı ve <i>Mundus novus</i> adını taşıyan bir mektup yayımlanmıştı. Mektubu İtalyancadan Latinceye çeviren Giuliano di Bartolomeo del Giocondo, bu başlığın anlamını önsözde açıklamıştı: “Birkaç gün önce o yeni diyarlardan dönüşümü ayrıntılarıyla size yazmıştım… o diyarları <i>yeni bir dünya diye adlandırmak uygun olur,</i> çünkü atalarımızın bu konuda hiçbir bilgisi yoktu, bütün dinleyenler için de anlattıklarım yeni şeylerdi.” Yani o diyarlar, Kolomb’un düşündüğü gibi Hint adaları değildi, hatta yeni topraklar bile değildi, o zamana kadar bilinmeyen yeni bir dünyaydı. <i>“Licet appellare</i>… [. <i>..diye adlandırmak uygun olur]”:</i> Metafor çok yeniydi ve okurdan neredeyse özür dileniyordu. Terim, bu anlamıyla yaygın biçimde kullanılmaya başlandı ve sonunda günlük hayata girdi. Ama Menocchio, gördüğümüz gibi bu deyimi yeni bir kıta için değil, henüz oluşmamış yeni bir toplum için kullanıyordu.</p>
<p>Bu değişimden ilk kim sorumluydu, bilmiyoruz. Ama ne olursa olsun, bunun arkasında toplumun çok hızlı ve kökten biçimde dönüşümünün imgesi vardı. Erasmus, 1527’de Martin Bucer’e yazdığı bir mektupta, Luther Reformu’nun şiddetli sapışından acıyla söz ediyordu. Mektupta, ilk olarak prenslerin ve piskoposların onayını almanın, kışkırtıcı faaliyetlerden kaçınmanın zorunlu olduğunu, ayrıca birçok şeyin yanı sıra Kudas Ayini’nin “kargaşaya yol açmadan değiştirilmesi” gerektiğini belirtiyordu. Günümüzde, diye bitiriyordu, “gelenekle ilgili her şeyi reddeden insanlar var <i>(‘quod receptum est’),</i> sanki yeni bir dünya anında var edilebilirmiş gibi” <i>(“quasi subito novus mundus condi posset”).</i> Bir yanda yavaş ve dereceli bir dönüşüm, bir yanda hızlı ve şiddetli bir ayaklanma (devrimci diyebiliriz): Çelişki açıktı. Ama Erasmus’un kullandığı <i>“novus mundus”</i> teriminin coğrafyayla hiçbir ilgisi yoktu: Asıl vurguyu kentlerin kuruluşu anlamına gelen <i>“condere”</i> kelimesi üzerinde yapıyordu.</p>
<p>Ama, “yeni dünya” metaforunun coğrafi bir bağlamdan toplumsal bir bağlama kaydırılmasına ütopya edebiyatının çeşitli düzeylerinde açıkça rastlanır. Örnek olarak <i>Capitolo, qual narra tutto l’essere d’un mondo nuovo, trovato nel mar Oceano, cosa bella, et dilettevole</i>’yi (Okyanus denizinde keşfedilmiş yeni bir dünya hakkında her şeyi anlatan bir bölüm, güzel ve eğlenceli bir öykü) ele alalım. Bu kitap, 16. yüzyılın ortalarında Modena’da yazarının adı belirtilmeden basılmıştı. Bu, Okyanus’ta keşfedilmiş diyarlar hakkındaki öyküde yer alan Cockaigne adındaki bir yerle <i>(Capitolo</i>’dan çok daha önceden, <i>Begola contra la Bizaria</i>’da söz edilir) ilgili eski bir temanın birçok çeşitlemesinden biriydi:</p>
<p class="ara05"></p>
<p>Denizciler yeni ve çok güzel bir yer</p>
<p>Keşfettiler Okyanus Denizi’nde,</p>
<p>Hiç görülmemiş, hiç duyulmamış…</p>
<p class="ara05"></p>
<p class="p0">Bu dizeleri izleyen betimleme de şaşaalı köylü ütopyasının alışılmış motiflerini içeriyordu:</p>
<p class="ara05"></p>
<p>Bir rendelenmiş peynir dağı </p>
<p>Ovanın ortasında tek başına duruyor,</p>
<p>Zirvesinde bir güğüm.,.</p>
<p>Bir süt nehri fışkırıyor bir mağaradan </p>
<p>Şehri baştan başa dolaşıyor </p>
<p>Kıyıları <i>ricotta</i>’dan yapılmış…</p>
<p>Bu diyarın kralının adı Bugalosso </p>
<p>Onu kral yapmışlar çünkü en tembelleri o,</p>
<p>Bir saman yığını gibi büyük ve şişko….</p>
<p>Kıçından kudret helvası akar </p>
<p>Tükürdüğünde badem ezmesi tükürür,</p>
<p>Bit yerine balık var kafasında.</p>
<p class="ara05"></p>
<p class="p0">Ama bu “yeni dünya” yalnızca bir bereket diyarı olmakla kalmaz, toplumsal kurumların baskısının da olmadığı bir yerdir. Aile yoktur, çünkü tam bir cinsel özgürlük vardır.</p>
<p class="ara05"></p>
<p>Orada ne eteğe ihtiyaç var ne de pelerine,</p>
<p>Ne gömlek ne de don lazım</p>
<p>Hepsi de çıplak mütevazı kızlar, ahır uşakları.</p>
<p>Sıcak ya da soğuk da yok,</p>
<p>Herkes istediğine istediği kadar bakar, dokunur.</p>
<p>Oh, ne mutlu hayat, ne güzel devir…</p>
<p>Orada çok çocuğun var diye canını sıkmazsın,</p>
<p>Burada olduğu gibi kafanı yormazsın,</p>
<p>Yağmur yağdığında ravioli yağar </p>
<p>Kızlarını da düşünmezsin evlendirmek için </p>
<p>Dert etme, nasılsa kapış kapış gider her birisi,</p>
<p>Herkes kendi iştahını doyurur.</p>
<p class="ara05"></p>
<p class="p0">Mülkiyet de yoktur, çünkü çalışmak gerekmez, her şey ortaktır.</p>
<p class="ara05"></p>
<p>Herkes her istediğine istediği gibi sahiptir,</p>
<p>Biri kalkıp çalışmaktan bahsetse,</p>
<p>Asarlardı onu, Cennete gidemesin diye…</p>
<p>Bu yerde köylüler, ameleler yoktur.</p>
<p>Herkes zengindir, herkesin gönlü ne çekerse vardır. </p>
<p>Çünkü sofralar tıka basa doludur…</p>
<p>Ne tarlalar ne de toprak bölünmüştür.</p>
<p>Herkes için her şey öyle bereketli ki,</p>
<p>Bu yer tamamıyla özgür.</p>
<p class="ara05"></p>
<p class="p0">Bu kadar uzun olmasa da 16. yüzyılda rastlanan tüm <i>Cockaigne Diyarı</i> çeşitlemelerinde karşımıza çıkan bu unsurlar, büyük bir ihtimalle, okyanusun ötesindeki toprakları ve toplulukları ilk keşfedenler tarafından üretilmiş ve zaten mitolojileştirilmiş imgenin abartılmış bir haliydi: çıplaklık ve cinsel özgürlük, özel mülkiyetin ve toplumsal farklılıkların yokluğu, olağanüstü bereketli ve insana kucak açan bir doğal çevre. Böylece Ortaçağ’ın süt ve bal ülkesi mitosu (<i>Bengodi</i>) ilkel ütopyacılığın güçlü bir unsurunu da ediniyordu. Yalnızca ciddi değil, yasak konular bile, komik, paradokslara dayalı, abartmalı bağlamlarda işlenirse, örneğin pelerin sıçan baykuşlar, sucuklarla bağlanmış eşeklerden söz edilirse, özgürce ifade edilebiliyordu; sonunda yeri gelince de, her şey alışılmış bir kalıpla alaya alınıyordu:</p>
<p class="ara05"></p>
<p>Oraya seyahat etmek isteyene, yolu tarif edeyim,</p>
<p>Git gemiye bin ahmaklar limanından,</p>
<p>Yol al bir yol yalanlar denizinde,</p>
<p>Kim ki oraya varır, dangalaklar kralıdır.</p>
<p class="ara05"></p>
<p class="p0">On altıncı yüzyıl İtalyan ütopyalarının ilk ve en ünlüsünde, <i>Mondi’</i>nin (1552) <i>Un</i> <i>mondo nuovo</i> adlı bölümünde, yer alan diyalogda ise Anton Francesco Doni tamamen farklı bir dil kullanmıştır. Burada dil son derece ciddi, konu da farklıdır. Doni’ninki, <i>Cockaigne Diyarı</i> gibi bir köylü ütopyası değil, yıldız biçimi yayılmış bir kentte geçen kentli ütopyasıdır. Kaldı ki Doni’nin betimlediği “yeni dünya”nın insanları, Cockaigne’deki şenlikten çok uzak, ölçülü bir yaşam sürüyorlardı (“Sarhoşluk ayıbını ve beş-altı saat masa başında tıkınmayı yasaklayan bu güzel düzene bayılıyorum…”). Ancak Doni de, eski altın çağı mitosunu Amerika kıtasından gelen ilk haberlerin çizdiği ilkel masumiyet ve saflık imgesiyle birleştirmişti. Ama bu diyarlara yalnızca üstü kapalı bir atıfta bulunuyordu: Doni’nin betimlediği dünya yalnızca “bu dünyadan farklı, yeni bir dünyaydı”. Bu çeşitli anlamlara çekilebilecek deyim sayesinde, ilk olarak ütopya edebiyatında mükemmel toplum modelini, ulaşılamayacak bir ülkenin uzamı yerine, zamana, geleceğe yansıtmak mümkün olmuştu. Ama bu, “yeni dünya”nın başlıca özellikleri, kadınların ve mülkiyetin ortak kullanımı, kâşiflerin öykülerinden (aynı zamanda Doni’nin kendisi tarafından bir önsözle birlikte yayımlanan More’un <i>Utopia’</i>sından) alınmıştı. Gördüğümüz gibi, bu unsurlar Cockaigne diyarı hakkında hayal edilenlerin de bir parçasıydı.</p>
<p>Menocchio Amerika keşiflerini, Foresti’nin <i>Supplementum’</i>undaki sınırlı referanslardan okumuş olabilirdi. Her zamanki açık yürekliliğiyle şöyle konuştuğunda, herhalde aklında onlar vardı: “Birçok insan ırkı olduğunu okuduğum için, dünyanın çeşitli yerlerinde farklı farklı halkların yaratılmış olduğuna inanıyorum.” Yine de Menocchio büyük bir ihtimalle Doni’nin kentli, ölçülü “yeni dünya”sı konusunda bir bilgi sahibi değildi oysa <i>Capitolo’</i>daki ya da benzeri metinlerdeki köy şenliğine benzeyen “yeni dünya”nın en azından bir yankısı kulağına çalınmış olmalıydı. Ne olursa olsun, ikisinde de hoşuna gidecek unsurlar vardı. Doni’nin çizdiği dünyada kentin tam ortasında tapınağın etkili varlığına rağmen, dinin törenleri ve kutlamaları yoktu. Bu, Menocchio’nun duruşmaları sırasında özlemle betimlediği gibi “Tanrı’yı tanı, ona şükran duy, komşunu sev” emirlerine indirgenmiş bir dindi. <i>Capitolo’</i>da anlatılan dünyada ise, bolluğa, berekete, maddi şeylerden alınan zevke, çalışmanın yokluğuna bağlı bir mutluluk imgesi vardı. Evet, Menocchio perhiz emirlerine uymamakla suçlandığında, dinsel değil, beslenmeyle ilgili nedenlerle de olsa, perhizi savunmuştu: “Perhiz beyin tarafından vücutta çıbanlar oluşmasın diye geliştirilmiştir, bana sorarsanız, keşke günde üç ya da dört kere yemek yiyebilseydik, ama o çıbanlar çıkmasın diye şarap içmemeliyiz…” Ancak bu itidal savunusu, bir an içinde belki de karşısındaki keşişlere yönelik (noterin kayıtları bu konuda yetersiz) saldırgan bir polemiğe dönüşüyordu: “Ayrıca, bir öğünde üç öğünlük yiyenler gibi olmamalıyız.” Toplumsal adaletsizlikle dolu, sürekli bir açlık korkusu pençesindeki bir dünyada, daimi ölçülü bir hayat tasvirinde bir protesto vardı.</p>
<p class="ara05"></p>
<p>Toprakta çukurlar açıyorum </p>
<p>Garip ve çeşitli kökler arayarak </p>
<p>Ağzımızı tıka basa dolduralım diye:</p>
<p>Her yeni gün biraz bulabilsek </p>
<p>Yine idare ederiz.</p>
<p>Kıtlık korkunç bir şey.</p>
<p class="ara05"></p>
<p class="p0">Bunlar, o çağda yazılmış <i>“Lamento de uno poveretto huomo sopra la carestia”</i> (“Zavallı bir adamın açlık üzerine ağıtı”) adlı bir şiirin dizeleriydi. <i>“L’universale allegrezza dell’abundantia”</i> (“Bereketin evrensel neşesi”) adlı şiir de ona yanıt oluyordu:</p>
<p class="ara05"></p>
<p>Bugün eğlenip kutluyoruz </p>
<p>Hepimiz bir arada </p>
<p>Çünkü imansız kıtlık </p>
<p>Artık bizi ezmiyor…</p>
<p>Üç kere hurra ekmeğe ve tohuma</p>
<p>Bolluk ve berekete</p>
<p>Gelin zavallıcıklar, türkü söyleyelim,</p>
<p>Umut sonunda geldi…</p>
<p>Karanlıktan sonra ışık gelir,</p>
<p>Kötüden sonra iyi,</p>
<p>Rehberimiz ve önderimiz Bereket </p>
<p>Bizi sefaletten çekip almaya gelir;</p>
<p>Yanında bol bol tohum getirir:</p>
<p>Yalnızca bu ayakta tutar bizi,</p>
<p>Güzel ve iyi beyaz ekmek.</p>
<p class="ara05"></p>
<p class="p0">Bu şiirsel tezat, Cockaigne diyarıyla ilgili abartılı fantezilere karşı gerçek dünyada bir denge sunuyordu. Kıtlık günlerinin “çeşitli ve garip köklerine” karşı, bolluk günlerinde hep birlikte yenen “güzel beyaz ekmek” bir “şölendi.” Menocchio da cennet hakkında “Bir şölen gibidir,” demişti: “karanlık ve ışık”, açlık ve bereket, Perhiz ve Karnaval gibi birbirini takip eden iniş çıkışlardan bağımsız sonsuz bir şölen. Okyanusun ötesindeki Cockaigne diyarı da koca bir şölendi. Menocchio’nun o kadar özlediği “yeni dünya”nın buna ne derece benzediğini kim bilebilir?</p>
<p>Ne olursa olsun, Menocchio’nun sözleri, çoğunluk yalnızca edebiyata özgü olduğu sanılan gerek halktan gerek âlimane ütopyaların, derinlere inen popüler köklerini anbean yüzeye çıkarıyordu. Belki de “yeni dünya” imgesi çok eskiydi, uzak bir refah döneminin mitolojik öykülerine dayanıyordu. Başka bir deyişle, bu, rönesans <i>(yeniden</i> doğuş), reform <i>(yeniden</i> biçimleniş) ve Yeni Kudüs mitoslarının doğuşuna tanıklık etmiş o döneme has, insanlık tarihine ilişkin o döngüsel yaklaşıma ters düşmüyordu. Bunların hiçbiri bir yana bırakılamaz. Ama yine de, daha adil bir toplum imgesi, bilinçli olarak ahiret-dışı bir geleceğe yansıtılıyordu. Kendi mücadeleleri aracılığıyla bu “yeni dünya”yı üstlenecek olanlar, bulutların üstündeki İnsan’ın Oğlu değil, Menocchio gibi, onun boş yere ikna etmeye çalıştığı Montereale köylüleri gibi insanlardı.</p>
</body>
</html>