<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>39</h3>
<p class="p0">Öbür dünyadaki hayat konusunda hayal kurmaktan kendini alamıyordu. Öldüğünde insanın kendisini oluşturan elementlere dönüşeceğinden emindi. Ama dizginleyemediği bir istek, onu ölümden sonra bir tür hayat aramaya zorluyordu. Bu nedenle ölümlü “ruh” ile ölümsüz “tin” arasındaki anlaşılması zor tezat kafasında bir saplantı haline gelmişti. İşte bu yüzden, piskopos vekilinin akıllıca sorusu -“daha önce Tanrı’nın hava, toprak, ateş ve sudan başka bir şey olmadığını söylemiştin: Bu ruhlar nasıl oluyor da Yüce Tanrı’ya geri dönüyor?”- her zaman cevap vermeye, tartışmaya, dereden tepeden konuşmaya o kadar hazır olan Menocchio’yu susturmuştu. Hiç kuşku yok ki, tenin dirilmesi ona anlamsız ve savunulamaz bir şey gibi geliyordu: “Hayır efendim, Kıyamet Günü’nde bedenimizle birlikte dirileceğimize inanmıyorum. Bu bana imkânsız geliyor, çünkü eğer dirilirsek, bedenlerimiz gökyüzünü ve yeryüzünü doldurur: Yüce Tanrı da bedenlerimizi akılla görür, tıpkı bizim gözlerimizi kapatıp bir şey yapmak istediğimizde, onu kafamıza ve aklımıza yerleştirip sonra da o akılla görmemiz gibi.” Cehenneme gelince, bu da ona papazların bir icadı gibi geliyordu: “İnsanların barış içinde yaşayabileceğinin vaaz edilmesi hoşuma gidiyor ama cehennem hakkında vaaza gelince, Pavlus şöyle diyor, Petrus böyle diyor, yani bence bu bir ticaret, diğerlerinden daha çok şey bilen insanların bir icadı.” Gerçek cehennemin burada, yeryüzünde olduğunu vurgulamaya çalışarak “Kitabı Mukaddes’te okuduğuma göre,” diye ekledi, “Davud Mezmurlar’ı Saul tarafından kovalanırken yazmış.” Ama daha sonra Menocchio kendisiyle çelişkiye düşerek, endüljansların (“iyi olduklarını düşünüyorum”) ve ölüler için edilen duaların (“çünkü Tanrı birisine küçük bir nimet veriyor ve onu biraz daha aydınlatıyor”) geçerliliğini kabul etti. Her şeyden öte, cenneti şöyle hayal ediyordu: “Bütün dünyayı çevreleyen bir yer olduğuna inanıyorum, oradan insan dünyadaki her şeyi, hatta denizdeki balıkları bile görebiliyor: orada bulunan insanlar için bu bir şölen gibi…” Cennet, bir şölendir -çalışmanın sonu, günlük gailenin hükümsüzlüğü. “Akıl, bellek, irade, düşünce, inanç, iman ve umut”, başka kelimelerle “Tanrı’nın insana verdiği yedi şey… tıpkı bir marangozun çalışırken istediği şeyler gibi -marangozun baltası, testeresi, tahtası ve diğer araçları vardır- Tanrı da insana işlerini yapması için bir şeyler verdi”, ama cennette bütün bunlar gereksizdir: “yukarıda faaliyete ihtiyaç yoktur.” Cennette madde esnekleşiyor, şeffaflaşıyordu: “Bedensel gözlerimizle her şeyi göremeyiz, ama aklın gözüyle her şey saptanabilir: dağlar, duvarlar, her şey…”</p>
<p>“Bu bir şölen gibi.” Menocchio’nun köylü cenneti muhtemelen (Hıristiyan cennetinden çok) Mandeville’in canlı betimlemesinde okumuş olduğu Müslüman ahiretinden esinleniyordu: “cennet herkesin her mevsimde her türlü meyveyi bulabildiği, nehirlerin ebediyen süt, bal, şarap ve şerbet aktığı tatlı bir yer; herkesin sevaplarına göre, efendilere layık evler var, hepsi değerli taşlarla, altınla, gümüşle süslenmiş. Herkesin emrinde huriler var, istedikleri gibi kullanabiliyorlar, her seferinde göze daha güzel görünüyorlar…” Ne olursa olsun, engizisyoncular Menocchio’ya “Yeryüzünde cennete inanıyor musun?” diye sorduklarında, açıkça alaycı bir ifadeyle cevap verdi: “Yeryüzündeki cennetin malı mülkü olan beyefendilerin hiçbir iş yapmadan yaşadığı yer olduğuna inanıyorum.”</p>
</body>
</html>