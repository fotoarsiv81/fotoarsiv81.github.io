<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>55</h3>
<p class="p0">Kâğıdın altında, Montereale papazı Giovan Daniele Melchiori tarafından Menocchio’nun isteği üzerine yazılmış 22 Ocak 1597 tarihli bir iki satır vardı. Bu satırlarda, “eğer iç görünüş dış görünüşe göre değerlendirilebilirse”, Menocchio’nun hayatının “Hıristiyanca ve ortodoksça” olduğu belirtiliyordu. Bu temkinlilik, bildiğimiz gibi (büyük ihtimalle papaz da biliyordu) haklı nedenlere dayanıyordu. Ama Menocchio’nun “yazısındaki” boyun eğme isteği gerçekten samimiydi. Kendisini bir yük olarak kabul eden çocukları tarafından reddedilen, köyünün gözünde rezil olan, ailesini mahveden Menocchio, onu bir kez kendisinden uzaklaştıran, hatta onu görülebilir biçimde günahkâr olarak damgalayan bu kiliseye tutkuyla kabul edilmeyi istiyordu. Bu yüzden “büyüklerine”, “engizisyonculara” (anlaşılır nedenlerle ilk sırada geliyorlardı), daha sonra da sırasıyla “piskoposlara, vekillere, papazlara ve vaizlere” acıklı bir gösteriyle saygılarını sunuyordu. Bu, bir anlamda yararsız bir itaat gösterisiydi, çünkü Engizisyon henüz Menocchio üzerinde sürdürdüğü araştırmayı sonuçlandırmamıştı. Ama “yüce şeyleri aramak” için duyduğu denetlenemez istek ona işkence ediyor, “endişeye” boğuyor, kendini suçlu ve “dünyanın gözünden düşmüş” hissetmesine yol açıyordu. Sonra da umutsuz bir biçimde ölümü çağırıyordu. Ama ölüm ona dokunmadan yanından geçmişti: “O tam tersini yaptı, …oğlumu aldı; sonra … karımı almak istedi…” Bu noktada kendini lanetliyordu: “Keşke on beş yaşında ölseydim” - yani büyümeden ve şu anda, kendisinin ve çocuklarının mahvına neden olan insan haline gelmeden önce.</p>
</body>
</html>