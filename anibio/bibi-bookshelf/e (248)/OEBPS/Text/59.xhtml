<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>59</h3>
<p class="p0">Scolio’nun kehanetleriyle Menocchio’nun tezleri arasındaki benzerlikler çok açık. Bu benzerlikler, tabii ki Scolio’nun kesinlikle, Menocchio’nun da büyük bir ihtimalle bildiği ortak kaynakların varlığıyla <i>-İlahi Komedya,</i> Kuran- açıklanamazdı. Asıl unsur, sözlü olarak kuşaktan kuşağa aktarılmış geleneklerden, mitoslardan ve isteklerden oluşmuş ortak bir dağarcıktı. İki durumda da, sözlü kültürün kökleri derine inen birikimini yüzeye çıkartan şey, okul aracılığıyla yazılı kültürle temas etmeleri olmuştu. Menocchio büyük ihtimalle bir ilkokula gitmişti; Scolio ise kendi tecrübesiyle ilgili olarak şunları yazmıştı:</p>
<p class="ara05"></p>
<p>Önce çoban oldum, sonra da öğrenci,</p>
<p>Sonra zanaatkâr oldum, sonra da çoban </p>
<p>Her türlü hayvan güttüm, sonra öğrenci,</p>
<p>Sonra zanaatkâr, ve sonra yine çoban,</p>
<p>Yedi el sanatını da öğrendim</p>
<p>Sonra yine çoban oldum, sonra da yine öğrenci.</p>
<p class="ara05"></p>
<p class="p0">“Düşünür, astrolog ve peygamber” diye tanımlamıştı kendini Menocchio; Scolio kendisini “astrolog, düşünür ve şair” olduğu kadar “peygamberlerin peygamberi” olarak da tanımlıyordu. Yine de açık bazı farklılıklar var. Scolio’nun, kentle en azından görünürde hiçbir teması olmamıştı, kırsal alanla sınırlı olduğu izlenimini veriyordu; Menocchio ise seyahat etmişti; birçok defa Venedik’e gitmişti. Scolio dörtkutsal kitap, yani Eski ve Yeni Ahit, Kuran ve kendi <i>Settennario</i>’su dışında hiçbir kitabın olası değerini kabul etmiyordu:</p>
<p class="ara05"></p>
<p>Tanrı’ya itaat ederek kafanı geliştirebilirsin </p>
<p>Kitaplarla, okuyarak değil.</p>
<p>Yazan, çizen bütün hocaları </p>
<p>Yollayalım, yasaklayalım </p>
<p>Kitap yazan ya da basan </p>
<p>Bütün okurları, yazarları, basımcıları,</p>
<p>Tartışan ya da vaaz veren </p>
<p>Bütün mantıkçıları, tartışmacıları, vaizleri </p>
<p>İsmini verdiğim üç kutsal kitap</p>
<p>Ve benim kitabım, yani Tanrı’nın bu kitabı dışındakileri.</p>
<p class="ara05"></p>
<p class="p0">Menocchio <i>Fioretto della Bibbia</i>’yı satın almış, <i>Decameron’</i>u ve Mandeville’in <i>Seyahatler’</i>ini ödünç almıştı; Kutsal Yazılar’ın dört kelimeyle özetlenebileceğini söylemişti, ama hasımlarının yani engizisyoncuların bilgi mirasını da öğrenme ihtiyacını hissetmişti. Menocchio’nun durumunda, egemen sınıfların kültürüyle hesaplaşmaya hazır özgür ve saldırgan bir ruh görüyoruz; Scolio’nun durumunda ise, polemik cephanesini kent kültürünün ahlaki açıdan eleştirisine, eşitlikçi ve ataerkil bir topluma duyulan özleme kullanan daha çekingen bir konumla karşılaşıyoruz. Menocchio’nun “yeni dünya”sının ana çizgilerini tam olarak bilmesek de, bunun en azından kısmen Scolio’nun son derece anakronik ütopyasından farklı olduğunu düşünüyoruz.</p>
<p>Başka bir değirmenci; Modena Apeninleri’nde bir köyde, Savignano sul Panaro’da yaşamış olan Pighino, “şişman” adıyla tanınan Pellegrino Baroni, Menocchio’ya daha fazla benziyor. Pighino, 1570’te Ferrera’da Engizisyon tarafından yargılandı; ama zaten dokuz yıl önce iman konusunda bazı yanlışları için tövbeye zorlanmıştı. Hemşerileri onu “kötü bir Hıristiyan”, “bir sapkın”, “bir Lutherci” olarak kabul ediyorlardı; bazıları onu “bir tuhaf ve yarım akıllı”, ya da “düpedüz ahmak” diye tanımladılar. Aslında Pighino hiç de aptal değildi: mahkeme boyunca engizisyoncularla karşılıklı söz oyunları, nükteler yaparak, hem büyük bir irade gücü hem de ince, adeta kurnaz bir zekâ sergilemişti. Ama, Pighino’nun fikirleriyle karşılaştıklarında köylülerin şaşkınlığını ya da köy papazının nasıl öfkelendiğini tahmin etmek güç değil. Pighino azizlerin aracılığını, günah çıkarmayı, Kilise’nin şart koştuğu perhizi reddediyordu - bu kadarla kalsaydı, genel bir “Luthercilik” alanının sınırlarını aşmayacaktı. Ancak o Kudas da dahil, bütün kutsamaların (anlaşılan vaftiz hariç) İsa tarafından değil, Kilise tarafından kurumlaştırıldıklarını, selamet için gerekli olmadıklarını savunuyordu. Üstelik, cennette “hepimizin eşit olacağını ve Tanrı’nın inayetinin büyüklere de küçüklere de aynı biçimde dağıtılacağını”; Bakire Meryem’in “bir hizmetçiden doğduğunu”; “ne cehennemin ne de arafın var olduğunu, bunların para kazanmak için papaz ve keşişler tarafından icat edildiğini”; “İsa değerli bir insan olsaydı, çarmıha gerilmeyeceğini”, “beden öldüğünde ruhun da onunla birlikte öldüğünü”; ve son olarak “bütün dinlerin, onlara tam olarak uyanlar için iyi olduğunu” ileri sürmüştü. Bir kereden fazla işkenceye tâbi tutulmasına rağmen, Pighino inatla bir suç ortağı olmadığını, fikirlerini okuduğu dört kitaptan biri olan İnciller’i halk dilinde okuyup aydınlanarak çıkardığını söylemişti. Diğer üç kitap Mezmurlar Kitabı, Aelius Donatus’un dilbilgisi ve <i>Fioretto della Bibbia</i> idi.</p>
<p>Pighino’nun yazgısı Menocchio’nunkinden farklıydı. Savignano köyünde ömür boyu oturmaya mahkûm edilmişti, köylülerin düşmanlığından kurtulmak için kaçmış, ama işkencecilerine, Ferrara Engizisyonu huzuruna çıkarak bağışlanması için yalvarmıştı. Yaralanmış bir insandı. Engizisyoncu, acıyarak, ona Modena Piskoposu’nun yanında bir hizmetkârlık işi ayarlamıştı. Bu iki değirmencinin sonu çok farklı olmuştu, ama hayatları arasındaki benzerlik şaşırtıcıydı, kuşkusuz ki olağandışı bir rastlantının ötesindeydi.</p>
<p>Sanayi öncesi Avrupası’nda iletişimin ilkelliği, en küçük yerleşme merkezinde bile su ya da rüzgârla çalışan bir değirmeni kaçınılmaz kılıyordu. Bu nedenle değirmencilik, en yaygın mesleklerden biriydi; Ortaçağ’daki sapkın mezheplerde, daha geniş ölçüde de Anabaptistler arasında ağırlıklı olarak bulunmaları hiç şaşırtıcı değil. Ne var ki, 16. yüzyıl ortasında, daha önce sözünü ettiğimiz Andrea da Bergamo gibi bir hiciv şairi “gerçek bir değirmenci yarı-Luthercidir,” dediğinde, daha özgül bir noktaya atıfta bulunuyordu.</p>
<p>Köylülerle değirmenciler arasındaki çağlar öncesine dayanan düşmanlık, şöyle bir değirmenci imgesini iyice güçlendirmişti: kurnaz, hırsız, sahtekâr, tanımı gereği cehennem ateşinde yanmaya yazgılı. Bu, halk geleneklerinde, efsanelerde, atasözlerinde, mesellerde, hikâyelerde yaygın bir biçimde işlenen olumsuz bir stereotipti. Bir Toscana halk şarkısı “Cehenneme indim ve Deccal’i gördüm,” diye başlar:</p>
<p class="ara05"></p>
<p>Sakalına yapışmış bir değirmenci vardı,</p>
<p>Bir Alman da ayağının altındaydı,</p>
<p>Orada burada bir hancıyla bir kasap duruyordu:</p>
<p>En kötüsü hangisi diye sordum ona,</p>
<p>Bana dedi ki: “Dinle, şimdi anlatacağım sana.</p>
<p>Bak kim yakalıyor elleriyle,</p>
<p>Beyaz unun değirmencisi Bak kim çalıyor elleriyle</p>
<p>Beyaz unun değirmencisi</p>
<p>Dörtte bir kileyi bir kile diye yutturuyor,</p>
<p>Aralarında en büyük hırsız, değirmenci.</p>
<p class="ara05"></p>
<p class="p0">Sapkınlık suçlaması, böyle bir stereotiple tam olarak uyum içindeydi. Ayrıca, ağırlıklı olarak kapalı ve hareketsiz bir dünyada, değirmenin bir toplanma, toplumsal ilişkiler kurma yeri olması da buna katkıda bulunuyordu. Han ya da dükkân gibi, değirmen de fikir alışverişi için uygun bir mekândı. Köylüler değirmenin kapılarında “köy katırlarının sidiğiyle çamurlanmış toprağın üstünde” (anlatan yine Andrea da Bergamo) itişip kakışarak buğdaylarının öğütülmesini beklerken, pek çok şey konuşuyor olmalıydılar. Tabii değirmencinin de mutlaka söyleyecek bir şeyi oluyordu. Günün birinde Pighino’nun değirmeninde cereyan edene benzer sahneleri hayal etmek zor değil: Pighino, bir grup köylüye dönerek “papazlar ve keşişlere” veryansın etmeye başlamıştı, sonunda köylülerden biri, Domenico de Masafiis geri geldi ve “Bakın çocuklar, ibadetle ilgili konuşmaları papazlara ve keşişlere bırakmalısınız, ayrıca onlar hakkında böyle ileri geri konuşmayın, Pelegrino di Grassi’ye de (yani Pighino) kulak asmayın,” diyerek, köylüleri orayı terk etmeye ikna etti. Çalışma koşulları değirmencileri -tıpkı hancılar, meyhaneciler ve gezgin zanaatkârlar gibi- yeni fikirleri benimsemeye ve yaymaya yatkın bir meslek haline getiriyordu. Ayrıca genellikle yerleşim bölgelerinin çevresinde ve meraklı gözlerden uzakta bulunan değirmenler de, gizli toplantılar için uygun mekânlardı. Modena’da 1192’de Katharlara<sup><a id="not24" href="../Text/Section0001.xhtml#nt24">[24]</a></sup> uygulanan baskı ve zulmün, Patarines değirmenlerinin <i>(molendina paterinorum)</i> yıkılmasına kadar gitmesi, istisnai bir durum olmasa gerekti.</p>
<p>Son olarak da, değirmencilerin özel toplumsal konumları, onları içinde yaşadıkları topluluklardan yalıtılmış hale getiriyordu. Köylülerin geleneksel düşmanlığından bahsetmiştik. Buna, değirmencileri yüzyıllar boyunca değirmencilik ayrıcalığını ellerinde tutan yerel derebeylerine bağımlı kılan ilişkiyi de eklemeliyiz. Montereale’de de durumun böyle olup olmadığını bilmiyoruz: örneğin Menocchio ve oğlu tarafından çuha dövmek için kiralanan değirmen özel bir mülktü. Yine de, örneğin köyün derebeyi Montereale Kontu Giovan Francesco’yu, üç yüzük öyküsü temelinde “hakiki iman hangisi bilmiyoruz” gibi bir sözle ikna etmeye kalkışmak, ancak Menocchio’nun toplumsal konumunun tipik olmayan niteliği nedeniyle cüret edebildiği bir gayretti. Bir değirmenci olarak mesleği, Menocchio’yu, Giovan Francesco di Montereale’nin hiçbir zaman dinsel sorunları tartışmayı hayal edemeyeceği isimsiz köylü kalabalığından ayırıyordu. Ama Menocchio aynı zamanda toprakta çalışan bir köylüydü - onunla mahkemeden hemen önce tanışmış olan eski avukatı Alessandro Policreto’nun deyişiyle “beyazlar giyinmiş bir köylüydü”. Bütün bunlar, Menocchio ile Montereale ahalisi arasındaki karmaşık ilişkiyi anlamamıza yardımcı olabilir. Melchiorre Gerbas hariç, hiç kimse onun fikirlerini onaylamamış olsa da (tabii, engizisyoncuların önünde tanıklık ederken tedbir adına ne kadar ketum davranıldığını hesap etmek güç) Menocchio ilk kez dinsel yetkililere ihbar edilene kadar çok uzun bir zaman, belki de otuz yıl geçmişti. Ve sonunda onu suçlayan da, bu işe başka bir vaiz tarafından itilen köyün papazı olmuştu. Menocchio’nun iddiaları, tuhaflıklarına rağmen, Montereale köylülerinin varoluşlarına, inançlarına ve umutlarına çok da yabancı gelmemiş olsa gerekti.</p>
</body>
</html>