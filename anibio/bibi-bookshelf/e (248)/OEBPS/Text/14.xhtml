<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>14</h3>
<p class="p0">Menocchio’nun sözünü ettiği kitapların yarıdan fazlasının ödünç alınmış olması, listedekileri çözümlerken sürekli akılda tutulmalıdır. Gerçekte yalnızca <i>Fioretto della Bibbia</i> Menocchio’nun gerçek seçimiydi; gitmiş ve Venedikli bilinmeyen bir kitapçının dükkânından ya da tezgâhındaki birçok kitap arasından başka bir kitabı değil, <i>onu</i> almıştı. Göreceğimiz gibi <i>Fioretto</i>’nun Menocchio için bir başucu kitabı olması da anlamlıydı. Bir yandan da Papaz Andrea Bionima’nın Maniago’da “noter evrakı” arasında Mandeville’in kitabına rast gelmesi de bir tesadüftü; belli bir ilgi alanına yönelik olmayan, hiç ayrım gözetmeksizin okunabilecek her şeyi okuma merakı, bu kitabın da Menocchio’nun eline düşmesini sağlamıştı. Muhtemelen bu, diğer Köylülerden ödünç alınan kitaplar için de geçerliydi. Oluşturduğumuz liste, esas olarak Menocchio’nun bulabileceği kitapları yansıtıyordu, önceden belirlenmiş tercih ve seçimlerin bir sonucu değildi.</p>
<p>Dahası bu liste tamam değildi. Dinsel metinlerin ağırlıkta olmasını da bu açıklıyordu: on bir kitaptan altısı. İki mahkeme sırasında Menocchio’nun fikirlerini savunmak için her şeyden çok bu tür kitaplara değinmesi doğaldı. Sahip olduğu ya da okuduğu kitapların tam bir listesi daha çeşitli bir tablo sunabilir ve örneğin, kışkırtıcı bir biçimde Kitabı Mukaddes’le karşılaştırdığı o “savaş kitapları”nı -belki <i>Libro che tratta di bataglia, chiamato Fioravante</i> (M. Sessa, Venedik, 1506) ya da onun gibi bir başkasını- içerebilirdi. Ama, eksik ve tek taraflı da olsa bu bir avuç kitap, belli bir tartışmaya izin veriyor. Kutsal Yazılar’ın yanı sıra, dinsel yapıtlar, Kutsal Yazılar’ın şiir ya da düzyazı biçimindeki çeşitlemeleri, azizlerin hayat hikâyeleri, bir almanak, yarı komik bir şiir, bir seyahat kitabı, bir vakayiname, bir öykü derlemesi <i>(Decameron):</i> İki ya da üç yüzyıl önce yazılmış, yaygın olarak dağıtılmış ve çeşitli toplumsal katmanlardan insanlar tarafından okunmuş halk dilinde metinler (Menocchio’nun Ayin yönetirken öğrendiğinden biraz fazla Latince bildiğini söylemiştik) bu listede vardı. Örneğin Foresti ve Mandeville, yine “okumamış” <i>(omo sanza lettere),</i> diğer bir deyişle Latinceyi hemen hemen hiç bilmeyen, çok farklı bir insanın, Leonardo da Vinci’nin kitaplığında da bulunuyordu. <i>Historia del Giudicio’</i>ya ise ünlü doğabilimci Ulisse Aldrovandi’nin kitapları arasında da rastlıyoruz (onun da gençliğinde sapkın gruplarla ilişkisi olduğu için Engizisyon’la başı belaya girmişti). Kuşkusuz Kuran (eğer Menocchio bunu gerçekten okuduysa) bu listenin dışında duruyor: Ama bu da ayrı ele alacağımız bir istisna. Diğerleri, Menocchio’nun nasıl olup da hemşerilerinden birinin “fantastik fikirler” diye adlandırdığı şeyleri geliştirdiğini aydınlatamayacak kadar tanınmış, bilinen kitaplar.</p>
</body>
</html>