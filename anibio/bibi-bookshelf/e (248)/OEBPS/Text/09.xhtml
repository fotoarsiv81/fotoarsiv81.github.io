<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>9</h3>
<p class="p0">İlk bakışta bile olsa, bütün bunların Protestan Reformu’nun yalnızca din alanında değil, toplumsal ve siyasal alanlarda da yetke ilkesine yönelik büyük darbesiyle açıklanabileceği düşünülebilir. Ama Menocchio’nun Reform grupları ve onların fikirleriyle bağlantısı neydi?</p>
<p>Menocchio, kendisini sorgulayan yargıçlara bir ara şunu söylemişti: “Bir Lutherci’nin kötü şeyler anlatan, cuma ve cumartesi günleri et yiyen birisi olduğuna inanıyorum.” Ama bu kuşkusuz özellikle basitleştirilmiş ve çarpıtılmış bir tanımlamaydı. Yıllar sonra ikinci mahkeme sırasında (1599) Menocchio’nun Simon adında bir Yahudi dönmesine “Öldüğümde bazı Lutherciler bunu öğrenecek ve küllerimi toplamaya gelecekler” dediği ortaya çıktı. İlk bakışta bu tartışılmaz bir kanıt gibi görünüyordu. Halbuki tam tersiydi. Menocchio’nun beklentilerini nereye bağladığını değerlendirmekteki zorluklar bir yana (bu konuya ileride geleceğiz), “Lutherci” terimi o dönemde genel olarak kullanıldığı anlamı doğrulayan bir bağlamda yer alıyordu. Gerçekten de Simon’a göre, Menocchio İnciller’in bütün değerini, İsa’nın tanrısallığını reddetmiş, Kuran olabilecek bir başka kitabı övmüştü. Luther’den ve onun doktrinlerinden hayli uzak olduğumuzu söyleyebiliriz. Bütün bunlar bizi yeniden başlangıç noktasına dönmeye ve her şeyi yeniden adım adım ele almaya zorluyor.</p>
<p>Menocchio’nun, Portogrua’daki sorgulamalar sırasında verdiği ifadelere dayanarak yeniden inşa edebileceğimiz Kilise tasavvuru, görece olarak belirgin özellikler taşıyor. 16. yüzyıl Avrupası’nın karmaşık dinsel tablosunda, birçok açıdan en çok Anabaptistlerin öğretilerini andırmakta. Tanrı kelamının yalınlığının vurgulanması, kutsal tasvirlerin, törenlerin ve kutsamaların reddi, İsa’nın tanrısallığının inkârı, işe dayalı pratik bir dinin övülmesi, Kilise’nin “debdebesi” karşısında yoksulluk üzerinden yapılan polemik, hoşgörünün göklere çıkarılması, Anabaptistlerin dinsel köktenciliğinin başlıca unsurlarıydı. Tamam, Menocchio insanların belirli bir yaşa eriştiklerinde vaftiz edilmeleri gerektiğini savunur gibi görünmüyordu. Ama kısa bir süre sonra İtalyan Anabaptist gruplarının öbür kutsamalarla birlikte vaftizi de reddetme noktasına vardıklarını, ancak bireyin kendi iç yenilenmesine dayanan ruhsal bir vaftizi onayladıklarını biliyoruz. Menocchio’ya gelince, o vaftizi tümüyle yararsız görüyordu: “Doğar doğmaz vaftiz olduğumuza inanıyorum, çünkü her şeyi kutsayan Tanrı bizi de vaftiz etmiştir…”</p>
<p>Kuzey ve Orta İtalya’da, özellikle de Veneto’da epeyce yaygınlaştıktan sonra Anabaptist hareket 16. yüzyılın ortasında önderlerinden birinin ayrılmasından sonra dinsel ve siyasal baskı sonucu dağıtılmıştı. Ama Friuli’de bile dağınık birkaç mezhep gizlice varlıklarını sürdürmüşlerdi. Örneğin 1557’de Engizisyon tarafından hapse atılan, bir sepiciyle bir dokumacının evinde toplanıp Kutsal Yazılar’ı okuyarak “hayatın yenilenmesi…, İncil’in anlığı ve günahlardan uzak durulması” konularını tartışan Porcialı zanaatkârlar, muhtemelen Anabaptistlerdi. Göreceğimiz gibi, bir tanığa göre sapkın inançları otuz yıl öncesine dayanan Menocchio, bu grupla ilişki içinde olmuş olabilir.</p>
<p>Ancak, sözünü ettiğimiz bu benzerliklere rağmen, Menocchio’yu Anabaptist olarak adlandırmak mümkün görünmüyor. Ayin, Kudas Ayini ve bazı sınırlar dahilinde günah çıkarma konusundaki olumlu fikirleri, bir Anabaptist için düşünülemezdi. Her şeyden önce Papa’yı Deccal’in vücut bulmuş hali olarak gören bir Anabaptist, endüljanslar<sup><a id="not11" href="../Text/Section0001.xhtml#nt11">[11]</a></sup> konusunda Menocchio gibi konuşamazdı: “Endüljansların iyi olduğuna inanıyorum, çünkü eğer Tanrı, birisini bağışlamak için kendi yerine bir adamı papa olarak koymuşsa, bu iyidir, çünkü endüljansları Tanrı’nın kâhyası olarak hareket eden biri veriyorsa, bunları Tanrı veriyor sayılır.” Bütün bunlar, Portogruaro’daki ilk sorgu sırasında (28 Nisan) ortaya çıkmıştı. Menocchio’nun bu sözleri söylerken takındığı gururlu, kimi zaman kibirli tavır, bu tür ifadelerin temkinle ya da belli hesaplara dayanarak verildiği tezini bir kalemde çürütüyordu. Ayrıca, Menocchio’nun daha sonra kendi dinsel inançlarının “kaynakları” olarak adlandırdığı çeşitli metinler, Anabaptistlerin katı, sekter, dışlayıcı tutumlarından olabildiğince uzaktı. Anabaptistlere göre, hakikatin tek kaynağı Kutsal Yazılar, hatta yalnızca İnciller’dir. Örneğin yukarıda söz ettiğimiz Porcia grubunun önderi olan dokumacı, “Bunun dışında hiçbir yazıya inanılamaz, İnciller dışında başka hiçbir yazı da insanı selamete kavuşturamaz,” demişti. Halbuki Menocchio için ilham birbirinden çok farklı kitaplardan gelebiliyordu. <i>Fioretto della Bibbia</i>’dan olduğu kadar, <i>Decameron</i>’dan da… Sonuç olarak Menocchio’nun görüşleriyle Anabaptistlerinki arasında gerçek benzerlikler vardı, ama bambaşka bağlamlar söz konusuydu.</p>
<p>Eğer Anabaptizm tek başına Menocchio’nun durumunu açıklayamıyorsa, daha genel bir tanıma dönmek daha akıl kârı olmaz mı? Besbelli, Menocchio “Lutherci” gruplarla temas halinde olduğunu söylemişti (Lutherci terimi, o dönemde olağanüstü geniş bir heterodoksi alanını kapsıyordu). Daha önce Menocchio ile Reform arasında muhtemelen var olduğunu belirttiğimiz bu belirsiz ilişkiyle neden yetinmeyelim</p>
<p>Aslında bu bile pek mümkün görünmüyor. Bir noktada Engizisyon görevlisiyle Menocchio arasında tipik bir konuşma geçti. Engizisyoncu sordu: <i>“Iustificatio</i><sup><a id="not12" href="../Text/Section0001.xhtml#nt12">[12]</a></sup> konusunda ne düşünüyorsun?” Her konuda “fikirlerini” uzun uzun anlatmaya her an hazır olan Menocchio, bu defa anlamadı. Keşiş ona <i>“quid sit iustificatio”</i>yu açıklamak zorunda kaldı. Menocchio, daha önce de gördüğümüz gibi, İsa’nın insanlığı kurtarmak için öldüğünü inkâr ederek cevap verdi, çünkü “bir kişi günah işlediyse, cezayı da o çekmeliydi”. <i>Praedestinatio</i><sup><a id="not13" href="../Text/Section0001.xhtml#nt13">[13]</a></sup> konusunda da aynı şey oldu. Menocchio bunun da anlamını bilmiyordu, ancak engizisyoncu açıkladıktan sonra “Tanrı’nın herhangi bir insana önceden ebedi hayatı bahşettiğine inanmıyorum,” diye cevapladı. <i>Iustificatio</i> ve <i>praedestinatio,</i> Reform döneminde İtalya’daki dinsel tartışmaların etrafında döndüğü bu iki terim, Friulili bu değirmenci için hiçbir anlam taşımıyordu - daha sonra göreceğimiz gibi, bunlara okumaları sırasında en az bir kere rastladıysa bile.</p>
<p>Bu sorunların İtalya’da yalnızca toplumun üst sınıflarını ilgilendirmediğini söylersek, durum daha da anlam kazanıyor. 16. yüzyıl ortalarında hicivci şair Pietro Nelli, öbür adıyla Messer Andrea da Bergamo şöyle yazmıştı:</p>
<p class="ara05"></p>
<p>Hamalı, hizmetçisi, kölesi </p>
<p>özgür iradeyi<sup><a id="not14" href="../Text/Section0001.xhtml#nt14">[14]</a></sup> kesip biçiyor </p>
<p><i>praedestinatio</i> yağuruyor</p>
<p class="ara05"></p>
<p>Birkaç yıl önce, Napolili sepiciler Bemardino Ochino’nun vaazlarını dinledikten sonra Aziz Pavlus’un mektupları ve <i>iustificatio </i>doktrini konusunda hararetli tartışmalar yapmışlardı. Selamete ermek için yapılan iyi işlerin ve imanın önemi konusundaki tartışmaların bir yankısı hiç olmadık alanlarda ortaya çıkıyor, örneğin bir fahişe Milano yetkililerine resmi başvuruda bulunabiliyordu. Bunlar, başkalarını da ekleyebileceğimiz rasgele seçilmiş örnekler. Yine de hepsini birbirine bağlayan ortak bir nokta var: Hepsi de kentte olup biten şeyler. Bu da İtalya’da kırla kent arasındaki aynının nasıl büyüdüğünü kanıtlayan göstergelerden biri. Anabaptistler siyasal ve dinsel baskı sonucu neredeyse bir çırpıda ezilmemiş olsalardı, İtalyan kırsal kesimini dinsel açıdan fethedebilirlerdi. Bu iş ancak birkaç on yıl sonra Karşı Reform mezheplerinin, özellikle de Cizvitlerin bayrağı altında gerçekleşecekti.</p>
<p>Ancak bu, İtalyan kırsal kesiminin 16. yüzyıl boyunca dinsel huzursuzluktan payını almadığını göstermez. Ama çağdaş sorunlar ve temalardan oluşmuş bu ince dokunun ardından farklı ve çok daha eskiye dayanan geleneklerin etkili varlığını görmek mümkün. Menocchio’nun tanımladığı tarzda bir evren kuramının -her şeyin başlangıcı olan peynir ve ondan üreyen kurt-melekler- Reform hareketiyle ne ilgisi olabilirdi? Komşularının Menocchio’ya atfettiği türden ifadeler Reform’la nasıl ilişkilendirilebilir: “Gördüğümüz her şey Tanrı’dır, biz de Tanrı’yız”, “Gökyüzü, yeryüzü, deniz, hava, cehennem, hepsi Tanrı’dır.” Koşullu olarak, en iyisi bunları hiçbir zaman tam olarak silinmeyen, yüzyıllarca eskiye dayanan köylü inançları alt katmanına bağlamaktır. Reform hareketi, dinsel birliğin kabuğunu yırtarak, dolaylı yoldan bütün bu eski inançların yeniden ortaya çıkmasını sağladı; birliği yeniden oluşturmaya çalışan Karşı Reform da hepsini silip atmak için gün ışığına çıkardı.</p>
<p>Bu varsayıma dayanarak, Menocchio’nun köktenci ifadeleri, Anabaptizme ya da daha kötüsü geniş kapsamlı bir “Lutherciliğe” bağlanarak açıklanamaz. Doğrusu, bunların Reform’un çıkışıyla yükselen, ancak çok daha eski olan özerk bir köylü köktenciliği akımına ait olup olmadıklarını araştırmaktır.</p>
</body>
</html>