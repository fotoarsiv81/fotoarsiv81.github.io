<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>41</h3>
<p class="p0">Menocchio’nun “bilgili ve eğitim görmüş kişilerle” muhtemel temaslarını bilmiyoruz - biraz sonra ele alacağımız tek bir durum hariç. Ancak, kendi düşüncelerini “okumamış halka” yaymak için gösterdiği inatçı çabalardan haberimiz var. Ama anlaşılan kimse ona aldırış etmemişti. İlk mahkemeyi sona erdiren kararda, bu başarısızlık, Montereale’nin basit insanlarının yozlaşmasını engelleyen tanrısal bir müdahale olarak yorumlandı.</p>
<p>Aslında, Menocchio’yu dinleyen Melchiorre Gerbas adında “aklı kıt biri olarak kabul edilen”, okuma yazma bilmeyen bir marangoz vardı. “Hanlarda Tanrı’ya inanmadığını haykırdığı ve açık bir biçimde küfrettiği” söyleniyordu. Birden fazla tanık Melchiorre’yle Menocchio arasında bir bağlantı kurmuştu, çünkü Melchiorre “Kilise’yle ilgili şeyler hakkında kötü konuşmuş ve iftira etmişti”. Bunun üzerine piskopos vekili o sırada yeni hapse atılmış olan Menocchio ile arasında geçen görüşmeleri öğrenmek istemişti. Başlangıçta Melchiorre, bu görüşmelerin kesinlikle mesleki konularda olduğunda ısrar etmişti (“bana kereste sattı, parasını ödedim”): Ama daha sonra Menocchio’dan öğrendiği bir cümleyi tekrarlayarak Montereale hanlarında küfrettiğini kabul etmişti: “Menocchio bana Tanrı’nın havadan başka bir şey olmadığını söyledi, buna ben de inanıyorum…”</p>
<p>Bağlılığın böyle gözü karasını anlamak hiç de zor değil. Menocchio’nun okumayı, yazmayı ve konuşmayı bilişi, Melchiorre’ye hemen hemen büyülü bir nitelik gibi gelmişti. Ona evdeki bir Kitabı Mukaddes’i ödünç verince, Melchiorre sağda solda esrarengiz bir tavırla Menocchio’nun “büyülü şeyler yapabildiği” bir kitabı olduğunu söylemeye başlamıştı. Ama halk ikisi arasındaki farkı kolaylıkla ayırt edebiliyordu: “O adamın sapkın olmasından kuşkulanılıyor, ama o Domenego gibi değil,” demişti birisi, Melchiorre’den söz edilirken. Bir başkası da şöyle söylemişti: “Ancak bir delinin söyleyeceği şeyleri söylüyor, üstelik sarhoş oluyor.” Piskopos vekili bile hemen, karşısında değirmenciden çok daha farklı düzeyde bir insan olduğunu anlamıştı. “Tanrı’nın olmadığını söylerken, Tanrı’nın olmadığına yürekten inanıyor muydun?” diye sormuştu iyilikle. Melchiorre de hemen cevap vermişti: “Hayır peder, çünkü gökyüzünde ve yeryüzünde Tanrı’nın olduğuna inanıyorum, istediği an ölmemi sağlayabilir; o sözleri de sırf Menocchio bana öğrettiği için söyledim.” Melchiorre’ye bir-iki ufak ceza verip serbest bıraktılar. O, Menocchio’nun Montereale’deki tek müridiydi - en azından bunu itiraf eden tek müridi.</p>
<p>Besbelli, Menocchio karısına ve çocuklarına bile sırlarını vermek istememişti: “Tanrı onları böyle fikirlerden korusun.” Köyle olan bütün bağlantılarına rağmen, kendisini çok yalnız hissetmiş olmalıydı: “O gece,” demişti, “engizisyoncu peder bana ‘Yarın Maniago’ya gel’ dediğinde, neredeyse kendimde değildim, çıkıp bir şeyleri dağıtayım istedim… Papazları öldüreyim, kiliseleri yakayım, delice bir şeyler yapayım istedim: Ama iki küçük yavrumu düşünüp kendimi tuttum…” İçinde bulunduğu aczin ve umutsuzluğun böyle patlayışı, yalnızlığı konusunda tam bir fikir vermekteydi. Uğradığı haksızlık karşısında, tek tepkisi, hemen bastırdığı bireysel bir şiddet olmuştu: kendisine zulmedenlerden intikam almak, baskının simgelerine saldırmak ve kanundışı bir adam olmak. Bir kuşak önce, köylüler Friulili soyluların şatolarını yakmışlardı. Ama zaman değişmişti.</p>
</body>
</html>