<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>6</h3>
<p class="p0">Önce, zenginlerin mahkemelerde Latince gibi anlaşılmaz bir dil kullanarak yoksullara nasıl zulüm ettiğini anlatarak başladı söze: “Bana kalırsa Latince konuşmak yoksullara ihanettir, çünkü mahkemelerde yoksullar ne söylendiğini anlamıyor ve eziliyorlar; iki kelime söylemek isteseler, bir avukata ihtiyaç duyuyorlar.” Ama bu, Kilise’nin bir suç ortağı ve katılımcısı olduğu, hüküm süren sömürünün yalnızca bir örneğiydi: “Bana öyle geliyor ki, bizim kanunlarımıza göre, papa, kardinaller ve piskoposlar o kadar zengin ve büyük ki, her şey kiliseye ya da papazlara ait, onlar da yoksulları eziyor, yoksullar iki tarla kiralayıp çalışsa, bu tarlalar da Kilise’ye, bir piskoposa ya da kardinale ait oluyor.” Menocchio’nun sahipleri belirlenemeyen iki tarla kiralamış olduğunu hatırlatalım; Latincesine gelince, muhtemelen Ayin yönetirken öğrendiği bir <i>Credo</i> ile bir <i>Pater Noster</i> duasından ileri gitmiyordu; oğlu Ziannuto da Engizisyon tarafından tutuklanır tutuklanmaz hemen ona bir avukat tutmuştu. Ama bu tesadüfler ya da bu muhtemel tesadüfler bizi yanlış yönlendirmemeli. Menocchio’nun fikirleri kendi tecrübelerinden yola çıkmış olsa da, sonunda çok daha geniş bir alana oturdu. Ayrıcalıklarını terk etmiş, kendisini yoksulların yanında yoksulluğa adamış bir kilise düşüncesi, İncillere dayanan, dogmatik gerekliliklerden kurtulmuş, pratik ilkelerden oluşan bir çekirdeğe indirgenmiş, farklı bir din kavramına bağlanıyordu: “Tanrı’nın yüceliğine inanmamızı, iyi olmamızı ve İsa’nın kendisine hangi kanunu izlemek gerektiğini soran Yahudilere verdiği cevaptaki gibi davranmamızı istiyorum: ‘Tanrı’yı ve komşunuzu sevin.”’ Menocchio’ya göre bu basitleştirilmiş din, günah çıkarmanın gerektirdiği kısıtlamalara tâbi değildi. Tüm dinlerin eşitliğini yüceltirken gösterdiği coşku, ışığın her insana eşit derecede verilmiş olduğuna dair inancından kaynaklanıyordu: “Yüce Tanrı Kutsal Ruh’u herkese vermiştir. Hıristiyanlara da, sapkınlara da, Türklere de, Yahudilere de; onun gözünde hepsi, değerlidir, hepsinin ruhu da aynı şekilde kurtulur.” Sonra da yargıçlarına ve onların doktrinci kibrine karşı şiddetle patlıyordu: “Siz papazlar ve keşişler, siz de Tanrı’dan daha fazla şey bilmek istiyorsunuz, şeytan gibisiniz, yeryüzünde tanrı olmaya kalkıyorsunuz, şeytanın izinden giderek Tanrı’nın bildiği kadar bilmek istiyorsunuz. Aslında bir insan ne kadar çok bildiğini sanırsa, o kadar az biliyor demektir.” Ve tedbiri, dikkati elden bırakan Menocchio vaftiz dahil bütün kutsamaları reddettiğini bildiriyordu; bütün bunlar insanoğlunun icatlarıydı, “ticari mallardı”, ruhban sınıfın elindeki sömürü ve baskı araçlarıydı: “Kilise’nin kanunu ve emirlerinin hepsinin aslında ticaret olduğuna inanıyorum; hayatlarını bununla kazanıyorlar.” Vaftiz konusunda şunları söylüyordu: “Bence doğduğumuz anda vaftiz edilmişiz demektir, çünkü her şeyi kutsayan Tanrı bizi de vaftiz etmiştir; ama öbür vaftiz bir uydurmadır, papazlar insan ruhlarını daha doğmadan sömürmeye başlarlar, öldükten sonra da sömürmeye devam ederler.” <i>Confirmatio</i><sup><a id="not6" href="../Text/Section0001.xhtml#nt6">[6]</a></sup> konusunda: “Bunun bir ticaret olduğuna, insan icadı olduğuna inanıyorum, hepsi de Kutsal Ruh’a sahip; bilmeye çalışıyorlar, ama hiçbir şey bilmiyorlar.” Evlilik hakkında: “Bunu Tanrı koymadı, insanlar koydu. Eskiden bir erkekle bir kadın birbirlerine söz veriyorlardı, bu da yetiyordu; sonra bu insan icadı ortaya çıktı.” Papaz atanması ve kutsanması konusunda: “Tanrı’nın tininin<sup><a id="not7" href="../Text/Section0001.xhtml#nt7">[7]</a></sup> hepimizde olduğuna inanıyorum… Ayrıca eğitim görmüş herkesin Kilise tarafından atanmadan da papaz olabileceğine inanıyorum, çünkü bunların hepsi ticaret.” Ölmeden önceki son kutsal yağ töreni hakkında: “Bunun hiçbir şey olmadığına, hiçbir anlamı olmadığına inanıyorum, çünkü yağlanan vücuttur, ruh yağlanamaz.” Günah çıkarma konusunda da şunları söylüyordu: “Ha papaza ya da keşişe gidip günah çıkarmışsınız, ha bir ağaca, hiç fark etmez.” Engizisyoncu bu sözlerin anlamını sorduğunda da Menocchio kendinden hoşnut bir ifadeyle açıklıyordu: “Eğer bu ağaç günaha karşı verilecek ceza konusunda bilgi sahibiyse, ne âlâ; eğer bazı insanlar, işledikleri günahın nasıl bir ceza gerektirdiğini bilmedikleri için, bunu öğrenmek üzere papazlara gidiyorlarsa, bu sorun çözüldüğü anda papaz aramalarına da gerek kalmaz; cezanın ne olması gerektiğini bilenler için bu zaten gereksizdir.” Onlar, papaza gitmek yerine “yüreklerindeki Tanrı’ya günah çıkartmalı ve günahlarının bağışlanması için yakarmalıdırlar.”</p>
<p>Yalnızca Kudas Ayini Menocchio’nun suçlamalarından payını almıyordu; ancak bunu da sapkın bir biçimde yorumlamaktaydı. Tanıkların aktardığı kelimeler küfür ya da mağrur suçlamalar gibi geliyordu kulağa. Menocchio bir gün tam kutsal ekmekler hazırlandığı sırada Polcenigo rahibini ziyarete gitmiş ve “Meryem aşkına, bunlar koca hayvanlara benziyor,” diye bağırmıştı. Bir başka gün, Andrea Bionima adında bir papazla tartışırken, “Burada ben bir parça hamurdan başka bir şey göremiyorum, bunlar nasıl bizim Tanrı Efendimiz olabilirler ki? Zaten Tanrı nedir? Toprak, su ve hava, başka bir şey değil.” Ama piskopos vekiline durumu şöyle açıkladı: “Kutsal ekmeğin bir parça hamur olduğunu söyledim, ama aynı zamanda Kutsal Ruh’un gökyüzünden inip onun içine girdiğini de söyledim, buna da gerçekten inanıyorum.” Kulaklarına inanamayan piskopos vekili sordu: “Kutsal Ruh’un ne olduğunu sanıyorsun?” Menocchio cevap verdi: “Tanrı olduğuna inanıyorum.” Teslis’te kaç kişi olduğunu biliyor muydu peki? “Evet efendim, Baba, Oğul ve Kutsal Ruh var.” “Üç kişiden hangisinin içinde kutsal ekmek değişime uğradı?” “Kutsal Ruh’un içinde.” “Kutsal Üçlüyü oluşturan hangi kişinin kutsal ekmeğin içinde olduğuna inanıyorsun?” “Kutsal Ruh olduğuna inanıyorum.” Böylesi bir cehalete piskopos vekili inanamıyordu. “Sizin kasabadaki papaz bu kutsanmayla ilgili vaaz verdiğinde, kutsal ekmeğin içinde ne olduğunu söylüyordu?” Ama bu, Menocchio’nun cahilliğinden ileri gelmiyordu: “Bunun İsa’nın bedeni olduğunu söylerdi, ama ben yine de Kutsal Ruh olduğuna inanırdım, çünkü bence Kutsal Ruh İsa’dan daha büyüktür, İsa yalnızca bir insandı, halbuki Kutsal Ruh Tanrı’dan gelir.” Görüldüğü gibi, ne zaman eline bir fırsat geçse, Menocchio neredeyse küstahça bir biçimde her seferinde kendi özgür yargısını, bağımsız tavır alma hakkını uygulamaktan geri durmuyordu. Engizisyoncuya şöyle buyurdu: “Kutsama töreninde sevdiğim şu: İnsan günah çıkardıktan sonra komünyon alıyor ve Kutsal Ruh içine doluyor, ruhu şenleniyor…; Kudas Ayini’ne gelince, onun işlevi de, Kutsal Ruh aracılığıyla insanlar tarafından yaratılmış bir âdet olarak, insanları denetlemek; Ayin’e gelince, o da Kutsal Ruh’un bir aracı, kutsal ekmeğe tapınmak da öyle, insanların hayvanlar gibi olmamasını sağlıyor.” Böylece Ayin ve Kudas Ayini, neredeyse siyasi denebilecek bir anlamda, toplumu uygarlaştıracak araçlar olarak anlamlandırılıp savunuluyordu, yine de istemeyerek de olsa, tersine dönmüş terimlerle Polcenigo rahibine söylenen sözü hatırlatıyordu (“kutsal ekmekler… hayvanlar”).</p>
<p>Peki kutsamalara getirilen bu köktenci eleştiriler gerçekte neye dayanıyordu? Kuşkusuz Kutsal Yazılar’a değil, çünkü Menocchio onları da acımasız bir eleştiriye tâbi tutuyor ve özünü oluşturan “dört kelimeye” indirgiyordu: “Kutsal Yazılar’ın Tanrı tarafından yollandığına, ama sonradan insanlar tarafından eklemeler yapıldığına inanıyorum; bu Kutsal Yazılar’da dört kelime yeterdi, ama bitmek tükenmek bilmeyen savaşları anlatan kitaplara benziyorlar.” Menocchio’ya sorulacak olursa, İnciller bile, içerdikleri çelişkilerle, Tanrı kelamının yalınlığından ve kısalığından kopmuşlardı: “İnciller’deki şeylere gelince, bunların bir kısmının doğru olduğuna, bir kısmının da Havariler tarafından uydurulduğuna inanıyorum, aynı olayı birisinin başka türlü, diğerinin başka türlü anlattığı bölümlerde görebiliriz bunu.” Böylece, Menocchio’nun kendi hemşerilerine (ve sonra da mahkemede) niçin “Kutsal Yazılar insanları aldatmak için icat edilmiş” dediğini anlayabiliyoruz. Bu, doktrinin reddi, hatta yazının reddi, dinin pratik yönü üzerinde tekyanlı bir ayak diremeydi. Prancesco Passeta “Menocchio bana yalnızca iyi işlere inandığını da söyledi,” diye tanıklık etmişti. Başka bir sefer, Menocchio yine Prancesco Passeta ile konuşurken şöyle haykırmıştı: “İyilik yapmaktan başka hiçbir şey istemiyorum.” Kutsallık, onun için bir hayat tarzı, bir davranış şekliydi, başka bir şey değil: “Azizlerin iyi işler yapan yüce insanlar olduğuna inanıyorum, bu yüzden Tanrı onları aziz yapmış, onların bizim için dua ettiğine inanıyorum.” Tasvirlere ya da kutsal kalıtlara hürmet edilmemeliydi. “Kol, bacak, beden, baş, el gibi kutsal kalıtlara gelince, ben onların da öldükleri zaman bizim gibi olduklarına inanıyorum, onlara tapmamalıyız… tasvirlerine de tapmamalıyız, yalnızca gökyüzünü ve yeryüzünü yaratmış olan Tanrı’ya tapmalıyız, anlamıyor musunuz?” diye haykırdı Menocchio yargıçlara, “İbrahim’in bütün putları ve tasvirleri yok ettiğini, yalnızca Tanrı’ya taptığını hatırlamıyor musunuz?” İsa da, çektiği acı sayesinde insanlara bir yaşam örneği sunmuştu: “Biz Hıristiyanlara ayna tutup yararlı oldu, nasıl sabretti ve bizim aşkımıza acı çektiyse, biz de onun aşkına acı çekeceğiz ve öleceğiz; Tanrı oğlunun ölmesini emrettiğine göre, biz de ölecek miyiz, ölmeyecek miyiz diye düşünmeyelim.” Ama İsa yalnızca bir insandı, bütün insanlar da Tanrı’nın çocuklarıdır, “çarmıha gerilenle aynı hamurdandır.” Sonuç olarak Menocchio İsa’nın insanlığı kurtarmak için öldüğüne inanmayı reddediyordu: “Bir insan günahkârsa, cezayı çekecek olan yalnızca kendisidir.”</p>
<p>Menocchio bunların çoğunu, tek ve uzun bir sorgulama boyunca söylemişti. “Herkesi şaşırtacak şeyler söyleyeceğim” diye söz vermişti hemşerilerine. Gerçekten de, engizisyoncu, piskopos vekili ve Portogruaro belediye başkanı, görüşlerini böyle kendine güven ve güçlü bir dille anlatan bir değirmenci karşısında şaşkınlığa kapılmış olmalıydılar. Menocchio fikirlerinin özgün olduğuna inanıyordu: “Ben hiçbir zaman bir sapkına yaklaşmadım,” dedi, yargıçların konuyla ilgili bir sorusuna cevap verirken, “Ama kıvrak bir zekâm var, bilmediğim yüksek konuları araştırmak istedim. Ama söylediğim şeylerin hakikat olduğuna inanmıyorum, Kutsal Kilise’ye boyun eğmek istiyorum. Kötücül fikirlerim oldu, ama Kutsal Ruh beni aydınlattı, her şeye kadir Tanrı, Efendimiz Hazreti İsa ve Kutsal Ruh beni bağışlasın, eğer doğruyu söylemiyorsam çarpılayım.” Sonunda, oğlunun tavsiye ettiği yoldan gitmeye karar vermişti, ama önce uzun bir süredir kendi kendine söz verdiği gibi “büyüklerinin yüzlerine karşı yaptıkları şeytanca işleri haykırmak” istemişti. Kuşkusuz, atıldığı tehlikenin bilincindeydi. Hücresine gönderilmeden önce Engizisyon görevlilerine bağışlanması için yalvardı: “Efendilerim, İsa aşkına size yalvarıyorum, davamı sonuçlandırın; ölümü hak ettiysem öldürün beni; ama bağışlanmayı hak ettiysem, bağışlayın; çünkü iyi bir Hıristiyan gibi yaşamak istiyorum.” Ama mahkeme bitecek gibi değildi. Birkaç gün sonra (1 Mayıs) sorgular yeniden başladı. Belediye başkanı Portogruaro dışında bulunuyordu, ama yargıçlar Menocchio’yu yeniden dinlemek için sabırsızlanıyorlardı. Engizisyoncu “Bir önceki araştırmada, sana duruşma sonucu, aklının şu saçmasapan şeylerle ve zararlı doktrinlerle dolu olduğunun ortaya çıktığını söyledik. Bu yüzden bu kutsal mahkeme, bize kafandaki her şeyi dökmeni istiyor,” dedi. Ve Menocchio şöyle cevap verdi: “Çok mağrurdum ve yeni bir dünya ve hayat tarzı istiyordum, çünkü Kilise gerektiği gibi davranmıyordu, çünkü bu kadar debdebeye yer olmamalıydı.”</p>
</body>
</html>