<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>49</h3>
<p class="p0">Bir önceki karnaval sırasında Menocchio engizisyoncunun izniyle Montereale’den ayrılıp Udine’ye gitmişti. Akşam duası saatinde şehir meydanında Lunardo Simon adında biriyle karşılaştı ve onunla sohbet etmeye başladı. Birbirlerini tanıyorlardı, çünkü Lunardo festivalden festivale gezerek keman çalarken Menocchio da daha önce söylediğimiz gibi gitar çalıyordu. Bir süre sonra Lunardo sapkınlara karşı çıkarılmış bir tebliği okuduktan sonra engizisyoncunun vekili Fra Gerolamo Asteo’ya aralarında geçen konuşmayı aktaran bir mektup yazdı; daha sonra sözlü olarak da yalnızca bir iki yerde değişiklik yaparak mektubun içeriğini teyit etti. Meydandaki konuşma aşağı yukarı şöyle geçmişti: </p>
<p>MENOCCHİO: “Keşiş olmak istediğini duydum: doğru mu?” </p>
<p>LUNARDO: “İyi hikâye değil mi?”</p>
<p>MENOCCHIO: “Hayır, dilenmek gibi bir şey bu.”</p>
<p>LUNARDO (kelime oyunu yaparak): “Dilenci olmak için keşiş mi olmak lazım?”</p>
<p>MENOCCHIO: “Pek çok azizin, keşişin, kutsal bir hayat sürmüş birçok kişinin sonunun nasıl geldiğini bilmiyoruz.”</p>
<p>LUNARDO: “Yüce Tanrı bu sırları bilmemizi istemiyor.”</p>
<p>MENOCCHIO: “Türk olsaydım Hıristiyan olmak istemezdim, ama bir Hıristiyanım, Türk olmayı hiç istemem.”</p>
<p>LUNARDO: <i>“Beati qui non viderunt, etcrediderunt.”</i> (Görmeden inananlara ne mutlu.)</p>
<p>MENOCCHIO: “Eğer görmezsem inanmam ben. Ama Tanrı’nın bütün dünyanın babası olduğuna, her şeyi onun yaptığına ya da bozduğuna inanıyorum.”</p>
<p>LUNARDO: “Türkler ve Yahudiler de buna inanıyor, ama onlar Tanrı’nın Bakire Meryem’den doğduğuna inanmıyor.”</p>
<p>MENOCCHIO: “İsa çarmıha geriliyken Yahudiler ona ‘Eğer Mesih’sen in o çarmıhtan’ dediğinde İsa’nın İnmemesi ne anlama geliyor?”</p>
<p>LUNARDO: “Yahudilere boyun eğmediğini göstermek için inmedi.”</p>
<p>MENOCCHIO: “Beceremediği için inmedi.”</p>
<p>LUNARDO: “Yani sen İnciller’e inanmıyor musun?”</p>
<p>MENOCCHIO: “Hayır, inanmıyorum. Bu İnciller’i işi gücü olmayan papazlarla keşişlerden başka kim yazıyor sanıyorsun? Kafalarında kuruyorlar, sonra oturup bir bir yazıyorlar.”</p>
<p>Daha sonra Lunardo “İnciller’in papazlar ve keşişler tarafından yazılmadığını, onların çok daha önceden var olduğunu” ileri sürdü. Ve arkadaşını “sapkın bir kişi” olarak niteleyerek oradan ayrıldı.</p>
<p>Tanrı, baba ve “yapabilen ve bozabilen” bir efendi, insan olan bir Mesih; aylak papazlar ve keşişler tarafından üretilmiş İnciller; dinlerin eşitliği. Yani mahkemeye, yüz kızartıcı tövbeye, hapse, duygusal patlamalı pişmanlık gösterisine rağmen Menocchio, kalbinin derinliklerinde hiçbir zaman vazgeçmediği eski fikirlerine yeniden dönmüştü. Ama Lunardo Simon onun yalnızca adını biliyordu (“Montereale değirmencisi, Menocchio adında biri”): Yeniden sapıttığına ve bir zamanlar Engizisyon tarafından “Lutherci” olarak mahkûm edilmiş olduğuna dair söylentiler olmasına rağmen, bu ihbar göz önüne alınmadı. Ancak iki yıl sonra, 28 Ekim 1598’de ya tesadüfen ya da eldeki kayıtların sistemli bir biçimde gözden geçirilmesi sonucu, engizisyoncular Menocchio ile Domenico Scandella’nın aynı insan olabileceğinden kuşkulandılar. Böylece Engizisyon mekanizması yeniden çalışmaya başladı. Aradan geçen zamanda Friuli Baş Engizisyoncusu olan Fra Gerolamo Asteo, Menocchio hakkında yeni bilgiler toplamaya başladı. Menocchio’yu yıllar önce ihbar ederek hapse atılmasına neden olan don Odorico Vorai’nin bunun bedelini ağır bir biçimde ödediği ortaya çıktı: “Menocchio’nun akrabalarının ağır baskısı sonucu Montereale’yi terk etmek zorunda kalmıştı.” Menocchio’ya gelince “eskisi gibi aynı sahte inançlara sahip olduğuna inanılıyordu.” Bu noktada engizisyoncu Montereale’ye gitti ve yeni papaz don Giovan Daniele Melchiori’yi sorguya çekti. O da Menocchio’nun <i>habitello’</i>yu<i> </i>artık giymediğini ve şehrin sınırlarının dışına seyahat ederek Engizisyon kararlarını çiğnediğini (bunun yalnızca kısmen doğru olduğunu biliyoruz) söyledi. Yine de yılda birçok defa günah çıkarıyor ve komünyon alıyordu: sözünü “onu bir Hıristiyan ve onurlu bir insan olarak görüyorum,” diyerek bitirdi. Köy sakinlerinin Menocchio hakkında ne düşündüklerini bilmiyordu. Ama bu ifadeleri verdikten ve imzasını attıktan sonra Melchiori geri adım attı, besbelli çok ileri gitmiş olmaktan korkmuştu. “Onu bir Hıristiyan ve onurlu bir insan olarak görüyorum” sözlerinden sonra “dışarıdan ne kadar fikir yürütülebilirse” diye eklenmesini istedi.</p>
<p>Santo Rocco vaizi ve köy noteri don Curzio Cellina daha açık davrandı: “Onu bir Hıristiyan olarak kabul ediyorum çünkü günah çıkarmaya gittiğini ve komünyon aldığını gördüm,” dedi. Ama don Cellina Menocchio’nun görünürdeki uysallık kisvesi altında yatan huzursuzluğunu fark etmişti: “Bu Menocchio’ya bazen tuhaf bir şeyler oluyor, ayı, yıldızları ya da diğer gezegenleri gördüğü veya gök gürültüsü gibi şeyleri duyduğu zaman ille de hemen ne olup bittiği hakkında bir fikir yürütmek istiyor. Sonunda kendisinin tek başına bütün dünyadan daha iyisini bilemeyeceğini söyleyerek çoğunluğun fikrine boyun eğiyor. Onun kötü huylu olduğuna inanıyorum, ama başkalarının fikrine korkudan boyun eğiyor.” Yani Engizisyon’un mahkûmiyeti ve mahpusluk, Menocchio’da derin izler bırakmıştı. Menocchio -en azından köyde- eski günlerindeki gibi küstahça bir rahatlıkla konuşmaya cesaret edemiyordu. Ama korku bile düşünme özgürlüğünü boğamamıştı: “Hemen fikrini söylemek istiyor.” Yeni olan, içinde bulunduğu yalnızlığın acı ve ironik yönüydü: “Kendisinin tek başına bütün dünyadan iyisini bilemeyeceğini söyleyerek çoğunluğun fikrine boyun eğiyor.”</p>
<p>Bu daha çok bir iç yalınzlıktı. Don Cellina gözlemlerini şöyle anlatmıştı: “Onu pek çok kişiyle birlikte gördüm, herkesin dostu olduğuna inanıyorum.” Kendisine gelince “Menocchio için yakın bir dostluk ya da düşmanlık hissetmiyorum; ama onu bir Hıristiyan olarak seviyorum ve işim düştüğünde ona da diğerlerine davrandığım gibi davranıyorum.” Gördüğümüz gibi, dışarıdan bakıldığında Menocchio köyün yaşamıyla yeniden bütünleşmişti: ikinci kez kilisenin <i>cameraro</i>’su seçilmişti; oğluyla birlikte üçüncü bir değirmen kiralamıştı. Ama bütün bunlara rağmen, kendisini bir yabancı gibi hissediyordu - belki de son yıllarda çektiği mali zorlukların da bir sonucuydu bu. <i>Habitello</i> bu dışlanmanın somut bir simgesiydi. Menocchio bunu bir saplantı haline getirmişti. Cellina “Uzun süredir Engizisyon tarafından verilmiş üzeri haçlı bir giysisi olduğunu ve bunu gizlice içine giydiğini biliyorum,” demişti. Menocchio ona “Engizisyon’a gidip bu giysiyi çıkarmak için izin isteyeceğini, çünkü giysi yüzünden kimsenin onunla görünmek ve konuşmak istemediğini” söylemişti. Tabii ki bu konuda kendini kandırıyordu -herkesle görüşüyordu, köydeki herkesle ilişkisi dostçaydı. Ama geçmişteki gibi fikirlerini ifade edememek ona çok ağır geliyordu. Cellina “Ay ve yıldızlar hakkında konuştuğu duyulduğunda ona susması söyleniyordu,” demişti. Engizisyoncu belki de Menocchio’nun gezegenlere insanların özgür iradesini baskı altına alma gücü atfettiğini ima ettiğinde bile, Cellina bu konuda onun tam olarak ne söylediğini hatırlayamadı. Ne olursa olsun, Menocchio’nun “şakadan” konuştuğunu kesinlikle reddetti: “Sanırım ciddi konuşuyordu ve bazı kötü eğilimleri vardı.”</p>
<p>Engizisyon’un soruşturmaları bir kere daha kesildi. Nedenini anlamak zor değil. Sonuç olarak sapkınlık önderi değirmenci susturulmuştu ve görünüş olarak herkese benzetilmişti; artık hemşerilerinin inancına bir tehdit oluşturmuyordu. Ocak 1599’da Friuli Engizisyonu toplantılarından birinde “suçluyu”, yani Menocchio’yu çağırmayı kararlaştırdı. Ama bu çözümden de vazgeçildi.</p>
</body>
</html>