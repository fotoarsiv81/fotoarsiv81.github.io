<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>20</h3>
<p class="p0">Yine de, Menocchio için büyük anlam taşıyan bazı metinler vardı: Bunların içinde en başta geleni de, kendi söyleyişiyle “Şövalye Zuanne de Mandavilla”, yani Sir John Mandeville’in Seyahatler’iydi. Mahkeme Portogruaro’da yeniden açıldığında, engizisyoncular bu kez tehdit eden bir tavırla alışılagelmiş çağrıyı yapıp “bütün suç ortaklarını açıklamasını, aksi takdirde daha sert tedbirler alacaklarını; çünkü bu kadar şeyi tek başına öğrenmesinin, hiçbir yoldaşının olmamasının Engizisyon tarafından mümkün görülmediğini” söylediklerinde, Menocchio şöyle cevap vermişti: “Efendim, birisine bir şey öğrettiğimin, ya da birisinin fikirlerime katıldığının farkında değilim; bütün söylediklerim Mandeville’in bu kitabından geliyor.” Daha da açık olarak, Menocchio, yargıçlarına hapishaneden yazdığı bir mektupta, hatalarının ikinci nedeni olarak şunu sayıyordu: “Beni acı verici şekilde sarsan, çeşitli insan ırkları ve kanunları hakkında Mandeville’in yazdığı o kitabı okumak.” Bu kadar “sarsılmasının”, sıkıntı çekmesinin nedeni neydi? Buna cevap verebilmek için, her şeyden önce, kitabın neleri içerdiğine bakmamız gerekiyor.</p>
<p><i>Seyahatler,</i> büyük ihtimalle 14. yüzyılın ortasında Liège’de Fransızca olarak yazılmış, Sir John Mandeville adında birine atfedilmişti; esasen coğrafya metinlerinden ve Vincent de Beauvais’nin <i>Speculum</i>’u gibi Ortaçağ’a ait bazı ansiklopedilerden oluşturulmuş bir derlemeydi. Önce elyazması halinde yaygın olarak elden ele dolaştıktan sonra, birçok kez, Latince ve önde gelen Avrupa dillerinde basılmıştı.</p>
<p><i>Seyahatler,</i> birbirinden çok farklı içerikli iki bölümden oluşur. Birincisi, Kutsal Topraklara yapılmış bir yolculuğu anlatıyordu, bir tür hacılar için turist rehberi gibiydi. İkinci bölüm ise, Doğu’ya yapılan bir yolculuğu anlatıyordu. Hindistan, hatta Cathay, yani Çin gibi çok uzak adalara kadar uzanıyordu. Kitap, dünyadaki cennetin ve efsanevi Rahip Jehan’ın krallığının sınırındaki adaların betimlemesiyle son buluyordu. İki bölüm de birinci elden tanıklıklar gibi sunulmuştu: Ama birinci bölüm ayrıntılı ve belgelenmiş gözlemlerle doluyken, ikinci bölüm ağırlıklı olarak hayaliydi.</p>
<p>Kuşkusuz, kitabın olağanüstü başarısının asıl nedeni, birinci bölümün içerdikleriydi. 16. yüzyıl boyunca, Kutsal Toprakları betimleyen yayınların Yeni Dünya ile ilgili yayınlardan hâlâ daha fazla olduğu bilinmektedir. Mandeville okuru kutsal yerlerle ilgili bir dizi olay ve oralarda korunan kutsal kalıtların yerlerinin yanı sıra bölge halklarının gelenek ve görenekleri hakkında da bilgi edinebiliyordu. Bildiğimiz gibi Menocchio kalıtlara karşı hiçbir ilgi duymuyordu: Ama Yunan Kilisesi’nin teolojik ya da törensel özelliklerinin ve Kutsal Topraklarda yaşayan “Hıristiyanların değişik tutumlarının” (Samiriyeliler, Yakubiler, Süryaniler, Gregoryenler) Roma Kilisesi ile ayrılık noktalarının titiz betimlemesi ilgisini uyandırmış olmalıydı. Günah çıkarmanın kutsal bir işlevi olmadığı yolundaki inancı, Mandeville’in kaleminden “Yakubilerin” doktrinlerini öğrenince bir temel bulmuş, hatta belki de kışkırtılmıştı. Aziz Yakub tarafından Hıristiyanlığa kazandırıldıkları için bu isimle anılan Yakubiler, “bir insanın yalnızca Tanrı’ya günah çıkarması, yalnızca Tanrı’dan bağışlanmayı dilemesi gerektiğini söylüyorlar; günah çıkarmak istediklerinde de bir ateş yakıyor, içine tütsü ve diğer kokulu baharatlardan atıyorlar, dumanı içlerine çekerken Tanrı’ya günah çıkarıyor ve bağışlanmaları için yalvarıyorlar”. Mandeville bu tür günah çıkarmayı “doğal” ve “ilkel” (bir 16. yüzyıl okuru için bu sözcüklerin belirli bir karşılığı vardı) olarak niteliyordu; hemen ardından da şunları ekliyordu: “Daha sonra gelen Kilise Uluları ve papalar, insanın bir başka insana günah çıkarmasını emrettiler, bunda da haklıydılar, insan nasıl kendi hastalığının ne olduğunu anlamadığı müddetçe iyileşemez ve gereken ilacı bulamazsa; önce günahının ne cins bir günah olduğunu bilmezse, nasıl bir ceza görmesi gerektiğini de bilemez; çünkü ne günahlar, ne zamanlar, ne de mekânlar birbirinin aynıdır. Bu yüzden günahın cinsinin, zamanının ve mekânının bilinmesi gerekir ki, ona uygun ceza verilebilsin.” Şimdi, Menocchio -bir papaza çıkarılan günahı bir ağaca çıkarılan günahla aynı kefeye koyarak hor görmesine rağmen- papazın, “ceza bilgisini” bu bilgiye sahip olmayan birine verebileceğini kabul ediyordu: “Eğer bu ağaç günaha karşı verilecek ceza konusunda bilgi sahibiyse, ne âlâ; eğer bazı insanlar işledikleri günahın nasıl bir ceza gerektirdiğini bilmedikleri için, bunu öğrenmek üzere papaza gidiyorlarsa, bu sorun çözüldüğü anda papaz aramalarına da gerek kalmaz; cezanın ne olması gerektiğini bilenler içinse, zaten yararsızdır.” Acaba bu Mandeville’den hatırladıkları mıydı?</p>
<p>Mandeville’in Muhammed’in dini hakkındaki uzun açıklaması, Menocchio’yu daha da büyülemiş olmalı. İkinci mahkemede, bu konudaki merakını doyurmak için 16. yüzyıl ortasında İtalyancaya çevrilmiş olan Kuran’ı doğrudan doğruya okumaya yeltendiği (ama daha önce gördüğümüz gibi bu kesin değildir) ortaya çıkmıştı. Ama Menocchio, Mandeville’in seyahatlerinden de, Müslümanların kendi görüşleriyle kısmen uyuşan inançlarını öğrenmiş olabilirdi. Mandeville, Kuran’a göre “bütün peygamberler arasında İsa’nın en mükemmeli ve Tanrı’ya en yakını olduğunu” yazmıştı. Ve Menocchio da hemen hemen onu tekrarlar gibiydi: “Onun Tanrı olduğundan… kuşku duydum, o bir peygamber, Tanrı tarafından dünyaya tebliğde bulunmak için yollanmış bir büyük adam olmalıydı.” Yine Mandeville’de İsa’nın çarmıha gerilişinin kesin reddini de bulabilmiş olmalıydı; bu mümkün değildi, çünkü bu Tanrı’nın adaletine sığmazdı: “Ama hiçbir zaman söylendiği gibi çarmıha gerilmedi; tam tersine, Tanrı onun ölmeden ve kılına zarar gelmeden kendisine yükselmesini sağladı, ama vücudu Yahuda İskariyot adında birinin vücuduna dönüştü, Yahudiler de onun İsa olduğunu sanıp çarmıha gerdiler, halbuki İsa canlı olarak, dünyayı yargılamak üzere göğe yükselmişti; bu yüzden diyorlar ki……bu konuda yanılıyoruz, çünkü Tanrı’nın büyük adaleti böyle bir şeye tahammül edemezdi..” Hemşerilerinden birinin tanıklığına göre Menocchio da buna benzer bir şeye inanıyordu: “İsa’nın çarmıha gerildiği doğru değil, çarmıha gerilen Sirenaikalı Simon’du.” Gerçekten de, Menocchio için, çarmıha gerilme, haçın bu paradoksu kabul edilemez bir şeydi: “Rabbin kendisini bu şekilde ele geçirmelerine izin vermesi bana garip geldi, ayrıca çarmıha gerildiğine göre Tanrı olmadığını, bir peygamber olduğunu düşündüm…”</p>
<p>Bunlar, kısmi olsa da çok açık benzerlikler. Ama yine de bu sayfaları okumanın Menocchio’yu sarsmış olması pek olası görünmüyor. Mandeville’in sultana atfettiği Hıristiyanlık hakkındaki sert yargılarsa onu hiç irkiltecek gibi değildi. “[Hıristiyanlar] sıradan halk için iyi örnek olmalı; Tanrı’ya hizmet etmek için tapınaklara gitmeliler; halbuki tam tersine bütün günlerini meyhanelerde kumar oynayarak, içki içerek, hayvanlar gibi tıkınarak geçiriyorlar… Ayrıca, inandıkları İsa Mesih gibi basit, alçakgönüllü, nazik, değerli ve yardımsever olmalılar. Halbuki tam tersini yapıyorlar, hepsi de kötülük yapmaya eğilimli, öyle açgözlü ve tamahkârlar ki azıcık para için çocuklarını, kız kardeşlerini, karılarını fahişelik yapsınlar diye satıyorlar, birbirlerinin karılarını alıyorlar, inançlarına sahip çıkmıyorlar, İsa Mesih’in onların kurtuluşu için getirdiği kanuna uymuyorlar…”</p>
<p>İki yüz yıl önce yazılmış olan, Hıristiyanlığın yozlaşmasını anlatan bu tablo, Menocchio tarafından mutlaka çağdaş ve isabetli bir metin olarak okunmuştu. Papazların ve keşişlerin açgözlülüğünü, kendilerini İsa’nın müritleri olarak tanımlayanların ayrıcalıkları ve sahtekârlıklarını her gün kendi gözleriyle görebiliyordu. Menocchio, sultanın sözlerinde olsa olsa kendisinin Kilise’ye yönelttiği acımasız eleştirilerin onayını ve gerekçelendirilmesini bulmuş olmalıydı, ama bu derinden sarsılması için bir neden değildi. Asıl neden, başka yerde aranmalıydı.</p>
</body>
</html>