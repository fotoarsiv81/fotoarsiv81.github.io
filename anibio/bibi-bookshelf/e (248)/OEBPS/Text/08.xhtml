<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>8</h3>
<p class="p0">Ama, Menocchio gibi bir değirmenci bütün bu siyasi, toplumsal ve ekonomik çelişkiler yumağı hakkında ne biliyordu ki? Yaşantısının koşullarını sessizce oluşturan bu dev güçler savaşını nasıl algılıyordu?</p>
<p>Kafasındaki, güdük kalmış, basitleştirilmiş bir imgeydi, ama aynı zamanda çok da berraktı. Dünyada birçok “rütbe” bulunuyordu. Papa, kardinaller, piskoposlar ve Montereale kilisesinin papazı vardı; imparator vardı, krallar ve prensler vardı. Ama hiyerarşik rütbelerin ötesinde, “üstünlerle” “yoksul halk” arasında temel bir farklılık vardı ve Menocchio kendisinin yoksul halktan biri olduğunu biliyordu. Bu sınıf yapısını tümüyle ikiye bölünmüş gören bir bakıştı, bir köylü toplumu için de tipikti. Yine de, Menocchio’nun iddialarında, “üstünlerle” ilgili daha ayırt edici bir tavrın işareti seziliyordu. En üstteki dini yetkeye saldırılarındaki şiddet -“bana öyle geliyor ki, bizim kanunlarımıza göre, papa, kardinaller ve piskoposlar o kadar zengin ve büyük ki her şey Kilise’ye ve papazlara ait, onlar da yoksulları eziyorlar…”- siyasal yetkeye karşı hemen arkasından giriştiği çok daha yumuşak eleştirel bakışla çelişiyordu: “Ayrıca bana öyle geliyor ki bu Venedikli efendiler bu şehirde hırsız besliyorlar, biri bir şey almaya şehre gittiğinde ve ‘Bunun için ne istiyorsunuz?’ diye sorduğunda, o şey üç <i>marcelli</i> etse bile bir düka diyorlar; vazifelerini yapmalarını isterdim…” Bu kelimeler, her şeyden önce, birdenbire şehrin uzak gerçekliğiyle yüz yüze gelen köylünün tepkisini dile getiriyordu. Montereale ya da Aviano’dan Venedik gibi büyük bir kente sıçramak, büyük bir hareketti. Ama yine de papa, kardinaller ve piskoposlar yoksulları “ezmekle” suçlanırken, “Venedikli efendiler” hakkında yalnızca “şehirde hırsız besliyorlar” demişti. Bu farklılık tedbirden kaynaklanmıyordu kuşkusuz, çünkü Menocchio bu sözleri hem Portogruaro belediye başkanının, hem de Aquileia Engizisyon başkanıyla piskopos vekilinin karşısında söylemişti. Onun gözünde, Kilise hiyerarşisi baskının esas organıydı. Niçin?</p>
<p>İlk ipucunu Menocchio kendisi veriyordu: “Her şey Kilise’ye ve papazlara ait, onlar da yoksulları eziyorlar, yoksullar iki tarla kiralayıp çalışsa, bu tarlalar da Kilise’ye, bir piskoposa ya da kardinale ait oluyor.” Daha önce de söylediğimiz gibi, Menocchio’nun durumunun da böyle olup olmadığını bilmiyoruz. 1596 tarihli -bu ifadelerden on iki yıl sonra- vergi belgelerine göre, tahminen Menocchio’ya kiralanmış tarlalardan birinin yanında, yerel derebeyi ailesinden Orazio di Montereale’ye ait bir toprak parçası bulunuyordu, bu arazi de Giacomo Margnano diye birine kiralanmıştı. Belgede ayrıca yerel ya da komşu kiliselerin sahip olduğu ve kiraya verdiği toprakların bir listesi bulunuyor: Arazilerden sekizi Santa Maria’ya, biri San Rocco’ya (ikisi de Montereale kilisesi), biri de Pordenone’den Santa Maria’ya ait. Montereale kuşkusuz tek örnek değildi. 16. yüzyılın sonunda Kilise’nin Friuli’de sahip olduğu mülk hâlâ çok genişti. Nicelik olarak azaldığı yerlerde de, nitelik açısından gelişip güçleniyordu. Bütün bunlar, kendisi doğrudan doğruya Kilise’nin toprak sahipliğinden ötürü ezilmemiş olsa da (Kilise, Venedik yetkililerinin getirdiği kira indirimlerinden muaf tutuluyordu) Menocchio’nun sözlerini açıklamaya yetiyor. Yalnızca gözlerini açıp etrafına bakması yeterliydi.</p>
<p>Montereale ve çevresinde Kilise’nin sahip olduğu mülkün çokluğu, Menocchio’nun suçlamalarındaki keskinliği açıklıyor ama, ne bu suçlamaların içerdiği anlamı, ne de daha genel birdüzeye uygulanışındaki nedeni açıklamıyor. Papa, kardinaller ve piskoposlar yoksulları “eziyorlar”. Ama kimin adına? Ne hakla? Papa “bizim gibi bir insan”, yalnızca elinde güç (“<i>puo’far”)</i> var, dolayısıyla daha yüksek “rütbeli”. Ruhban sınıf ile halk arasında hiçbir fark yok. Kiliseye giriş töreni bir “ticaret”. Hatta Kilise’nin tüm kutsamaları ve kanunları, “ticari mal”, papazların yağ bağlamalarını sağlayan birer “icat”. Yoksulların sömürülmesi üzerine kurulu bu devasa yapının karşısına Menocchio, bütün üyelerinin, Tanrı’nın tinine sahip oldukları için eşit sayıldığı çok farklı bir din koyuyor.</p>
<p>Menocchio’nun, kendi hakları konusundaki bilinci, özellikle dini bir kökene dayanıyordu. Bir değirmenci, iman hakkındaki hakikatleri bir papaya, bir krala, bir prense açıklayabilme hakkına sahiptir, çünkü Tanrı’nın bütün insanlara verdiği tin onun içinde de vardır. Aynı nedenle “üstlerinin yaptıkları şeytanca işleri yüzlerine” vurabilir. Menocchio’yu konuşmalarında var olan hiyerarşilere böyle şiddetle saldırmaya iten, yalnızca baskıyı algılayışı değil, kâh “Kutsal Ruh”, kâh “Tanrı’nın tini” diye adlandırdığı bir tinin her insanda var olduğu iddiasına dayanan bir tür sofuluktur.</p>
</body>
</html>