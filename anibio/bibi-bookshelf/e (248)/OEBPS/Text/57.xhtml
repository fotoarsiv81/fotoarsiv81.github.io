<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>57</h3>
<p class="p0">İşkenceden kurtulması için ona suç ortaklarının adlarını sordular. “Birisiyle tartıştığımı hatırlamıyorum efendim,” diye cevap verdi. Giysileri çıkartılmıştı, Engizisyon kuralları gereğince işkenceyi kaldırıp kaldıramayacağı inceleniyordu. Bu arada da sorgulamaya devam ediyorlardı. Cevap verdi: “O kadar çok insanla tartıştım ki kim olduklarını hatırlayamıyorum.” Bunun üzerine bağlanmasını emrettiler ve bir kere daha suç ortakları hakkında gerçeği söylemesini istediler. Yine “Hatırlamıyorum,” diye tekrarladı. Israrla aynı soruyu sorarak işkence odasına götürdüler. “Düşünüp gözümün önüne getirmeye çalıştım,” dedi, “kiminle konuştuğumu hatırlamaya çalıştım ama hatırlayamadım.” Onu askıya hazırladılar. “Ah Efendimiz İsa, acıyın bana, İsa, merhamet, kimseyle konuştuğumu hatırlamıyorum, dostlarım, takipçilerim varsa öleyim, ama tek başıma okudum, ah İsa merhamet.” Kemendi bir kere sıktılar: “Ah İsa, ah İsa. Ah zavallı ben, ah zavallı ben.” “Kiminle tartıştın?” diye sordular. Cevap verdi, “İsa, İsa bir şey bilmiyorum.” Gerçeği söylemesi için zorladılar: “Kendi isteğimle söyleyeceğim, indirin beni, düşüneceğim.”</p>
<p>İndirilmesini emrettiler. Bir süre düşündü ve “Birisiyle konuştuğumu hatırlamıyorum, ne de birisinin fikirlerimi paylaştığını biliyorum, hiçbir şey bilmiyorum ben.” Kemendin bir kere daha sıkılmasını emrettiler. Onu kaldırırlarken, bağırıyordu: “Eyvah, eyvah, ah İsa Efendimiz.” Sonra, “Efendim, bırakın beni bir şey söyleyeceğim.” Yeniden yere indirildiğinde, “Signor Zuan Francesco Montereale ile konuştum ve ona gerçek imanın ne olduğunu bilmediğimizi söyledim,” dedi. (Sonraki gün konuyu biraz daha açtı: “Sözünü ettiğim Gio. Francesco çılgınlıklarım yüzünden beni azarladı.”) Ondan alabildikleri tek şey bu oldu. Bunun üzerine bağları çözüldü ve hücresine yollandı. Noter işkencenin “aşırılığa kaçmadan” uygulandığını kaydetti. Yarım saat sürmüştü.</p>
<p>Aynı sorunun tekdüze bir biçimde tekrarlanmasının yargıçların ruh halini nasıl etkilediğini hayal edebiliriz. O yıllarda papalık elçisi Alberto Bolognetti’nin yazdığı aynı sıkıntı ve iğrenme karışımı duyguyu hissetmiş olabilirler. Bolognetti, Engizisyon konusunda “sayısız insanın özellikle de işkence altında ağzından çıkan anlamsız sözleri dinleyip kelimesi kelimesine kaydetmek zorunda olmanın, bir sabır abidesi olmayan kişiler için ne belalı bir iş olduğunu” belirterek yakınmıştı. Yaşlı değirmencinin inatçı sessizliği, yargıçlara anlaşılmaz gelmiş olmalıydı.</p>
<p>Fiziksel acı bile Menocchio’yu yola getiremedi. İsim vermemişti, daha doğrusu tek bir isim vermişti -Montereale derebeyinin adını- onu da yargıçları daha derinlemesine araştırmaktan vazgeçirmek için özellikle yapmıştı. Kuşku yok ki saklayacak bir şeyleri vardı: Ama büyük bir ihtimalle “kendi [başına] okuduğunu” söylerken hakikatten pek de uzaklaşmıyordu.</p>
</body>
</html>