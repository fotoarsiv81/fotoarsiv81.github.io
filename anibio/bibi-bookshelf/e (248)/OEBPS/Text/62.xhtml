<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>62</h3>
<p class="p0">Mahkemenin kararına rağmen, Menocchio’nun davası henüz kapanmamıştı; bir anlamda en olağanüstü bölümü yeni başlıyordu. Menocchio’ya karşı ikinci kez kanıtlar yığılmaya başlayınca, Aquileia ve Concordia Engizisyoncusu, Roma’ya Engizisyon Meclisi’ne yazıp onları yeni gelişmelerden haberdar etti. 5 Haziran 1599’da, Engizisyon Meclisi’nin yüksek rütbeli üyelerinden Santa Severina Kardinali, “Concordia piskoposluk bölgesinden olan, Efendimiz İsa’nın tanrısal niteliğini inkâr <i>etmiş olan</i> bu kişinin” bir an önce hapsedilmesi gerektiğini bildirdi, “daha önce bir sapkın olarak mahkûm edilmiş olduğu için, bu dava son derece ciddidir,” diye ekledi. Bunun yanı sıra, kitaplarına ve “yazılarına” da el konulmasını emretti. Emre uyuldu; daha önce gördüğümüz gibi “yazılar” da -ne tür olduklarını bilmiyoruz- bulundu. Roma’nın davaya olan ilgisi nedeniyle, Friuli Engizisyoncusu, Menocchio’ya yönelik üç iddianamenin birer nüshasını Meclis’e yolladı. 14 Ağustos’ta Santa Severina Kardinali’nden bir mektup daha geldi: “Bu sabıkalının… yapılan soruşturmalarda bir ateist olduğu ortaya çıkmıştır”, bu nedenle “yasa gereği, suç ortaklarını da bulmak için bir an önce harekete geçmek şarttır”; dava “son derece ciddidir”, bu yüzden “zatıalileri dava tutanaklarının bir nüshasını ya da en azından bir özetini bir an önce yollamalıdır.” Ertesi ay, Menocchio’nun ölüme mahkûm edildiği haberi Roma’ya ulaştı, ama hüküm henüz infaz edilmemişti. Friuli Engizisyoncusu, belki de gecikmiş bir dürtü sonucu yumuşama eğilimi içinde tereddüt ediyordu. 5 Eylül’de Engizisyon Meclisi’ne bir mektup yazarak kuşkularını dile getirdi (bu mektup bize kadar ulaşmadı). Santa Severina Kardinali’nin Engizisyon Meclisi’nin tüm üyeleri adına yolladığı 30 Ekim tarihli cevabı kesindi: “Yüce Efendimiz adına, korkunç ve iğrenç aşırılıklarının cezasız kalmaması, tam tersine adil ve sert bir cezayla o bölgelerde diğerlerine de ibret olması için, davanın ciddiyetinin gerektirdiği ihtimamı bir an bile elden bırakmamanız gerektiğini size bildiriyorum. Bu nedenle cezayı davanın ehemmiyetinin gerektirdiği hız ve kararlılıkla infaz etmekte tereddüt etmeyin. Bu, efendimizin kesin isteğidir.”</p>
<p>Katolikliğin en yüce önderi, Papa VIII. Clement bile, İsa’nın bedeninin çürük bir parçası haline gelmiş olan Menocchio’nun ölümünü bizzat talep ediyordu. Tam o sıralarda, Roma’da eski keşiş Giordano Bruno’ya<sup><a id="not25" href="../Text/Section0001.xhtml#nt25">[25]</a></sup> karşı açılmış dava sona ermek üzereydi. Bu, o dönemde Katolik hiyerarşi tarafından, Trento Konsili’nin ilan ettiği doktrinleri kabul ettirmek için hem yüksek hem aşağı kesimlere karşı verilen iki yönlü mücadeleyi simgeleyen bir tesadüftü. Yaşlı değirmenciye karşı sürdürülen işlemlerdeki -başka koşullarda anlaşılması güç- ısrarı bu açıklıyordu. Kısa bir süre sonra (13 Kasım) Santa Severina Kardinali yeniden dayattı: “Zatıaliniz, Efendimizin kesin isteği üzerine size daha önce yazdığım gibi, Kutsal Bakire Meryem’in bekâretini, efendimiz Mesih’in tanrısallığını ve Tanrı’nın kerametini inkâr etmekle suçlanan Concordia kilisesine bağlı bu köylünün davasında infazı geciktirmemelisiniz. Engizisyon’un bu kadar önemli bir davadaki kararı hiçbir şekilde tartışılamaz. Bu nedenle, yasa gereği gereken her şeyi yiğitçe yerine getirin.”</p>
<p>Bu kadar güçlü bir baskıya direnmek mümkün değildi ve kısa süre sonra Menocchio idam edildi. Bunu, 6 Temmuz 1601’de Friuli Engizisyoncusuna bağlı bir memurla konuşan Donato Serotino’nun yazılı ifadesi sayesinde kesin olarak biliyoruz. Serotino, Pordenone’ye gelmişti ve “Scandella… Engizisyon’un emri üzerine idam edildikten kısa süre sonra” tanıştığı bir hancı ona “bu kentte… Marcato ya da belki Marco adında biri var, beden öldüğünde ruhun da öldüğüne inanıyor,” demişti.</p>
<p>Menocchio hakkında pek çok şey biliyoruz. Ama bu Marcato ya da Marco hakkında -ve onun gibi hiç iz bırakmadan yaşayıp ölen daha niceleri hakkında- hiçbir şey bilmiyoruz.</p>
<p class="orta">—</p>
</body>
</html>