<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>53</h3>
<p class="p0">Gerçekten de yaradanla yaratıklar arasındaki fark, yaradan Tanrı fikri ona tamamen yabancıydı. Fikirlerinin engizisyoncununkilerden farklı olduğunu gayet iyi biliyordu: Ama şimdi bu farklılığı ifade edecek kelimeleri bulamıyordu. Kuşkusuz Fra Gerolamo Asteo’nun mantık tuzakları onu yanlış yolda olduğuna ikna edemezdi, tıpkı on beş yıl önce yargıçların onu ikna edemediği gibi. Hatta sorgulamanın gidişatını tersine çevirerek hemen inisiyatifi ele almaya çalıştı. “Yalvarırım efendim, beni dinleyin…” Menocchio, daha önce gördüğümüz gibi üç yüzük efsanesini anlatarak, daha ilk mahkemesinde açıklamış olduğu hoşgörü doktrinini bir temele oturttu. Ancak o zaman tartışma dinseldi: Bütün inançlar (sapkınlıklar dahil) eşit değerdeydi, çünkü “Tanrı Kutsal Ruh’u herkese vermişti”. Oysa şimdi, vurgu, toplum hayatına bağlı varlıklar olarak çeşitli kiliseler arasındaki eşitlik üzerindeydi: “Evet efendim, her insanın kendi inanışını doğru kabul ettiğine inanıyorum, doğrusunun hangisi olduğunu da bilmiyoruz. Ama büyükbabam, babam ve halkım Hıristiyan oldukları için ben de Hıristiyan olarak kalmak istiyorum ve doğrusunun bu olduğuna inanıyorum.” Geleneksel dinlerin alanında kalma temennisi, üç yüzük efsanesine başvurarak destekleniyordu: Ama bu kelimelerde Menocchio’nun Engizisyon tarafından mahkûm edildikten sonra yaşadığı deneyimlerin acı meyvesini de görmemek mümkün değildi. Örtbas etmek, içten içe “ticari mal” olarak kabul ettiği ayinlere yüzeysel yaklaşmak daha iyiydi. Bu geri çekilme, Menocchio’yu geleneksel dinle açık ve bilinçli bir biçimde ipleri koparma sorununa, sapkınlık sorununa daha az önem vermeye itmişti. Ama aynı zamanda, dini eskisinden de çok, tamamen bu dünyaya özgü bir gerçeklik olarak kabul etmeye başladı. Yalnızca tesadüfen, gelenek yüzünden Hıristiyan olduğumuzu söylemek, ciddi boyutlarda eleştirel bir kopma içeriyordu; tıpkı aynı yıllarda <i>“Nous sommes Chrestiens à mesme titre que nous sommes ou Perigordins ou Alemans”</i> (Perigordlu ya da Alman olduğumuz anlamda Hıristiyanız) diye yazan Montaigne gibi. Montaigne de Menocchio da, her biri kendi tarzında huzursuz edici bir keşifte bulunmuşlar, inanç ve kurumların göreceliğini fark etmişlerdi.</p>
<p>Ama -bilinçli ya da edilgen olmayan bir biçimde- atalarının dinine bağlılık, her şeye rağmen yalnızca dışsal bir olguydu. Menocchio Kudas Ayini’ne katılmış, günah çıkarmış, komünyon almıştı: Ama için için hem eski hem de yeni olan fikirleri kafasında çevirip durmuştu. Engizisyoncuya kendisini “bir düşünür, astrolog ve peygamber” olarak kabul ettiğini söylemiş, kendi savunmasında da alçakgönüllü bir biçimde “Peygamberler bile hata yapabilir,” diye eklemişti. Ardından açıklamıştı: “Bir peygamber olduğumu düşündüm, çünkü kötü tin rüyalar ve safsatalar görmemi sağladı ve beni gökyüzünün doğasını ve bu gibi şeyleri bildiğime ikna etti: Ben de peygamberlerin, meleklerin onlara vahyettiği şeyleri söylediğine inanıyorum.”</p>
<p>İlk mahkemede, hatırlayacağımız gibi, Menocchio hiçbir zaman doğaüstü vahiylerden söz etmemişti. Şimdiyse tam tersine, muğlak bir ifadeyle “safsatalar” ve “rüyalar” olarak aşağılasa da, bir tür mistik deneyimlerden söz ediyordu. Onu etkilemiş olan belki de, melek Cebrail’in Muhammed Peygamber’e vahyettiği (dönme Yahudi Simon’un “en güzel kitap” olarak söz ettiği) Kuran’ı okumasıydı. Menocchio “gökyüzünün doğasını”, Kuran’ın İtalyanca çevirisinin birinci cildine eklenmiş olan, Haham Abdullah ibn Sallam ile Muhammed arasındaki gayri resmi konuşmada bulduğuna inanmış olmalıydı: “Dedi ki, devam et ve bana göğe niçin gök dendiğini söyle. Cevap verdi, çünkü o dumandan, duman da denizin buharından yaratılmıştır. Sordu, yeşili nereden geliyor? Cevap verdi, Kaf Dağı’ndan, Kaf Dağı da onu cennetteki zümrütlerden aldı. O yeryüzünün çevresini kuşatan ve göğü tutan dağdır. Sordu, gökyüzünün bir kapısı var mı? Cevap verdi, aşağı açılan kapıları vardır. Sordu, kapıların anahtarları var mı? Cevap verdi, anahtarlar Tanrı’nın hazinesinindir. Sordu, kapılar neden yapılmıştır? Cevap verdi, altından. Sordu, sen, gerçeği söyle bana, söyle bana, bu gökyüzümüz neden yaratılmıştır? Cevap verdi: Birincisi yeşil sudan, ikincisi arı sudan, üçüncüsü zümrütlerden, dördüncüsü en saf altından, beşincisi sümbülden, altıncısı parlayan bir buluttan, yedincisi ateşin ihtişamından. Dedi ki, bu defa gerçeği söyle. Bu yedi göğün üstünde ne var? Cevap verdi, hayat veren bir deniz, onun üstünde dumanlı bir deniz, ve arka arkaya bu sırayla hava dolu bir deniz, üstünde hüzün dolu bir deniz, üstünde karanlık bir deniz, üstünde haz denizi, onun üstünde Ay, onun üstünde Güneş, onun üstünde Tanrı’nın adı, onun üstünde de niyaz…” ve böyle gidiyordu.</p>
<p>Bunlar yalnızca varsayım. Menocchio’nun coşkuyla sözünü ettiği “en güzel kitabın” gerçekten Kuran olduğu konusunda elimizde kanıt yok; kanıt olsaydı bile, Menocchio’nun onu nasıl okuduğunu yeniden inşa edemezdik. Kendi tecrübesine ve kültürüne bu kadar yabancı olan bir metni anlayamazdı - ve bu nedenle kendi düşüncelerini ve fantezilerini o sayfalara yansıtırdı. Ama bu yansıtma konusunda hiçbir şey bilmiyoruz (gerçekten yaşandıysa). Ayrıca genel olarak, Menocchio’nun entelektüel hayatının bu son aşamasına nüfuz etmek çok güç. On beş yıl öncesinin aksine, korku usul usul onu, engizisyoncunun ona karşı ileri sürdüğü hemen hemen- her şeyi inkar etmeye itiyordu. Ama hâlâ, yalan söylemekte zorlanıyordu: Ancak “bir an düşünceye daldıktan sonra”, “İsa’nın Tanrı olduğundan asla kuşkulanmadığını” belirtmişti. Sonradan, “İsa’da Baba’nın gücü yoktu, çünkü bir insan bedenine sahipti,” derken, kendi kendisiyle çelişmişti. Yargıçlar “Bu bir çelişki,” diye itiraz ettiler. Menocchio cevap verdi: “Bunu söylediğimi hatırlamıyorum, hem ben cahilin tekiyim.” Alçakgönüllü bir biçimde, İnciller’in “okumuş papazlar ve keşişler” tarafından yazıldığını söylediğinde, aklında “okumuş olduklarına inandığım” İncil yazarı havariler olduğunu belirtti. Onlara, bilmek istediklerine inandığı her şeyi anlatmaya çalıştı: “Engizisyoncular ve diğer büyüklerimizin bizim, kendi bildiklerini bilmemizi istemedikleri doğru, bu yüzden de çenemizi tutmalıyız.” Ama yine de kendine hâkim olamıyordu: “Cennetin var olduğuna inanmıyordum, çünkü nerede olduğunu bilmiyordum.”</p>
<p>İlk sorgulamanın sonunda Menocchio, üzerine <i>Pater Noster’</i>deki sözler üstüne bir şeyler yazmış olduğu bir kâğıt parçası sundu, “<i>et ne nos inducas in tentationem, sed libera nos a malo”,</i> “Bununla mihnetlerimden kurtulmayı istiyorum,” diye açıkladı. Sonra, hücresine götürülmeden önce, yaşlı bir adamın titreyen eliyle kâğıdı imzaladı.</p>
</body>
</html>