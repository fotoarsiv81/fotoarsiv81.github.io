<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>11</h3>
<p class="p0">“Size doğru yolu öğretmemi ister misiniz? İyi olmaya, atalarımızın yolunda yürümeye, Kutsal Kilisemizin buyurduklarını yapmaya çalışın.” Hatırlayacak olursak, Menocchio hemşerilerine bu sözleri söylediğini belirtmişti (muhtemelen yalan söylüyor olmasına rağmen). Gerçekten de Menocchio tam tersini öğretmişti: Ataların inancından kopmak, rahibin kürsüsünden vaaz ettiği doktrinleri inkâr etmek. Bu sapkın konumu bu kadar uzun bir süre (belki de otuz yıl boyunca) önce Montereale gibi küçük bir yerde, sonra da Engizisyon mahkemesinin önünde sürdürmek, ancak olağanüstü denebilecek bir ahlaki ve düşünsel güç ister. Akrabalarının ve dostlarının çekingenlikleri, rahibin azarları, engizisyoncuların tehditleri, hiçbir şey Menocchio’nun kendine güvenini sarsamamıştı. Ona bu özgüveni veren neydi? Hangi yetkiye dayanarak konuşuyordu?</p>
<p>Mahkemenin ilk sorgulamalarında, düşüncelerini şeytanın esinine dayandırıyordu: “Bu sözler ağzımdan çıktı, çünkü ayartılmıştım… Bu şeylere inanmamı sağlayan şeytani ruhtu.” Ama daha ilk sorgulamanın sonunda daha az boyun eğmeye başlamıştı: “Ne söylediysem Tanrı’nın ya da şeytanın esinlemesiyle söyledim.” On beş gün sonra başka bir ihtimal ekledi: “Şeytan ya da başka bir şey beni ayarttı.” Kısa süre sonra bu kendisini didikleyen “başka bir şeyin” ne olduğuna açıklık getirdi: “Fikirlerim kafamdan çıktı.” Daha sonra da bütün bir ilk mahkeme süresince bu fikirden vazgeçmedi. Hatta, yargıçlarına kendisini bağışlamaları için yalvarmaya karar verdiği zaman bile yanlışlarını “kıvrak zekâsına” bağladı.</p>
<p>Yani, Menocchio gaipten sesler duyduğunu ya da kendisinin özel olarak aydınlatıldığını filan ileri sürmüyordu. En büyük payı kendi aklına biçiyordu. Yalnızca bu bile, onu 15. yüzyıl sonuyla 16. yüzyıl başında İtalyan kentlerinin meydanlarında karanlık vaazlar veren peygamberlerden, kâhinlerden, gezgin vaizlerden ayırıyordu. Daha 1550 yılında bile, eski bir Benedikten rahibi olan Giorgio Siculo, Trento Konsili’nde<sup><a id="not17" href="../Text/Section0001.xhtml#nt17">[17]</a></sup> toplanmış din adamlarına İsa’nın “bizzat” kendisine görünerek ilettiği bazı hakikatleri aktarmaya çalışmıştı. Ama Menocchio’nun mahkemesi başladığında, Konsil’in dağılmasından bu yana yirmi yıl geçmişti. Hiyerarşi konuşmuştu ve iman sahiplerinin neye inanıp neye inanmayacağı yolundaki uzun belirsizlik dönemi sona ermişti. Yine de Friuli tepelerinde kaybolmuş bu değirmenci, Kilise’nin talimatlarına karşı kendi dinsel görüşlerini ortaya koyarak “yüce şeyler” söylüyordu: “İnanıyorum ki… düşüncelerime ve inançlarıma göre…”</p>
<p>Kendi mantığına ek olarak bir de kitaplar vardı. <i>Sogno dil Caravia</i> tek örnek değildi. Menocchio ilk sorgulamasında “Barcis’de bir rahibe defalarca günah çıkarırken şöyle dedim: ‘İsa, Kutsal Ruh’tan olma ve Bakire Meryem’den doğma olabilir mi?’ Yine de buna inandığımı ekledim, ama arada sırada şeytan beni ayarttı.” Kendi kuşkularını şeytanın ayartmasına mal etmesi, Menocchio’nun mahkemenin başlangıcındaki nispeten tedbirli davranışını yansıtıyordu; hatta hemen arkasından kendi görüşüne dayanak oluşturan iki önerme ortaya attı: “İnancımın kökeni, pek çok insanın dünyaya geldiği, ama hiçbirinin bakire bir kadından doğmadığı gerçeğiydi; muhterem Bakire’nin Aziz Yusufla evli olduğunu öğrenince de Efendimiz Hazreti İsa’nın Aziz Yusuf’un oğlu olduğuna inandım, çünkü kimi tarih metinlerinde Aziz Yusufun Efendimiz Hazreti İsa’yı oğlum diye çağırdığını okumuştum. Bunu <i>Il Fioreto della Bibbia</i> diye bir kitapta da okudum.” Bu rasgele seçilmiş bir örnekti; Menocchio sadece bu konuda değil başka konularda da sık sık “fikirlerinin” kaynağı olarak şu ya da bu kitabı gösteriyordu. Peki Menocchio gerçekten neler okumuştu?</p>
</body>
</html>