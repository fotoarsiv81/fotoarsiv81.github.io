<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>28</h3>
<p class="p0">Menocchio’nun konuşmalarında, neredeyse akıl almaz gelecek kadar alışılmamış, kökenleri derine inen bir kültürel tabakanın yeryüzündeki bir çatlaktan çıkar gibi belirdiğini görüyoruz. Şimdiye dek incelenmiş olanlardan farklı olarak, bu vaka, yalnızca yazılı kâğıttan süzülen bir tepkiyi değil, sözlü kültürden kalma azımsanmayacak bir tortuyu da içeriyor. Reform ve matbaanın yaygınlaşması, bu <i>farklı</i> kültürün su yüzüne çıkması için gerekliydi. Çünkü, reform sayesinde, basit bir değirmenci <i>konuşmaya,</i> Kilise ve dünya hakkındaki kendi fikirlerini dile getirmeye cesaret edebilmişti. Matbaa sayesinde de içinde mayalanan müphem, meramını anlatamayan dünya imgelemini ifade edebilecek <i>sözcüklere</i> ulaşabilmişti. Kitaplardan çıkan cümle ve cümle kırpıntılarında fikirlerini formüle edebilecek ve yıllar boyu önce hemşerilerine, sonra da bilgi ve yetkeyle donanmış yargıçlara karşı savunabilecek araçları bulmuştu.</p>
<p>Bu şekilde, sözlü kültürün hareketlerle anlatılan, gevelenen, bağırılan konuşmasıyla yazılı kültürün sayfada berraklaşmış, tonsuz konuşmasını ayıran ölçülemeyecek önemdeki tarihsel sıçrayışı, bizzat tecrübe etmişti. Birincisi, hemen hemen bedenin bir uzantısıydı, ikincisi ise “aklın bir şeyi.” Yazılı kültürün sözlü kültür karşısında kazandığı zafer, temel olarak, soyutun deneysel üzerindeki zaferi olmuştu. Bazı durumlardan kurtulabilmek için her zaman yazıyla iktidarı birbirine kopmaz şekilde bağlayan ilişkiye başvurulabilir. Bürokrat ve ruhban sınıfların bin yıl boyunca hiyeroglif ve ideografiyi tekellerine aldıkları Çin ve Mısır gibi örneklerde bu çok açık görülebilir. İsa’dan on beş yüzyıl önce ilk kez bu tekeli kıran alfabenin icadı, yine de yazılı sözcüğü herkese ulaştırmaya yetmemişti. Ancak matbaa, bunu daha somut bir olanak haline getirdi.</p>
<p>Menocchio, düşüncelerinin özgünlüğünün farkındaydı ve bununla gurur duyuyordu: Bu yüzden de, bunları en yüksek dinsel ve dindışı yetkililere açıklamak istiyordu. Ama aynı zamanda hasımlarının kültürüne de hâkim olma ihtiyacını hissetmekteydi. Yazılı sözcüğün ve yazılı kültüre hâkim olup onu aktarabilme becerisinin iktidarın kaynağı olduğunu anlamıştı, Latince gibi bürokratik (ve dinsel) bir dilin kullanılmasını “yoksula ihanet” olarak nitelemekle kısıtlamamıştı kendisini. Giriştiği polemiğin merceği daha genişti. Burada anlattığımız olaylardan yıllar sonra, Daniel Iacomel adında bir hemşerisine “Anlamıyor musun, engizisyoncular bizim onların bildiklerini bilmemizi istemiyor!” diye haykırmıştı. “Biz” ve “onlar” arasındaki ayrım keskin bir ayrımdı. “Onlar” “üsttekiler”di, güçlü olanlardı - yalnızca Kilise hiyerarşisinin doruğundakiler değil. “Biz” ise köylülerdi. Daniel kuşkusuz ki okuma yazma bilmiyordu (ikinci mahkeme sırasında Menocchio’nun sözlerini aktardığında ifadesini imzalamamıştı). Halbuki Menocchio okumasını da yazmasını da biliyordu: Ama, bu nedenle yetkeye karşı giriştiği uzun mücadelenin yalnızca kendisini ilgilendirdiği düşüncesinde değildi. On iki yıl önce Menocchio’nun Portogruaro engizisyoncusu karşısında belli belirsiz bir biçimde inkâr ettiği “yüce şeyler arama” arzusu, ona yalnızca meşru gelmekle kalmıyor, ayrıca bunu herkesin ulaşabileceği bir şey olarak kabul ediyordu. Bunun yerine, papazların, Venedikli sahafların raflarından “2 soldi”ye satın alınabilecek olan bir bilgi üzerinde tekel hakkı iddia etmeleri, ona yersiz hatta saçma geliyordu. Kültürün bir ayrıcalık olduğu fikri, matbaanın icadıyla ciddi bir biçimde darbe almıştı (ama tabii ki tamamen silinmemişti).</p>
</body>
</html>