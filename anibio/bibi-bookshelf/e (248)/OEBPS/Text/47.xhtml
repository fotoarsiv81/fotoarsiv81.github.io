<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>47</h3>
<p class="p0">Menocchio Concordia’daki hapishanede yaklaşık iki yıl kaldı. 18 Ocak 1586’da oğlu Ziannuto, annesi ve erkek kardeşleri adına Piskopos Matteo Sanudo ve o zamanki Aquileia ve Concordia engizisyoncusu Fra Evangelista Paleo’ya bir dilekçe sundu. Bunu Menocchio’nun kendisi yazmıştı:</p>
<p>“Ben, zavallı mahpus Domenego Scandella, daha önceleri de Kutsal Engizisyon makamına bağışlanmam ve hatam için daha fazla kefaret ödememem için yalvararak başvurmuş olsam da, şimdi çok büyük bir zorluk içinde olduğumdan, evimden alınalı ve böylesi acımasız bir hapis cezasına mahkûm edileli iki yıldan fazla zaman geçtiğini göz önüne almanız için yeniden size yalvarıyorum. Havanın pisliğinden, yolun uzaklığı dolayısıyla sevgili karımı görememekten, yoksullukları yüzünden beni terk etmek zorunda kalan ailemin, çocuklarımın üzüntüsünden, ölmem gerektiği halde niye ölmediğimi bilmiyorum. Bu yüzden, büyük günahımdan ötürü pişman ve üzgün olarak, önce Efendimiz Tanrı’dan, sonra da bu kutsal Mahkeme’den merhamet diliyorum ve beni serbest bırakmaları için yalvarıyorum. Kutsal Roma Kilisesi’nin öğretileri doğrultusunda yaşayacağıma ve Engizisyon’un uygun göreceği kefareti ödeyeceğime dair sizi kesinlikle temin ediyorum ve Tanrı’mıza onların mutluluğu için dua ediyorum.”</p>
<p>Alışılmış yerel deyişlerden arındırılmış (örneğin <i>“Gesia”</i> yerine <i>“Chiesa”</i> sözcüğü kullanılmıştı) kalıplaşmış tevazu ifadelerinin ardında bir avukatın varlığı hissediliyor. Menocchio iki yıl önce kendi savunmasını yazmak üzere kalemi eline aldığında kendisini çok farklı ifade etmişti. Ama bu sefer piskopos ve engizisyoncu geçmişte reddettikleri merhameti göstermeye karar verdiler. İlk iş olarak gardiyan Giovan Battista de’ Parvi’yi çağırdılar. O da onlara Menocchio’nun kaldığı hapishanenin “sağlam ve emniyetli” olduğuna, üç “sağlam ve güvenli” kapı tarafından korunduğuna ve “Concordia kentinde bundan daha sağlam ve amansız bir hapishanenin bulunamayacağına” dair teminat verdi. Menocchio, kararın alındığı gün kentteki katedralin önünde elinde mumla sapkınlıkları konusunda nedamet getirdiği, Aziz Stefano Yortusu’nda ve Kudas Ayini’ne katılıp komünyon aldığı birkaç kez hariç, bu hapishaneden hiç çıkmamıştı (Komünyonu genellikle hapishanede alıyordu). Çoğu cuma, “öleceğinin sanıldığı çok hasta olduğu zamanlar hariç” perhiz yapmıştı. Menocchio hastalığından sonra perhizi kesmişti, “ama kutsal günlerin arifesinde birçok defa bana ‘Yarın bana yalnızca biraz ekmek getir, perhiz yapmak istiyorum, bana et ya da yağlı bir şey getirme,’ demişti.” Gardiyan “birçok defalar,’’ diye ekledi, “hücrenin kapısına usulca yaklaşıp ne yaptığına kulak kabarttım ve dua ettiğini duydum.” Başka zamanlar Menocchio kendisine bir papazın getirdiği kitabı okurken görülmüştü ya da “Yedi mezmur ve duaların bulunduğu <i>Azize Meryem’in Ayinleri’</i>ni okuyordu”; ayrıca “önünde dua edebileceği bir tasvir istemişti, oğlu da getirmişti”. Daha birkaç gün önce Menocchio “hep Tanrı’ya boyun eğdiğini, günahları ve hataları için acı çektiğini, Tanrı’nın ona yardım ettiğini, aksi takdirde hapishanedeki bu acıya on beş gün bile dayanamayacağını, ama bu kadar uzun zaman kalabildiğini” söylemişti. Ayrıca gardiyanına sık sık “eskiden inandığı saçmalıklardan” söz etmiş, “aslında bunların saçmalık olduğunu her zaman bildiğini, hiçbir zaman onlara gerçekten inanacak kadar bağlanmadığını, bu aşırı fikirlerin şeytanın kışkırtmasıyla kafasına girdiğini” söylemişti. Sonuç olarak, pişmanlığında samimi olduğu söylenebilirdi, gerçi diye tedbirli bir biçimde ekliyordu gardiyan “insanların kalplerini tam olarak yalnızca Tanrı okuyabilir.” Bunun üzerine piskopos ve engizisyoncu Menocchio’yu huzurlarına çağırdılar. Ağladı ve yalvardı. Yere kapanıp alçakgönüllülükle merhamet istedi: “Tanrımız Efendimizi kızdırdığım için çok pişmanım, şimdi o saçmalıkları hiç söylememiş olmayı isterdim, onlara körcesine şeytan tarafından itildim, bana ne söylediğini anlayamadan… Bana verilen cezaya ve hapiste oluşuma pişman değilim, tam aksine, büyük bir mutluluk hissettim, ben Kutsal Efendimize dua ederken Tanrı beni hep teselli etti, kendimi cennetteymiş gibi hissettim.” Ellerini kavuşturarak ve gözlerini havaya dikerek, karısı ve çocukları olmasaydı, İsa’ya karşı işlediği suçları ödemek için ölünceye kadar hapiste kalmak isteyeceğini söyledi. Ama “çok yoksuldu”: karısına, yedi çocuğuna ve torunlarına iki değirmen ve iki kiralık tarlayla bakmak zorundaydı. “Acımasız, toprak zeminli, karanlık ve rutubetli” hücresinin sağlığını tamamen yok ettiğini söyledi: “Dört ay boyunca yataktan çıkmadan yattım, bu yıl bacaklarım şişti, gördüğünüz gibi yüzüm de şişti, neredeyse tamamıyla sağır oldum, zayıf düştüm, neredeyse kendimde değilim.” Engizisyon noteri “Gerçekten de bunları söylerken çok solgundu, vücudu sakatlanmış ve çok zavallı görünüyordu,” diye kaydetmişti.</p>
<p>Concordia Piskoposu’yla Friuli Engizisyoncusu bütün bunları gerçek bir dine dönüşün belirtisi saydılar. Hemen Portogruaro belediye başkanını ve birkaç yerel soyluyu çağırdılar (bunların arasında Friuli’nin müstakbel tarihçisi Giovan Francesco Palladio degli Olivi de bulunuyordu) ve kararı hafiflettiler. Montereale köyünün bundan böyle Menocchio’nun müebbet hapishanesi olmasını kararlaştırdılar ve buradan ayrılmasını yasakladılar. Tehlikeli fikirlerini anlatması ya da dile getirmesi kesinlikle yasaklandı. Düzenli olarak günah çıkaracak ve alçaklığının nişanesi olarak üstünde haç olan <i>hatibello</i>’yu da giysilerinin üstüne geçirecekti. Arkadaşlarından Daniele de Biasio, karar çiğnenirse 200 düka ödemek üzere kefil oldu. Menocchio, bedenen ve ruhen dersini almış olarak Montereale’ye döndü.</p>
</body>
</html>