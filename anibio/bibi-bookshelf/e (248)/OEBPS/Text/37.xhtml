<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>37</h3>
<p class="p0">Bedenle dört element arasındaki ilişkide olduğu gibi, çeşitli “ruhların” sıralanması da, <i>Fioretto della Bibbia’</i>da mevcuttu: “Ruhun, bedendeki işlevlerine göre birçok adı olduğu doğrudur. Ruh bedeni canlandırdığında buna öz denir; arzu ettiğinde kalp denir; beden nefes aldığında, tin denir; anladığında ve hissettiğinde yargılama gücü denir; hayal ettiğinde ve düşündüğünde hayal gücü ya da bellek denir; akıl ise ruhun en yüksek eriminde bulunur, mantık ve bilgiyi oradan alırız, bizler Tanrı’nın suretinde olduğumuza göre… ” Bu, Menocchio’nun görüşlerine ancak kısmen uyan bir bölümdü, ama benzerlik kuşkuya yer bırakmıyordu. Bellibaşlı farklılık, tinin ruhun adları arasında sayılmasıydı, üstelik etimolojik olarak bedenin nefes alma faaliyetine bağlanarak. O halde Menocchio’nun ölümlü ruhla ölümsüz tin arasında gözettiği ayrım neye dayanıyordu?</p>
<p>Bu ayrım ona uzun ve karmaşık bir süreç sonucu ulaşmıştı. 16. yüzyıl başlarında Pietro Pomponazzi’nin fikirlerinin etkisi altındaki Padua Üniversitesi hocaları başta olmak üzere, İbn Rüştçü çevrelerde başlayan ruhun ölümsüzlüğü sorunu üzerine yapılan tartışmalara geri dönmeliyiz. Felsefeciler ve hekimler beden öldüğünde bireysel ruhun da -İbn Rüşt’ün varsaydığı faal akıldan farklı bir kavramdı bu- öldüğünü açıkça iddia etmişlerdi. Bu temaları dinsel bir bağlamda inceleyen, Fransisken düşünür Girolamo Galateo ise (Padua Üniversitesi’nde eğitim görmüş, sonra da sapkınlık nedeniyle müebbet hapse mahkûm edilmişti), ölümden sonra selamete kavuşanların ruhlarının Kıyamet Günü’ne kadar uyuduğunu ileri sürmüştü. Büyük bir ihtimalle onun izinden giden Eski Fransisken Paolo Ricci de (daha sonra Camillo Renato adıyla tanınacaktı) ruhun uyuması doktrinini yeniden ortaya atmış, bedenle birlikte ölmeye mahkûm <i>anima</i> ile, Kıyamet Günü’nde yeniden canlanacak olan <i>animus</i>’u birbirinden ayrı tutmuştu. Valtellina’da sürgünde bulunan Renato’nun doğrudan etkisiyle, bu doktrin, muhalefetle karşılaşmasına rağmen, Venedikli Anabaptistler tarafından da benimsenmişti. Onlar “ruhun <i>(anima)</i> hayat olduğuna ve insanoğlu ölse bile insanda hayatı sağlayan bu tinin <i>(spiritus)</i> Tanrı’ya gittiğine, hayatın yeryüzüne indiğine ve artık iyiyle kötüyü birbirinden ayırt edemediğine, Efendimizin bütün insanları uyandırdığı Kıyamet Günü’ne kadar uyuduğuna” inanıyorlardı; bunun tek istisnası günahkârlardı, “mezardan öte bir cehennem olmadığına göre”, onlar için hiçbir hayat geleceği de yoktu.</p>
<p>Padua Üniversitesi’ndeki profesörlerden Friuli’deki değirmenciye: Bu etkiler ve ilişkiler zinciri gerçekten de tuhaf; ama tarihsel olarak akla yatkın, çünkü son halkayı büyük olasılıkla kimin oluşturduğunu biliyoruz: Menocchio’nun çocukluk arkadaşı Polcenigo rahibi Giovanni Daniele Melchiori. 1579-80’de, Menocchio’nun mahkemesinden birkaç yıl önce, o da Concordia Engizisyon Mahkemesi tarafından sapkınlıkla suçlanmış ve “alt dereceden zanlı” bulunmuştu. Kilisedeki meslektaşları tarafından ona karşı ileri sürülen suçlamalar bol ve çeşitliydi: fahişe tüccarlığı ve alçaklıktan tutun da kutsal şeylere (örneğin kutsanmış ekmeğe) saygı göstermemeye kadar. Melchiori köy meydanında “cennete ancak Kıyamet Günü’nde gideceğiz,” demişti. Mahkemesinde Melchiori bunu söylediğini inkâr etti, ama ismini hatırlayamadığı “Fanolu bir rahibin” yazdığı <i>Discorsi predicabili</i> adındaki bir kitaptan okuduklarına dayanarak, bedensel ve ruhsal ölüm arasındaki aynından söz ettiğini kabul etti.</p>
<p>Engizisyoncuların önünde büyük bir kendine güven içinde dört başı mamur bir vaazla derdini döktü: “Bedensel ve ruhsal ölümden söz ederken, birbirinden farklı iki ölüm türü olduğunu söylediğimi hatırlıyorum. Bedensel ölüm herkesin başına geldiği halde, ruhsal ölüm yalnızca günahkârlara özgüdür; bedensel ölüm bizi yaşamdan yoksun bırakır, ruhsal ölüm yaşamdan ve Tanrı’nın inayetinden yoksun bırakır; bedensel ölüm bizi dostlarımızdan ayırır, ruhsal ölüm azizlerden ve meleklerden ayırır; bedensel ölümle dünya nimetlerinden yoksun kalırız, ruhsal ölümle ilahi nimetlerden; bedensel ölüm bizi dünya kazancından mahrum kılar, ruhsal ölüm kurtarıcımız İsa Mesih’in bütün erdemlerinden; bedensel ölüm bizi yeryüzü krallığından koparır, ruhsal ölüm ilahi krallıktan; bedensel ölüm bizi duyarlılıktan yoksun bırakır, ruhsal ölüm duyarlılıktan ve akıldan; bedensel ölüm hareket kabiliyetimizi elimizden alır, ruhsal ölüm taş gibi hareketsizleştirir; bedensel ölüm bedenin kokuşmasına yol açar, ruhsal ölüm ruhun kokuşmasına; bedensel ölüm bedeni toprağa verir, ruhsal ölüm ruhu cehenneme; günahkârın ölümü korkunçtur, tıpkı Davud’un Mezmurlar’ında okuduğumuz gibi <i>’mors peccatorum pesima’,</i> halbuki iyinin ölümü aynı [kaynakta] aziz diye geçer, <i>’pretiosa in conspettu Domini mors sanctorum eius’;</i> günahkârın ölümüne ölüm denir, iyininkine uyku, İncil Yazan Aziz Yuhanna da öyle söyler, <i>’Lazzaruz amicus noster dormit’,</i> başka bir yerde de <i>’non est mortua puella sed dormit’</i> der; günahkâr ölümden korkar ve ölmemek ister, iyi ölümden korkmaz ama Aziz Pavlus’la birlikte der ki <i>’cupio dissolvi et esse cum Christo’.</i> İşte açıkladığım ve vaaz ettiğim bedensel ölümle ruhsal ölüm arasındaki fark budur: Eğer yoldan saptıysam, sözümü geri almaya ve yanlışımı düzeltmeye hazırım.”</p>
<p>Kitap elinin altında değilse bile, Melchiori içeriğini kusursuz olarak -hatta kelimesi kelimesine- hatırlıyordu. Bunları, Augustinus mezhebinden bir keşiş olan (papaz değil) Panolu Sebastiano Ammiani’nin derlediği, vaizler arasında elden ele dolaşan elkitabı <i>Discorsi predicabili per documento del viver christiano’</i>nun 34. konuşmasında okumuştu. Ama masum retorik çelişkilerin bu hesaplı oyununda, Melchiori, sapkın bir yoruma yol açabilecek esas cümleyi diğerlerinden ayırmıştı: “Günahkârın ölümüne ölüm denir, iyininkine uyku.” Hiç kuşkusuz, “Cennete ancak Kıyamet Günü’nde gideceğiz,” diyecek kadar ileri gittiğine göre, bu kelimelerin ne anlama gelebileceğinin de farkındaydı. Ama engizisyoncular ondan çok daha dikkatsiz ve bilgisiz çıktılar. Melchiori’nin fikirleri hangi sapkınlıkla ilişkilendirilebilirdi? Melchiori’nin “<i>ad</i> <i>perfidam, impiam eroneam, falsam etpravam hereticorum sectam… nempe Armenorum, nec non Valdensium et Ioannis Vicleff’</i>e bağlı olduğu suçlaması bu aymazlığı gösteriyor. Anlaşılan, Concordia engizisyoncuları ruhun uykusu doktrininin Anabaptist çağırışımlarını fark edemiyordu. Şüpheli, ama müphem bir kökene dayanan bu savlarla karşılaşınca, münazara elkitaplarından yüzyıllık tanımları kazıp çıkarırlardı. Menocchio’nun davasında da aynı şeyin olduğunu göreceğiz.</p>
<p>Melchiori’nin mahkemesinde, ölümlü “ruhla” ölümsüz “tin” arasındaki aynından söz edilmedi. Yine de, ruhun Kıyamet Günü’ne kadar uyuduğunu ileri sürerken, dayandığı bellibaşlı varsayım buydu. Bu ayrım, Menocchio’ya Polcenigo rahibi aracılığıyla ulaşmış olmalıydı.</p>
</body>
</html>