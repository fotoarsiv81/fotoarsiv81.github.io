<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>60</h3>
<p class="p0">Savignano sul Panaro değirmencisi vakasında, kültürlü ve toplumsal olarak etkili çevrelerle daha yakın ilişkiler söz konusuydu. l565’te Modena Piskoposu adına yaptığı bir teftiş gezisinde, Fra Gerolamo da Montalcino, kendisine “cariyesi olan bir Lutherci” olarak gösterilen Pighino ile karşılaşmıştı. Gezisini anlatırken, keşiş onu “günah kadar çirkin, kısa boylu, sefil, hasta bir köylü” olarak tanımlamış ve şunu eklemişti: “Onunla konuşmak beni şaşırttı, çünkü yanlış ama zekice şeyler söylüyordu, bunları bir soylunun evinde öğrendiğine hükmettim.” Beş yıl sonra, Ferrara’da Engizisyon tarafından mahkemeye çıkartıldığında Pighino birçok Bolognalı soylunun evinde hizmetkâr olarak çalıştığını söyledi: Natale Cavazzoni, Giacomo Mondino, Antonio Bonasone, Vincenzo Bolognetti ve Giovanni d’Avolio. Bunlardan herhangi birinin evinde dinsel tartışmalar olup olmadığı sorulduğunda da işkence tehdidi altında bile şiddetle reddetti. Daha sonra yıllar önce Savignano’da karşılaştığı keşişle yüzleştirildi. Fra Gerolamo o zamanlar Pighino’nun bu “yanlış ama zekice” şeyleri Bolognalı bir soylunun evinde, ne olduğu belirtilmeyen “okumalar” yapmış bir kişiden öğrendiğini söylediğini iddia etti. Keşişin belleği zayıflamıştı: çok zaman geçmişti. Söz konusu soylu kişinin ve “okumaları” yapanın -büyük bir ihtimalle bir papaz- isimlerini hatırlamıyordu. Ama Pighino hepsini inkâr etti: “Peder, hiç hatırlamıyorum.” Ona uygulanan ateş işkencesi altında bile (askıdan kurtulmuştu, çünkü fıtığı vardı) bir şey itiraf etmedi.</p>
<p>Ama bazı bilgileri sakladığı kuşku götürmez. Yine de ağzı sıkılığının ardındakileri görmenin bir yolu olabilir. Keşişle yüzleşmesinden bir gün sonra (11 Eylül 1570) engizisyoncular yine Pighino’dan evlerinde hizmet ettiği Bolognalı soyluların isimlerini söylemesini istedi. Pighino listeyi tekrar etti, ama dikkatlerden kaçan bir değişiklikle: Vincenzo Bolognetti yerine Vincenzo Bonini’nin adını verdi. Bu da bizde, Pighino’nun sessizliğiyle korumaya çalıştığı kişinin Bolognetti olabileceği kuşkusunu doğuruyor. Eğer böyleyse (elimizde kanıt yok) Pighino’yu böylesine derinden etkilemiş “okumaları” kim yapmış olabilir?</p>
<p>Bir olasılık, daha çok Camillo Renato adıyla bilinen ünlü sapkın Paolo Ricci. Ricci, 1538’de Bologna’ya gelişinden sonra (o sıralar hümanist bir adla, Lisia Fileno adıyla geziyordu) iki yıl boyunca Danesi, Lambertini, Manzoli ve Bolognetti gibi soylu ailelerin çocuklarına mürebbilik yapmıştı. 1540’ta Engizisyon huzurunda kendi savunması için yazdığı <i>Apologia</i>’nın bir bölümünde de Bolognetti’ye atıfta bulunuyordu. Fileno burada, Azize Meryem’e İsa’nınkine eşit ya da daha çok güç atfeden köylülerin ve kitlelerin samimi antropomorfik inançlarından yola çıkarak, batıl inançlardan arınmış, İsa merkezli bir din öneriyordu: “Yine kendi kulaklarımla duydum ki, köylülerin ve kitlelerin çoğu kutsal Meryem’in güç ve inayet bahşetme açısından İsa Mesih’e eşit olduğuna inanıyorlar, hatta kimileri onu daha da büyük olarak görüyor. Dayandıkları neden de şu: Dünyevi anne, oğluna bir şey yaptırmak için sadece istek belirtmez, gerekiyorsa onu zorlayabilir de; analık hukuku annenin oğlundan daha büyük olmasını şart koşar. Köylüler, gökyüzünde kutsal Bakire Meryem ile oğlu İsa Mesih arasında da her şeyin böyle olduğuna inanıyoruz diyorlar.” Fileno, kâğıdın kenarına da “Bunu Bologna’da 1540 yılında Şövalye Bolognetti’nin evinde duydum,” diye eklemişti. Bu, gördüğümüz gibi, özel bir anıydı. Acaba Fileno’nun Bolognetti’nin evinde karşılaştığı “köylülerden” biri de Pighino muydu? Eğer öyleyse, Savignanolu değirmencinin Ferraralı engizisyonculara yaptığı kısıtlı itiraflarda otuz yıl önce Fileno’dan duyduğu fikirlerin bir yankısını bulabiliriz. Pighino’nun sapkın fikirlerinin başlangıcını çok daha yeni bir tarihe -önce on bir, daha sonra yirmi ya da yirmi iki yıl öncesine- dayandırdığını biliyoruz, bu da İnciller’i halk dilinde okuduğu tarihe denk düşüyordu. Ama bu tarih konusundaki tereddütü, engizisyoncuları şaşırtmayı amaçlayan bilinçli bir planın parçası olabilirdi. Paolo Ricci-Lisia Fileno’nun Gerolamo da Montalcino’nun belirttiği gibi bir papaz değil, Kilise’den ayrılmış bir keşiş olması, Montalcino yalnızca bir tahmin yürüttüğü için, bir sorun çıkarmıyor.</p>
<p>Gerçekten de eğitimli ve incelikli hümanist Lisia Fileno ile değirmenci Pighino Baroni’nin; yani “şişman”ın arasında bir karşılaşma ve tartışma olasılığı, ne kadar büyüleyici de olsa sadece bir tahmin. Ancak kesin olan, 1540 Ekimi’nde Fileno’nun, Giovanni Domenico Sigibaldi’nin Kardinal Morone’ye yazdığı gibi “Modena bölgesinde köylülere fesat saçarken” tutuklanmış olduğuydu. Fileno ile birlikte “aynı Lutherci uğraşla meşgul” bir başka kişi daha vardı: “İsmi Turchetto’ydu, Turco ya da Turca adında birinin oğluydu.” Bu kişi büyük bir ihtimalle, Menocchio’nun bir zamanlar görmüş olabileceği Servetus’un <i>De Trinitatis erroribus</i>’unun o esrarengiz İtalyanca çevirisini yapan, Turca takma adlı Giorgio Filaletto’ydu; O devirde hümanist kökenli sapkınları köylüler dünyasına bağlayan ince ipliklere ayaklarımız o kadar değişik şekillerde dolanıyor ki.</p>
<p>Ancak bu kadar çok şey söyledikten sonra, dinsel köylü köktenciliğinin tezahürlerini dışarıdan -ve yukarıdan- aldığı etkilere bağlamanın olanaksızlığı konusunda daha fazla ısrar etmek gereksiz. Pighino’nun fikirleri de, onun yalnızca sapkın çevrelerde dolaşımda olan motifleri edilgen bir biçimde almakla yetinmediğini gösteriyor. En özgün iddiaları -Meryem’in yoksul kökenli oluşu, cennette “büyüklerle” “küçükler” arasındaki eşitlik gibi- tam da o yıllarda Scolio’nun <i>Settennario</i>’sunda dile getirilen köylü eşitlikçiliğini açık bir biçimde yansıtıyor. Nitekim, “beden öldüğünde ruh da ölür” kavramı, içgüdüsel bir köylü maddeciliğinden esinlenmiş görünüyor. Ancak bu konuda Pighino’nun izlediği yol daha karmaşıktı. Her şeyden önce, ruhun ölümlülüğü konusundaki inancı, cennetteki kutsanmışların arasındaki eşitlik inancıyla çatışıyor gibiydi. Bu çelişkiye dikkat çeken engizisyoncuya Pighino şu açıklamayı yaptı: “Selamete kavuşmuş olanların ruhlarının cennette uzun bir süre kaldıklarına, ama sonunda Tanrı istediği anda onların da hiçliğe dönüştüğüne ve hiç acı çekmediklerine inanıyorum.” Bir süre önce “ruhun sonunda bittiğine ve hiçe dönüştüğüne” inandığını söylemiş, şunları eklemişti: “Ve bunu ‘Gökyüzü ve yeryüzü geçecek, ama Benim Kelamım kalacak’ diyen Efendimiz Tanrı’nın sözlerine dayanarak düşündüm. Bundan, eğer cennet bir gün sona erecekse, ruhumuzun haydi haydi sona ereceği sonucunu çıkardım.” Bütün bunlar, 1540 tarihli <i>Apologia</i>’sından bildiğimiz, Fileno’nun Bologna’dayken savunduğu ölümden sonra ruhların uyuması doktrinini hatırlatıyor. Bu da, Pighino’nun meçhul “öğretmeninin” Fileno olduğu iddiasına bir kanıt daha oluşturmakta. Ama, Pighino’nun tavrının, zamanın sapkın grupları arasında dolaşımda olan doktrinlerden çok daha köktenci bir biçimde maddeci olması, kayda değer. Gerçekten de, <i>kutsanmışların</i> da ruhlarının sonunda yok olacağını ileri sürmüştü; Kıyamet Günü’nde dini bütünlerin ruhlarının kurtulacağını ileri süren Venedikli Anabaptistlerin dediği gibi yalnızca <i>lanetlenenlerin</i> ruhlarının değil. Tabii Pighino’nun özellikle böyle uzun bir aradan sonra, Bologna’da duymuş olduğu, kuşkusuz muğlak felsefi terimlerle yüklü tartışmaları yanlış anlamış olması da mümkün. Ama ne olursa olsun, tıpkı Kutsal Yazılar hakkındaki fikri gibi bu da kayda değer bir çarpıtma. Fileno, <i>Apologia</i>’sında, ruhların uyumasıyla ilgili doktrine yapılan atıfları yalınzca Kilise Uluları’nın yazılarında değil, Kutsal Yazıların ta kendisinde gözleriyle gördüğünü ileri sürmüş, ama nerede gördüğünü belirtmemişti. Halbuki Pighino, örneğin Aziz Pavlus’un Selanikli inananları, Mesih’e bağlı olarak gözlerini kapayanların onunla birlikte dirileceğini söyleyerek teselli ettiği bölüme atıfta bulunmamıştı. Ruhtan hiç söz edilmeyen daha bildik başka bir bölümden söz etmişti. Ruhun sonunda yok olacağı tezine, niçin dünyanın yok olacağı tezinden yola çıkarak varıyordu? Büyük ihtimalle Pighino <i>Fioretto della Bibbia</i>’dan bazı bölümleri yansıtıyordu - hatırlayacağımız gibi, bu onun okuduğu az sayıda kitaptan biriydi (daha önce, belki temkin adına, bu kitaba sahip olduğunu ama “onu okumadığını” iddia etmiş olmasına rağmen).</p>
<p><i>Fioretto’</i>da şunlar söyleniyordu: “Ve Tanrı’nın yoktan var ettiği her şey ebedidir ve sonsuza dek baki kalacaktır. Bu ölümsüz şeyler, melekler, ışık, dünya, insanoğlu ve ruhtur.” Ancak hemen önce farklı bir sav ileri sürüyordu: “Başlangıcı ve sonu olan bazı şeyler vardır: bunlar dünya ve görülebilir yaratılmış şeylerdir. Bir de bir başlangıcı olan ama sonu olmayacak şeyler vardır, bunlar da melekler, ve hiçbir zaman sona ermeyecek olan ruhlarımızdır.” Daha sonra, ruhların yaradılışı konusunda “birçok düşünürün düştüğü” büyük hatalardan söz edilirken, şunlar söyleniyordu: “Bütün ruhlar birdir, elementler de beş tanedir, dördü yukarıda belirttiklerimizdir, bir de beşincisi vardır ki, ona da <i>orbis</i> denir: ve Tanrı’nın Adem’le diğerlerinin ruhunu bu <i>orbis’</i>ten yaptığı söylenir. İşte bu nedenle de dünyanın asla sona ermeyeceğini, çünkü insanoğlunun öldüğünde kendi elementlerine döndüğünü iddia ederler.” <i>Fioretto’</i>nun eleştirdiği İbn Rüştçü düşünürler, ruh ölümsüzse dünyanın da ebedi olduğunu öğretmişlerdi; Pighino da, dünya yok olacaksa <i>(Fioretto’</i>nun<i> </i>da bir noktada değindiği gibi) ruhun da ölümlü olduğu “sonucuna varıyordu”. Bu köktenci tersine çevirme, onun da <i>Fioretto’</i>yu en azından kısmen, Menocchio gibi okuduğunu göstermekteydi: “Bütün dünyanın, yani havanın, toprağın ve bu dünyaya ait bütün güzelliklerin Tanrı olduğuna inanıyorum… çünkü insanoğlunun Tanrı’nın suretinde ve ona benzer olarak yaratıldığını söylüyoruz, insanda da hava, ateş, toprak ve su var, buradan da şunu çıkarıyoruz, hava, toprak, su ve ateş Tanrı’dır.” Menocchio, insanoğlunun dört element temelinde dünyayla özdeşliğinden, (“buradan da şunu çıkarıyoruz”) dünyanın ve Tanrı’nın bir olduğu sonucuna varmıştı. Pighino’nun dünyanın sonu olmasından ruhun nihai ölümlülüğünü çıkarsaması (“sonucunu çıkardım”) insanoğluyla dünya arasında bir özdeşliği de işaret ediyordu. Menocchio’dan daha tedbirli olan Pighino, Tanrı ile dünya arasındaki ilişkiden söz etmemişti.</p>
<p>Pighino ve Menocchio’nun <i>Fioretto’</i>yu benzer bir biçimde okuduğu tezi biraz keyfi bulunabilir. Ama ikisinin de Friuli ve Perrara’da engizisyoncular üstlerine geldiğinde aynı çelişkiye yuvarlanmış olmaları anlamlı. Engizisyoncular, ruhun ölümsüzlüğü reddedilirse, cennetten bahsetmenin anlamı nedir diye sordu: Bu İtirazın Menocchio’yu nasıl içinden çıkılmaz yeni bir çelişkiler açmazına götürdüğünü gördük. Pighino bu ikilemi ruhların nihai yok olmasıyla son bulan geçici bir cennetten söz ederek çözmüştü.</p>
<p>Gerçekten de birbirlerinden yüzlerce kilometre ötede yaşamış ve hayatlarında karşılaşmamış olan bu iki değirmenci, aynı dili konuşuyor, aynı kültürü paylaşıyordu. Pighino şöyle söylüyordu: “Demin sözünü ettiklerim dışında hiçbir kitap okumadım, bu yanlışları da kimseden öğrenmedim; bunlar kendi hayallerimden doğdu ya da belki şeytan bu şeyleri kafama soktu, öyle inanıyorum: Çünkü birçok defa beni kovaladı ve gece gündüz, bazı hayallerle, rüyalarla karşıma çıktığında onunla tıpkı bir insanmış gibi mücadele ettim. Sonunda onun bir tin olduğunu kavramaya başladım.” Menocchio’ya gelince: “Ben hiçbir zaman bir sapkına yaklaşmadım; ama kıvrak bir zekâm var, bilmediğim yüksek konuları araştırmak istedim… Bu sözler ağzımdan çıktı, çünkü ayartılmıştım… Bu şeylere inanmamı sağlayan şeytandı… Şeytan ya da başka bir şey beni ayarttı… Sahte tin beni doğru olmayan bu sahte şeylere inandırmak için hep peşimdeydi… Bir peygamber olduğumu düşündüm, çünkü kötü tin bana rüyalar ve safsatalar göstermişti… Dostlarım, takipçilerim varsa öleyim, tek başıma okudum…” Ve yine Pighino: “Her insanın kendi dininde kalması gerektiğini söylemek istedim, yani Yahudilerin, Türklerin ve diğer inançtakilerin…” Ve Menocchio: “Bu tıpkı dört askerin ikişer ikişer karşı saflarda çarpışması gibi; biri bir taraftan öbürüne geçerse hain sayılmaz mı? İşte bu yüzden eğer bir Türk kendi hukukunu terk eder ve Hıristiyan olursa, yanlış yapmış olur diye düşündüm, bir Yahudi de Türk ya da Hıristiyan olursa yanlış yapmış olur, kendi inançlarını terk eden diğerleri de…” Bir tanığa göre Pighino şunları söylemişti: “Ne cehennem var ne de araf, bunlar para uğruna papazlar ve keşişler tarafından uydurulmuş…” Engizisyonculara da şöyle açıklamıştı: “Cenneti hiçbir zaman inkâr etmedim, ama ‘Ah Tanrım, cehennem ve araf nerede olabilir?’ diye sordum, çünkü yeraltının toprak ve suyla dolu olduğunu, orada cehennem ya da araf olamayacağını, ikisinin de yaşadığımız sürece yeryüzünde olduğunu düşündüm…” Menocchio’ya gelince, o da şunu söylemişti: “İnsanların barış içinde yaşayabileceğinin vaaz edilmesi hoşuma gidiyor, ama cehennem hakkında vaaz verilmesi, Pavlus şunu dedi, Petrus bunu dedi diye, bunun bir ticaret, diğerlerinden daha çok şey bilen insanların bir icadı olduğunu düşünmeme yol açıyor… Cennetin var olduğuna inanmıyordum, çünkü nerede olduğunu bilmiyordum.”</p>
</body>
</html>