<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>21</h3>
<p class="p0">“Bu ülkelerin insanlarının değişik kanunları var, çünkü kimi güneşe, kimi - ateşe, kimi ağaçlara, kimi yılanlara, diğerleri de sabah karşılarına çıkan ilk şeye tapıyorlar. Bazıları da tasvirlere ve putlara tapıyor…” Mandeville bu gözlemleri, seyahatlerinin ikinci bölümünün başında, Hint kıyısı açıklarında Chana adındaki küçük adadan bahsederken aktarıyordu. Burada ve daha sonra birçok kez Menocchio’yu o kadar “sarsmış olan kanunlardan”, çeşitli inanç ve dinsel geleneklerden söz ediyordu. Mandeville’in anlatımlarıyla, uzak ülkelerle ilgili olarak yaptığı çoğunluk hayali betimlemelerle Menocchio’nun zihinsel evreni olağanüstü derecede genişlemişti. Artık bu evren Montereale, Pordenone hatta Venedik -bir değirmenci olarak içinde yaşadığı dünya- ile sınırlı değildi; Hindistan’ı, Cathay’ı, yamyamların, Pigmelerin ve köpek kafalı insanların yaşadığı adaları da kapsıyordu. Mandeville Pigmeler konusunda, olağanüstü başarı kazanan bir sayfa yazmıştı: “Üç karış boyunda, kısa insanlar: hem kadınlar hem de erkekler, küçük oldukları için güzel ve zarifler. Altı aylıkken evleniyorlar, iki ya da üç yaşında çocukları oluyor, altı ya da yedi yıldan fazla yaşamıyorlar: sekiz yaşındakiler çok ihtiyar kabul ediliyor. Bu Pigmeler ipek ve pamuğu ve dünyadaki her şeyi işlemekte çok hünerli, büyük ustalar. Bu ülkedeki kuşlarla sık sık savaşıyorlar, çoğunluk onlar tarafından kapılıp yem oluyorlar. Bu küçük insanlar ne tarlada ne de bağda çalışıyor, ama etraflarında toprağı işleyen bizim boyumuzda insanlar var. [Pigmeler] onları, tıpkı onlar bizim aramızda yaşasaydı yapacağımız gibi, küçük görüyorlar…”</p>
<p>Pigmelerin “bizim boyumuzdaki insanlar” için duyduğu küçümseme, bu kitabın Menocchio’da yarattığı sarsıntıyı açıklayan anahtardı. Mandeville’in betimlediği geleneklerin ve inançların çeşitliliği, Menocchio’nun kendi inanç ve eylemlerinin kökenini sorgulamasına neden olmuştu. Bu büyük kısmı hayali adalar, doğduğu ve yaşadığı dünyayı Arşimet gözüyle görmesini sağlamıştı. “O kadar çeşit ırk ve… değişik kanunlar”, “kiminin şöyle, kiminin böyle yaşadığı birçok ada”, “çok farklı ulusların kimi böyle, kimi şöyle düşünüyor”; Menocchio bu noktayı mahkeme boyunca sürekli tekrarlayıp durmuştu.</p>
<p>Aynı yıllarda, Périgordlu bir soylu, Michel de Montaigne de, Yeni Dünya’daki yerliler hakkındaki öyküleri okudukça benzeri bir izafiyet şoku yaşamıştı. Ama Menocchio, Montaigne değildi, yalnızca kendi kendini yetiştirmiş bir değirmenciydi. Hayatı hemen hemen tümüyle Montereale köyünün duvarları arasında geçmişti. Ne Yunanca ne de Latince (en fazla birkaç dua parçası) biliyordu; yalnızca birkaç kitap okumuştu, o da çoğunluk tesadüfi. Bu kitaplardaki her kelimenin anlamını deşmiş, zorlamış, yemiş yutmuştu. Her birinin üstüne yıllarca kafa yormuş, yıllarca kelimeler ve cümleler belleğinde mayalanmıştı. Bir örnek, bu uzun ve zorlu gelişimi ortaya koyabilir. Mandeville’in <i>Seyahatler</i>’inde, “İnsanların kaçamadığı zaman birbirlerini yedikleri Dondun adasına, başka 54 ada üzerinde de hüküm süren kralının gücüne ve bu adalarda oturan değişik türde insanlara dair” başlıklı 148. bölümde Menocchio şu sayfaya rastlamıştı:</p>
<p class="ara05"></p>
<p>Bu adada farklı yapıda halklar yaşar, çünkü babası oğlunu, oğlu babasını, kocası karısını, karısı kocasını yer. Bir baba, bir anne ya da bir arkadaşları hastalanınca, oğul ya da aralarından biri hemen rahibe gider ve puttan bilgi alması için yalvarır; put da şeytanın yardımıyla hastanın bu vesileyle ölmeyeceğini haber verir ve nasıl iyileştirilebileceğini söyler; bunun üzerine oğul geri döner, babasını iyileştirene kadar putun emrettiklerini uygular. Kocalar karıları, arkadaşlar birbirleri için aynı şeyi yaparlar. Ama eğer put, (hasta kişinin) ölmesi gerektiğini söylerse, o zaman rahip oğul, eş ya da arkadaşla birlikte hastanın yanına gider, ağzına bir kumaş parçası sokup nefes almasını engellerler, boğarak onu öldürürler; sonra da vücudu parçalara ayırıp bütün arkadaşlarını onun cesedini yemeye davet ederler; mümkün olduğu kadar çok kavalcı çağırır ve büyük bir coşku ve saygıyla yerler. Böylece her şeyi yedikten sonra, kemikleri alarak gömerler, bir yandan da şarkı söyleyerek büyük bir tören yaparlar: Bu törene katılmayan akrabalar ve arkadaşlar çok ayıplanır; utanç ve üzüntü çekerler, çünkü artık arkadaş olarak kabul edilmezler. Dostlar ölenin etini artık daha fazla acı çekmesin diye yediklerini söylerler: ölünün eti azsa, zayıfsa, sebepsiz yere acısını dindirmekte geciktikleri için büyük bir günah işlediklerini; ölünün eti çoksa, şişmansa, bir an önce cennete yollayabildikleri, çok fazla acı çekmesine izin vermedikleri için mutlu olduklarını söylerler…</p>
<p class="ara05"></p>
<p>Bu törensel yamyamlık betimlemesi Menocchio’yu çok güçlü bir biçimde etkilemişti (aynı şekilde Leonardo’yu da etkilemiş, onu insanlardaki şeytanı paylamaya kadar götürmüştü). Bu, 22 Şubat’ta yapılan soruşturmada açıkça ortaya çıkıyordu. Piskopos vekili belki bininci kez “Fikirlerini paylaştığın arkadaşların kimler, söyle?” diye sorunca, Menocchio şöyle cevap verdi: “Efendim, bu fikirlere sahip başka hiç kimseyle karşılaşmadım; fikirlerim kendi kafamdan çıktı. Şu anda Monte Real’de yaşayan papazımız Peder Andrea da Maren’den bir kitap ödünç alıp okuduğum doğrudur. Kitabın adı <i>Il cavallier Zuanne de Mandavilla</i> idi; zannediyorum Fransız’dı, ama günlük İtalyan dilinde basılmıştı. Galiba bana beş ya da altı yıl önce kitabı vermişti, ama ancak iki yıl önce iade ettim. Bu kitap Kudüs’e yapılan bir yolculuğu ve Yunanlılarla papa arasındaki kimi farklılıkları anlatıyor; ayrıca Büyük Han’ı, Babil şehrini, Rahip Jehan’ı, Kudüs’ü, ayrıca kimisi böyle kimisi şöyle yaşayan insanların bulunduğu birçok adayı anlatıyor. Sonra o şövalyenin sultana gittiğini, sultanın ona papazları, kardinalleri, papayı ve Kilise görevlilerini soruşunu anlatıyor; o da Kudüs’ün bir zamanlar Hıristiyanlara ait olduğunu söylüyor, ama daha sonra Tanrı’nın Hıristiyanların ve papanın kötü yönetiminden dolayı Kudüs’ü onların elinden aldığını söylüyor. Ayrıca kitabın bir yerinde birisi öldüğünde nasıl…” Bu noktada engizisyoncu sabırsızca Menocchio’nun sözünü keserek ona “bu kitabın kaos hakkında bir şey söyleyip söylemediğini” sordu. Menocchio da cevap verdi: ’’Hayır efendim, ama bu konuda <i>Fioretto della Bibbia</i>’da bir şeyler okudum; bu kaosla ilgili söylediğim öbür şeyleri kendi kafamdan çıkardım.” Hemen arkasından da yarım kalan tartışmayı özetledi: “Şövalye Mandeville’in yazdığı o kitapta ayrıca insanlar hastalanıp ölüme yaklaşınca rahibe gittiklerini, rahibin bir puta sorduğunu, bu putun hastanın ölüp ölmeyeceğini söylediğini, eğer ölecekse papazın onu boğduğunu, sonra da birlikte ölüyü yediklerini anlatıyor: eğer tadı iyiyse günahsızmış, tadı kötüyse birçok günahı varmış, onun bu kadar uzun yaşamasına izin verdikleri için hata yaptıkları ortaya çıkıyormuş. Ben de buradan kalkarak düşündüm ki, beden öldüğünde ruh da ölür, çünkü çeşit çeşit milletten bazıları bir şeye inanıyor, bazıları başka şeye.”</p>

<p>Menocchio’nun oyuncu belleği, bir kere daha kelimeleri ve cümleleri eritmiş, yerlerini değiştirmiş ve yeniden yoğurmuştu. Zayıf beden (tadı) kötü, şişman beden de (tadı) iyiye dönüşmüştü. Terimlerin (iyi, kötü) hem ahlaki hem de gastronomik olarak yer değiştirmesi, günahı öldürenlerden “alıp öldürülene yüklemişti. Yani, (tadı) iyi olan günahsız, (tadı) kötü . olansa günahkârdı. Bu noktada Menocchio, vardığı sonucu ortaya attı: öbür dünya yoktur, müstakbel cezalar ve ödüller yoktur, cennet de cehennem de yeryüzündedir, ruh ölümlüdür. Her zaman olduğu gibi saldırgan bir biçimde metni çarpıtıyordu (ama bunu tümüyle bilinçsizce yaptığı açıktı). Kitaplarına yönelttiği sayısız soru, yazılı kâğıdın çok ötesine geçiyordu. Ama bu özel durumda, metnin işlevi hiç de ikinci planda değildi: <i>“Ben de buradan kalkarak</i> düşündüm ki, beden öldüğünde ruh da ölür, <i>çünkü çeşit çeşit milletten bazıları bir şeye inanıyor, bazıları başka şeye.”</i></p>
</body>
</html>