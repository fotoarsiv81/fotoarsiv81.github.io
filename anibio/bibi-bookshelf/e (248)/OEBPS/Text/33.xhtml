<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>33</h3>
<p class="p0">Menocchio’nun didiklediği kitapların arkasında, okuması sırasında kullandığı bir yöntemi saptadık; ve onun da arkasında sözlü kültürün sağlam bir katmanının -en azından evren kuramında- doğrudan doğruya yüzeye çıktığını gördük. Ama Menocchio’nun fikirlerinin bazılarının <i>De Trinitatis erroribus</i> gibi karmaşık bir metnin uzak bir yankısı olduğunu ileri sürmek, adımlarımızı yeni baştan gözden geçirmemiz gerektiği anlamına gelmez. Eğer doğruysa bu yankı, güçlü bir maddeci unsur taşıyan âlimane bir kavramın, popüler maddeciliğe (hemşerileri için daha da basitleştirilmiş) tercümesi olarak görülmelidir. Tanrı, Kutsal Ruh, ruh - hiçbiri ayrı ayrı özler olarak var olmaz. Yalnızca Tanrısallığın massettiği madde, dört elementin karışımı vardır. Bir kere daha Menocchio’nun sözlü kültürünün temellerini kazıyoruz.</p>
<p>Onunki dinsel bir maddecilikti. Tanrı hakkında böylesi bir yorum -“bizi aldatmak Kutsal Yazılar’ın bir ihanetidir, eğer o gerçekten her şeye kadir Tanrı olsaydı, kendini bize gösterirdi”- açıkça papazların ve kitaplarının ona sözünü ettiği o Tanrı’nın inkârıydı. O kendi Tanrısı’nı her yerde görüyordu: “Bu her şeye kadir Tanrı nedir? - yeryüzünün, suyun ve havanın yanında,” diye ekliyordu çabucak (hep aynı tanığa, papaz Andrea Bionima’ya göre). Tanrı ve insan, insan ve dünya ona göre kendilerini birbirlerine ifşa ettikleri bir ilişkiler yumağında iç içe geçmişlerdi: “[İnsanların] topraktan yapıldığına inanıyorum, ama bulunabilecek en güzel madenden, işte bu yüzden insan o madenleri, hepsinin ötesinde de altını istiyor. Dört elementten oluşuyoruz, yedi gezegenle ilişkideyiz. Kimisi bir gezegenden daha çok almış, doğduğu burca bağlı olarak daha canlı, daha neşeli.” Gerçeklik hakkında, tanrısallık tarafından kuşatılmış böyle bir görüş açısından, papazların kutsamaları bile kabul edilebilirdi, çünkü “şeytanın âdeti her şeyin içine sızıp zehirlemekti” ve “papazın kutsal suyu şeytanı kaçırıyordu, bütün suların Tanrı tarafından kutsandığına inanmama rağmen,” diye ekliyordu, ve “papaz olmayan biri de sözcükleri bilse, onun sözleri de papazınki kadar işe yarar, çünkü Tanrı gücünü <i>(virtu)</i> eşit olarak herkese verdi, kimseyi kayırmadı.” Bu, kısaca, papazın kürsüsünden vaaz ettiğiyle çok az ortak yönü olan bir köylü diniydi. Tabii ki, Menocchio günah çıkarıyordu (köy dışında da olsa), komünyon alıyordu, hiç kuşkusuz çocuklarını da vaftiz ettirmişti. Ama yine de tanrısal yaratıyı, Tanrı’nın İsa’nın bedeninde cisimleşmesini ve kefareti reddediyordu. Selamet için kutsamaların yararlı olduğunu inkâr ediyor ve bir insanın komşusunu sevmesinin Tanrı’yı sevmekten daha önemli olduğunu ileri sürüyordu. Bütün dünyanın Tanrı olduğuna inanmıştı. Ancak bu tamamen uyumlu fikirler bütününün içinde bir tek çatlak vardı: ruh.</p>
</body>
</html>