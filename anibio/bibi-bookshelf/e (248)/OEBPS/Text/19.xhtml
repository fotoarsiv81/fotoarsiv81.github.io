<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>19</h3>
<p class="p0">Menocchio’nun, <i>Legendario</i> ve <i>Fioretto</i> gibi kitaplardaki gayri resmi İnciller’den alınmış bölümlerden yararlanması bizi şaşırtmamalı. Tanrı’nın Kelamı’nın özlü yalınlığıyla -“dört kelime”- Kutsal Yazılar’ın aşırı uzunluğu arasındaki altını çizdiği çelişkiyi hesaba katarsak, gayri resmi kavramının kendisini bir yana bırakmalıyız. Resmi ya da gayri resmi İnciller’in ikisi de aynı düzeyde ele alınıyor ve tümüyle insan elinden çıkmış metinler olarak kabul ediliyordu. Öte yandan, Montereale halkının tanıklığının bizde yarattığı bütün beklentilere rağmen (“her zaman biriyle tartışırdı, halk dilinde Kitabı Mukaddes’i vardı ve fikirlerini ona dayandırdığını zannederdi”), Menocchio mahkemesi boyunca Kutsal Yazılar’a çok az gönderme yapmıştı. Aslında, <i>Fioretto della Bibbia </i>türünden Kutsal Yazılar’dan yapılan sözde uyarlamaları halk dilindeki Kitabı Mukaddes’ten daha iyi tanıyordu. Öyle ki 8 Mart’ta, piskopos vekilinin sorduğu, tam belirleyemediğimiz bir soruya yanıt verirken şöyle demişti: “Bir insanın komşusunu sevmesinin Tanrı’yı sevmesinden daha önemli bir kural olduğunu söylüyorum.” Bu ifade bile bir metne dayanıyordu. Menocchio hemen arkasından şunları eklemişti: “Çünkü <i>Historia del Giudicio’da</i> okuduğuma göre, Kıyamet Günü geldiğinde [Tanrı] meleğe şöyle der: ‘Sen kötüsün, benim için hiçbir şey yapmadın’; melek de şöyle cevap verir: ‘Efendim, sizi hiç görmedim ki sizin için iyi bir şey yapayım.’ [Tanrı da şöyle der] ’Açtım, beni doyurmadın, susuzdum su vermedin, çıplaktım giydirmedin, hapisteydim, ziyaretime gelmedin.’ Ben de bu yüzden Tanrı’nın yoksul komşu olduğuna inandım, çünkü O, ’O dilenci bendim’ dedi.”</p>
<p><i>Historia del Giudicio’da</i> sözü edilen bölüm şöyleydi:</p>
<p class="ara05"></p>
<p>Ah, siz, babam tarafından kutsanmış olanlar Gelin şanımı paylaşın:</p>
<p>Aç ve susuzdum,</p>
<p>Bana yiyecek içecek verdiniz;</p>
<p>Zindanda büyük ıstırap çektim,</p>
<p>Hep beni görmeye geldiniz;</p>
<p>Hastaydım, ziyaret ettiniz Öldüğümde gömdünüz beni.</p>
<p class="ara05"></p>
<p>Hepsi de tek tek mutlu olunca </p>
<p>İsa’ya gelip soracaklar </p>
<p>“Ne zaman Efendimiz, açtınız da </p>
<p>Size yiyecek içecek verdik?</p>
<p>Ne zaman hastalandınız da ziyaret ettik </p>
<p>Ve öldüğünüzde sizi gömdük mü?</p>
<p>Hapse girdiğinizde ziyaret ettik mi,</p>
<p>Ne zaman giydirdik sizi?”</p>
<p class="ara05"></p>
<p>İsa neşeyle cevap verecek:</p>
<p>“Aç, biilaç, perperişan </p>
<p>Kapınıza gelip benim adıma </p>
<p>Merhamet dileyen o dilenci,</p>
<p>Kapınızdan kovulmadı, öldürülmedi,</p>
<p>Sizin içeceğinizi, yiyeceğinizi paylaştı </p>
<p>Ona Tanrı aşkına verdiniz:</p>
<p>Bilin ki o dilenci bendim.”</p>
<p class="ara05"></p>
<p>Sonra soldakiler konuşmaya çalışacak </p>
<p>Ama Tanrı büyük bir hiddetle kovacak onları.</p>
<p>Diyecek ki: “Şeytani hayatın günahkârları </p>
<p>Gidin cehennemin sonsuz ateşlerinde yanmaya.</p>
<p>Bana ne içecek ne de yiyecek verdiniz </p>
<p>Benim aşkım adına hiçbir şey yapmadınız.</p>
<p>Gidin, lanetliler sonsuz ateşe </p>
<p>Orada sonsuza dek acıyla kıvranın.”</p>
<p class="ara05"></p>
<p>Bu mustarip insanlar diyecekler ki:</p>
<p>“Ne zaman, Efendim, sizi </p>
<p>Aç biilaç perperişan gördük,</p>
<p>Ne zaman zindanda öylesine acı çektiniz?”</p>
<p>O zaman Hazreti İsa şöyle cevap verecek:</p>
<p>“O sefil dilenciyi kovduğunuz zaman.</p>
<p>Mazlumlara acımadınız </p>
<p>Onlara iyilik eli uzatmadınız.”</p>
<p class="ara05"></p>
<p class="p0">Bu kaba sekizlik kıtaların, Matta İncili, 25: 41-46’dan bir bölümün bayağı kopyası olduğunu görmek kolay. Ama Menocchio, İncil’e değil, bu şiirlere gönderme yapıyordu. Burada da basılı kâğıttan ödünç alınan şey asal olarak tutarlıydı, yalnızca ilginç bir sürçmeyle, lanetlilerin yakarışları “meleğe” atfedilmişti - sonunda onun bir yeniden yorumlanışı haline geliyordu. Ama, bundan önceki örneklerde, anlam çarpıtması esas olarak bazı konuları es geçerek gerçekleştiyse de, buradaki yöntem çok daha karmaşıktı. Menocchio, metin karşısında görünüşte ufak da olsa aslında dev bir adım atmaktaydı: Eğer Tanrı komşumuzsa, “Çünkü diyor ki O dilenci bendim”’, o zaman komşuyu sevmek, Tanrı’yı sevmekten daha önemlidir. Bu, bütün İtalyan sapkın gruplarında rastlanan, pratik, faal bir sofulukta ayak diremeyi köktenci bir yönde yücelten bir sonuçtu. Hatta Anabaptist Piskopos Benedetto d’Asolo bile “yalnızca bir Tanrı’ya, aracı Efendimiz olan tek bir İsa Mesih’e” duyulması gereken inancı ve insanın komşusuna yapacağı iyiliği ön plana çıkarıyordu; çünkü “Kıyamet Günü’nde… açlara yiyecek, susuzlara su, çıplaklara giyecek verip vermediğimiz, hastaları ziyaret edip etmediğimiz, seyyahları barındırıp barındırmadığımız sorulacak… iyiliğin temelleri bunlar.” Ama Menocchio’nun bu tür vaazlar -eğer kulağına gelmişse, bu da ihtimal dahilinde- karşısındaki tavrı, edilgen bir tavır değildi. Dini ahlaka indirgeme yolundaki kararlı eğilimi, ifadelerinde sık sık ortaya çıkıyordu. Menocchio, her zamanki gibi canlı imgelerle süslü dikkat çekici bir çizgide akıl yürüterek, küfretmenin günah olmadığını engizisyoncuya şöyle açıklıyordu: “Çünkü bu insanın yalnızca kendisini incitir, komşusunu değil, örneğin bir ceketim var ve onu yırttım diyelim, yalnızca kendime kötülük etmiş olurum, başkasına değil; komşusuna kötülük yapmayanın günah da işlemediğine inanıyorum; hepimiz de Tanrı’nın çocukları olduğumuza göre, kimseye de kötülüğümüz dokunmazsa, mesela diyelim ki bir babanın birçok çocuğu var, bunlardan biri ‘babama lanet olsun’ diyor, baba onu bağışlayabilir, ama eğer bu çocuk bir başkasının çocuğunun kafasını kırarsa, karşılığını ödemezse onu o kadar kolay bağışlayamaz: İşte bu yüzden küfretmenin günah olmadığını söylüyorum, çünkü bunun hiç kimseye zararı dokunmaz.” Yani, komşusunu incitmeyen insan günah işlememiş oluyordu: İnsanın Tanrı’yla ilişkileri, komşusuyla ilişkileriyle karşılaştırıldığında önemsizleşiyordu. O zaman, eğer Tanrı bu komşu ise, niçin Tanrı’ya ihtiyacımız olsun?</p>
<p>Tabii ki Menocchio, dinsel değerlerden tamamen arındırılmış adil bir insan toplumu ülküsüne götüren bu son adımı atmıyordu. Onun için, komşuya duyulan sevgi, dinsel bir kural, daha da ötesi, dinin gerçek özü olarak kalıyordu. Ve, genel olarak tavrı kararsızlıktan uzak değildi (bu nedenle, onun durumuyla ilgili olarak yalızca dini ahlaka indirgeme eğiliminden söz edilebilir). Hemşerilerine (tanık Bartolomeo d’Andrea’ya bakılacak olursa) şöyle diyordu sık sık: “Size kötülük yapmayın, başkalarının mülkünü elinden almayın diyorum, yapabileceğiniz iyilik budur.” Ama, 1 Mayıs öğleden sonra yapılan sorgulama sırasında, engizisyoncu Menocchio’ ya, “Tanrı’nın işleri” deyimiyle ne demek istediğini, yani bu işlerden hangisinin insanı cennete götüreceğini sorduğunda, Menocchio -gerçekte o, yalnızca “iyi işler” deyimini kullanmıştı- şöyle cevap verdi: “[Tanrı’yı] sevmek, ona tapmak, onun yüceliğini kabul etmek, ona saygı ve şükran duymak; ayrıca insan iyi, merhametli, barışçı, sevgi dolu, şerefli olmalı; üstlerine boyun eğmeli, kötülükleri bağışlamalı, verdiği sözleri tutmalı: Bunu yaparsa insan cennete gider, oraya gitmek için ihtiyacımız olan her şey de budur.” Bu ifadede, insanın komşularına olan görevleri, Tanrı’ya olan görevleriyle bir tutuluyor, komşuya olan görevlerin önceliğinden söz edilmiyordu. Ama, hemen arkasından sıralanan “kötü işler” listesi -“çalmak, suikast, tefecilik yapmak, başkalarının canını yakmak, şerefsizlik, sövüp saymak ve cinayet işlemek: işte Tanrı’nın hoşlanmadığı, dünyaya zarar veren ve şeytanın hoşuna giden yedi iş”-yalnızca insanlararası ilişkileri, bir insanın hemcinsine karşı haksızlık yapma yetisini içeriyordu. Ve Menocchio’nun basitleştirilmiş dini (“Bunu yaparsa insan cennete gider, oraya gitmek için ihtiyacımız olan her şey de budur”) engizisyoncu tarafından kabul edilebilir bir şey değildi: “Tanrı’nın emirleri nelerdir?” “Bence,” diye cevap veriyordu Menocchio, “biraz önce bahsettiğim şeylerdir.” “Dua etmek, kutsal günleri kutlamak, bunlar Tanrı’nın buyrukları değil midir?” “Orasını bilemem.”</p>
<p>Aslında Menocchio’nun vardığı türden aşırı sonuçlara elveren, İncil’in mesajını en yavan ve basit haliyle algılamakta tavizsiz ayak diremeydi. Bu tehlike, hemen hemen elli yıl önce, İtalyan evanjelizminin en önemli metinlerinden birinde -Venedik’te yayımlanmış, <i>Alcune ragioni del perdonare</i> adında yazarı belirtilmeyen bir kitapçıkta- müstesna bir kavrayışla öngörülmüştü. Yazan Tullio Crispoldi, ünlü Verona Piskoposu Gian Matteo Giberti’nin sadık bir yoldaşıydı. Crispoldi, piskoposun vaazlarına dayanarak, çeşitli gerekçelerle, Hıristiyanlığın özünün “bağışlama yasası” olduğunu, Tanrı tarafından bağışlanmak için komşu tarafından da bağışlanmak gerektiğini kanıtlamak için uğraşmıştı. Yine de, bir noktada, bu “bağışlama yasası“nın tamamen insani bir anlamda yorumlanabileceğini, Tanrı’ya borçlu olunan ibadetin “tehlikeye düşebileceğini” açık bir biçimde görmüştü. “Bağışlama ilkesi o kadar önde gelmektedir, o kadar güçlüdür ki, bu yasayı yaratırken Tanrı hakkı olan bağlılığı tehlikeye atmıştır. Gerçekten, bu yasa, insanlar tarafından bütün insanların kurtuluşu için yapılmış bir yasaya benzemektedir; çünkü Tanrı’nın, birbirimizi bağışladığımız ve sevdiğimiz müddetçe, kendisine karşı işlenen suçları, ne kadar çok olursa olsun, dikkate almadığını açıkça belirtmektedir. Gerçekten de, başkalarını bağışlayanlara merhamet etmeseydi ve günahlarını geride bırakıp iyi insan olmalarına izin vermeseydi, herkes bunun Tanrı’nın insanları yönetmek için yarattığı bir yasa değil, insanlar tarafından hazırlanmış; barış içinde yaşamak amacıyla düşünülmüş, gizlice ya da başkalarının yanında işlenen günahlar ve suçlarla ilgilenmeyen, dünyanın iyiliği ve barışını bozmamak için görmezden gelen bir hukuk olduğu sonucuna varabilirdi. Ama insanlar, Tanrı’yı kutlulamak için başkalarını bağışlayan kişinin Tanrı’dan istediğini elde ettiğini, Tanrı tarafından korunduğunu, iyi işler yapmaya ve kötü işleri bırakmaya yöneldiğini görürlerse, Tanrı’nın bize karşı iyiliğinin bilincine daha çok varırlar, bu bilinç daha da güçlenir.”</p>
<p>Öyleyse yalnızca tanrısal lütfun doğaüstü müdahalesi, İsa’nın mesajının özünü (“bağışlama yasası”) salt insani bir siyasi senet olarak almayı engeller. Risalenin yazarının kafasında, dinin böylesine dünyevi bir yorumunun mümkün olduğu çok açıktır. Yazar, Macchiavelli’nin kuramına, -ama aşırı basitleştirme yüzünden Macchiavelli’yi <i>religio instrumentum regni</i><sup><a id="not18" href="../Text/Section0001.xhtml#nt18">[18]</a></sup> düsturunun kuramcısı haline getiren daraltılmış Macchiavelli değil, dini esas olarak siyasal birliği sağlayacak önemli bir faktör olarak gören <i>Discorsi’</i>lerin yazarı Macchiavelli’ye uzak değildi, hatta ondan kısmen etkilenmişti. Ama alıntı yaptığımız bölümde ulaşılmak istenen amaç daha farklıydı: Burada dini nesnel olarak <i>dışarıdan</i> ele almak eğilimi yoktu; daha çok dinin temellerini <i>içeriden</i> çürüten noktaları ele alma eğilimi söz konusuydu. Crispoldi’nin, “bağışlama yasası“nın “insanlar tarafından bütün insanların kurtuluşu için yapılmış, Tanrı’nın, birbirimizi bağışladığımız ve sevdiğimiz müddetçe, kendisine yapılmış hakaretleri, ne kadar çok olursa olsun, dikkate almadığını açıkça belirten bir yasa” olarak anlaşılması konusunda duyduğu endişe, hemen hemen kelimesi kelimesine Menocchio’nun engizisyoncuya söylediği sözleri hatırlatmaktaydı. “Komşusuna kötülük yapmayanın günah da işlemediğine inanıyorum; hepimiz de Tanrı’nın çocukları olduğumuza göre, kimseye de kötülüğümüz dokunmazsa, mesela diyelim ki bir babanın birçok çocuğu var, bunlardan biri ‘Babama lanet olsun’ diyor, baba onu bağışlayabilir; ama eğer bu çocuk bir başkasının çocuğunun kafasını kırarsa, karşılığını ödemezse onu o kadar kolay bağışlayamaz.”</p>
<p>Doğal olarak, Menocchio’nun <i>Ragioni del</i> <i>perdonare</i>’yi bildiğine hükmetmemiz için hiçbir neden yok. Yine de 16. yüzyıl İtalyası’nda, en karışık çevrelerde dini bir dünya gerçekliğine -ahlaki ya da siyasi bir senete- indirgeme eğilimi (Crispoldi’nin şaşırtıcı bir açıklıkla algıladığı gibi) vardı. Bu eğilim çok farklı önermelere dayanarak, değişik ifade biçimleri buluyordu. Yine de, bu örnekte bile, eğitimli sınıfların arasındaki en ilerici çevrelerle köktenci eğilimli halk grupları arasında kısmi bir yakınlaşmadan söz edilebilir.</p>
<p>Bu noktada, Menocchio’nun kendi inancını (“Bir insanın komşusunu sevmesinin Tanrı’yı sevmesinden daha önemli bir kural olduğunu söylüyorum”) haklı göstermek için öne sürdüğü <i>Historia del Giudicio’</i>daki kaba mısralara dönersek, onun yorumlayıcı süzgecinin “kaynağın” kendisinden çok daha önemli olduğunu bir kere daha açıkça görürüz. Menocchio’nun yorumu bu metinle temas edince ortaya çıkmış olsa da, köklerini uzakta aramak gerek.</p>
</body>
</html>