<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>23</h3>
<p class="p0">Bu efsane Menocchio’yu öyle etkilemişti ki, ikinci mahkeme boyunca (12 Temmuz 1599) bunu görevli Engizisyon yargıcı Fransisken papazı Gerolamo Asteo’ya uzun uzun anlattı. Geçmişte, “Hıristiyan olarak doğduğunu bu yüzden Hıristiyan olarak yaşamak istediğini, ama bir Türk olarak doğsaydı, Türk kalmak isteyeceğini” söylediğini (“ama kimlere söylediğimi hatırlamıyorum”) kabul ettikten sonra, Menocchio şunları ekledi: “Yalvarırım efendim, dinleyin beni. Bir zamanlar büyük bir kral vardı, bir gün değerli yüzüğü kimde bulunursa, onu veliahtı olarak kabul edeceğini ilan etti. Ölümü yaklaşınca da, aslına benzer iki yüzük daha yaptırdı, üç oğlu vardı, her birine bir yüzük verdi; her biri kendisinin veliaht olduğunu ve elindekinin gerçek yüzük olduğunu zannediyordu, ama yüzükler o kadar birbirine benziyordu ki, bundan kimse emin olamıyordu. İşte tıpkı bunun gibi, Tanrı Baba’nın da sevdiği birçok çocuğu vardır; Hıristiyanlar, Türkler ve Yahudiler. Her birine kendi düsturuna göre yaşama isteği vermiştir, hangisinin en doğrusu olduğunu da biz bilemeyiz. Hıristiyan olarak doğduğuma göre Hıristiyan olarak yaşamak istediğimi, ama Türk olarak doğsaydım Türk kalmak isteyeceğimi işte bu yüzden söyledim.” Engizisyoncu “Yani bizim hangisinin doğru düstur olduğunu bilmediğimize mi” inanıyorsun?” diye sertçe sordu. Menocchio şöyle cevap verdi: “Evet efendim, herkesin kendi inancını doğru kabul ettiğine ve hangisinin doğrusu olduğunu bilemeyeceğimize inanıyorum: Ama büyükbabam, babam ve halkım Hıristiyan olageldiği için bir Hıristiyan olarak kalmak istiyorum ve doğrusunun bu olduğuna inanıyorum.”</p>
<p>Bu olağanüstü bir andı, başından sonuna kadar böylesine olağanüstü olan bir mahkemede bile. Roller geçici olarak değiş tokuş edilmişti, Menocchio inisiyatifi yakalamıştı ve yargıcı ikna etmeye çalışıyordu: “Yalvarırım efendim, dinleyin beni.” Burada daha yüksek bir kültürün tarafını tutan kim, halk kültürünün tarafını tutan kim? Cevap vermek kolay değil. Menocchio’nun üç yüzük öyküsünü duyuş biçimi durumu daha da çelişkili hale sokuyordu. Öyküyü “herhangi bir kitapta” okuduğunu söylemişti. Engizisyoncu bunun ne tür bir kitap olduğunu ancak daha sonraki sorguda öğrenebildi: “Yasak bir kitapta.” Menocchio kitabın adını aşağı yukarı bir ay sonra verdi: “Öyküyü Boccacio’nun <i>Cento novelle’</i>sinde okudum”, kitabı da merhum “Nicola de Melchiori’den” ödünç almıştı - bu Nicola büyük bir ihtimalle, tanıkların ifadesiyle “sapkınlıklarını öğrendiği” ressam Nicola da Porcia ile aynı kişi olmalıydı.</p>
<p>Ama buraya kadar gördüğümüz her şey, Menocchio’nun başkalarının görüş ve fikirlerini papağan gibi tekrarlamadığını gösteriyor. Kitaplarla ilişki kurma biçimi, çarpıtılmış, acemi ifadeleri, özgün bir yaklaşımın en kesin işaretleri. Tabii ki her şey bir boşlukta cereyan etmiyordu. Entelektüel ve popüler akımların nasıl birbirine yaklaştığını giderek daha açık olarak görüyoruz. Bunların hangi yollarla ve biçimlerle birbirine yaklaştığını açıklamamız gerekiyor. Menocchio’ya <i>Sogno dil Caravia’</i>yı olduğu gibi <i>Decameron</i>’u da veren Nicola da Porcia olabilirdi. <i>Decameron,</i> en azından kitabın bir bölümü -üç yüzük efsanesinin anlatıldığı ilk günün üçüncü öyküsü- Menocchio’yu derinden etkiledi. Maalesef, Boccacio’nun öteki <i>novelle</i>’lerine nasıl tepki gösterdiğini bilemiyoruz. Kuşkusuz Menocchio’nun günah çıkarmanın yol açtığı kısıtlamalar karşısında o kadar eleştirel olan dinsel tutumu, Yahudi Melchisedek öyküsünde kendine büyük bir destek bulmuştu. Ama Boccacio’nun üç yüzük efsanesiyle ilgili sayfası, müstehcen kabul edilen bölümlerden çok dini rencide eden bölümlerle daha fazla ilgilenmesiyle ünlü Karşı Reform sansürünün makasına kurban gitmişti. Menocchio daha eski bir baskıyı, en azından sansürün dokunmadığı bir baskıyı okumuş olmalıydı. Engizisyoncu ve din hukukçusu Gerolamo Asteo ile Menocchio lakaplı değirmenci Demonico Scandella arasında, üç yüzük efsanesi ve efsanenin yücelttiği hoşgörü üstüne çıkan çarpışma, bir bakıma simgeseldi. O sırada Katolik Kilisesi iki cepheli bir savaşa girişmişti: bir yandan Karşı Reform’un çizgilerine uymayan yeni ve eski yüksek kültüre karşı, bir yandan da halk kültürüne karşı. Gördüğümüz gibi, bu iki birbirinden çok farklı karşıtlar arasında gizli yakınlaşmalar olabiliyordu.</p>
<p>Engizisyoncunun “Hangisinin doğru düstur olduğunu bilmediğimize mi inanıyorsun?” sorusuna, Menocchio kurnazca bir cevap vermişti: “Evet efendim, <i>Herkesin kendi inancını doğru kabul ettiğine</i> ve <i>hangisinin doğrusu olduğunu bilemeyeceğimize inanıyorum…</i> ” Bu, hoşgörü savunucularının kuramıydı; Menocchio bu hoşgörüyü, Sebastian Castellio’nun yaptığı gibi, yalnızca üç büyük tarihsel dini değil, sapkınları da kapsayacak biçimde genişletmişti. O çağdaş düşünürlerde olduğu gibi, Menocchio’nun hoşgörü karşısındaki tutumu da olumlu bir içerik taşıyordu: “Yüce Tanrı, Kutsal Ruh’u herkese, Hıristiyanlara da, sapkınlara da, Türklere de Yahudilere de vermiştir; hepsini sever, hepsinin ruhunu da aynı şekilde kurtarır.” Bu, kelimenin dar anlamıyla hoşgörüden çok, dogmatik ya da günah çıkarmaya özgü düşüncelerden arındırılmış, basitleştirilmiş bir din adına, bütün inançların eşitliğinin açıkça kabul edilmesiydi. Bu, Mandeville’in bütün halklarda, hatta, en farklı, uzak ve canavarca olanlarında bile rastladığı “doğanın Tanrısı’na” olan inanca benziyordu - gerçi, daha sonra göreceğimiz gibi Menocchio aslında dünyanın yaratıcısı olan bir Tanrı fikrini reddetmekteydi.</p>
<p>Ancak Mandeville’de bu düşünceye, Hıristiyanlığın diğer dinlerin kısmi doğrularından daha üstün olduğu yolundaki kesin inanç bildirisi eşlik etmekteydi. Yani, Menocchio bir kez daha okuduğu metinlerin ötesine geçiyordu. Onun dinsel köktenciliği, Ortaçağ hoşgörüsünden bazı çizgiler taşısa bile, hümanizm eğitimi almış çağdaş sapkınların incelmiş dinsel kuramlarına daha yakındı.</p>
</body>
</html>