<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>45</h3>
<p class="p0">Menocchio’nun harfleri hemen hiç birbirine bağlamadan tane tane yan yana dizerek yazdığı (o döneme ait bir yazım kılavuzundan öğrendiğimize göre <i>“ultramontanes’</i>in<sup><a id="not20" href="../Text/Section0001.xhtml#nt20">[20]</a></sup>, kadınların ve yaşlıların” yazdığı gibi) sayfaların görüntüsü bile yazarın kaleme pek aşina olmadığını açıkça gösteriyordu. İkinci mahkeme döneminde Menocchio’yu suçlayanlar arasında bulunduğu anlaşılan Montereale noteri don Curzio Cellina’nın akıcı ve asabi yazı tarzından çok farklı bir izlenim ediniyoruz.</p>
<p>Tabii ki Menocchio ilkokul eğitimi düzeyinden öteye gidememişti: yazmayı öğrenmek için kuşkusuz büyük çaba harcamış olmalıydı - kâğıt üzerine yazmıyor da sanki tahta üzerine kazıyormuş izlenimini yaratan izlerden bunun aynı zamanda fiziksel bir çaba olduğunu anlıyoruz. Besbelli okumak onun için çok daha kolaydı. “Yüz dört gün boyunca karanlık bir zindana” kuşkusuz yanında kitap olmadan atılmış olmasına rağmen belleğindeki ayrıntıları eşelemiş, yavaş yavaş ve uzun bir süre boyunca Tevrat’ta ve <i>Fioretto</i>’da okuduğu Yusuf’un öyküsünü hazmetmişti. Engizisyonculara yazdığı mektubun garip özelliklerini, Menocchio’nun kâğıda olan bu yakınlığına borçluyuz.</p>
<p>Bu mektubu aşağıdaki bölümlere ayırabiliriz: 1) Menocchio Tanrı’nın ve Kilise’nin emirlerini çiğnediğini kabul etmekle beraber, hep iyi bir Hıristiyan gibi yaşadığını ifade ediyor; 2) Bu çelişkinin kökeninde onu sahte olana inanmaya ve söylemeye zorlayan “sahte tinin” bulunduğunu iddia ediyor - yine de inandığını hakikat değil “fikir” olarak ifade ediyor; 3) Kendisini Yusuf’la karşılaştırıyor; 4) Tanrı’nın onun hapsedilmesini niçin istediğine dair dört neden ileri sürüyor; 5) Yargıçları bağışlayıcı İsa’yla karşılaştırıyor; 6) Yargıçlardan merhamet dileniyor; 7) Kendi hatalarının da altı nedenini sıralıyor. Bu düzenli dış yapıya, iç yapıda simetri, aliterasyon ve anafor ya da <i>derivatio</i><sup><a id="not21" href="../Text/Section0001.xhtml#nt21">[21]</a></sup> gibi söz sanatları tekabül ediyor. İlk cümleye bakmak yeterli: “Ben vaftiz edilmiş bir <i>Hıristiyan’</i>ım<i> </i>ve hep <i>Hıristiyan</i>’ca yaşadım ve hep <i>Hıristiyan’</i>lara özgü işler yaptım…” “ve hep…, ve hep…, ve hep…”, “et <i>sen</i>pre matina et sera io <i>so</i>n segnato col <i>se</i>gno de la <i>sa</i>nta croze… ” (“ve hep, gece gündüz, haç işareti yapıp istavroz çıkardım…”) Tabii ki Menocchio farkına varmadan kendini güzel söz sanatına kaptırmıştı, tıpkı en başta sözünü ettiği “dört nedenin” nihai amaç, sonraki altısının da etkili sebep olduğunun farkına varmadığı gibi. Yine de mektubundaki söz sanatlarının ve aliterasyonların zenginliği rastlantısal değildi, belleklere daha rahat nakşolacak bir dil bulma ihtiyacından kaynaklanıyordu. Bu kelimeler, sayfaya işaretler olarak dökülmeden önce üzerlerinde dikkatle düşünülmüştü. Ama başlangıçtan beri yazılı kelimeler olarak algılanmıştı. Menocchio’nun “konuştuğu dil”, (bu konuda yalnızca Engizisyon noterlerinin kayıtlarına bakarak tahminler yürütebiliriz) sadece metaforların bolluğu açısından bile farklıydı; engizisyonculara yazdığı mektupta metaforlara hiç rastlanmıyordu.</p>
<p>Menocchio ile Yusuf arasında, (sonra da yargıçlarla İsa arasında olduğu umut edilen) akrabalık aslında bir metafor değildi. Yazı, gerçekliğin uyduğu ya da uymak zorunda olduğu bir <i>exempla</i> (örnekler) ağı sunmaktaydı. Ama mektubun örtük içeriğinin Menocchio’nun niyetinden bağımsız olarak ortaya çıkmasının nedeni, <i>exemplum</i>’un formülüydü. Menocchio kendini bir çeşit Yusuf sayıyordu, yalnızca masum bir kurban oluşundan değil, aynı zamanda, kimsenin bilmediği hakikatleri açıklama yeteneğinden dolayı. Kendisini suçlamış ve hapsetmiş olan Montereale papazı dahil halk ise, Tanrı’nın ancak kendisinden menkul amaçlarının bir parçası olan Yusuf’un kardeşleriyle karşılaştırılabilirdi. Ama başkahraman kendisiydi, yani Menocchio-Yusuf. Yüksek bir iradenin kör aracıları durumundaki kötü kardeşleri bağışlayan oydu. Bu paralellik daha başından mektubun sonundaki bağışlanma yakarısını tekzip ediyordu. Bu uyuşmazlığı Menocchio bile fark etmişti: çeşitli küstahlıklarıyla inkâr ettiği evlat hürmeti ilişkisini yeniden oluşturmaya çalışarak “onların biraderler ve ruhani pederler olup olmadıklarını bilmememe rağmen,” diye eklemişti. Yine de kendisine papaz aracılığıyla “Kutsal Kilise’ye tam itaat” sözü vermesi için ısrar eden oğlunun öğütlerini körce izlemekten sakınıyordu. Menocchio, kendi hatalarını kabul ederken bir yandan onları Tanrı’nın bir lütfu perspektifi içinde sunuyor, bir yandan da “sahte tin’’ hariç, engizisyoncuların görüşlerine hiç uymayacak nedenler sıralayarak açıklıyordu. Bu nedenler büyük bir ihtimalle giderek azalan önem sırasına göre dizilmişlerdi. Her şeyden önce biri açık diğeri kapalı iki metinsel gönderme vardı: birincisi bire bir yorumlanmış bir İncil bölümüneydi (Matta 22: 36-40), ikincisi ise yukarıda incelediğimiz biçimde okunmuş olan Mandeville’in <i>Seyahatler’</i>i. Yani iki içsel neden vardı: “akıl ve düşünce”nin dürtüklemesi ve “sahte tinin” kışkırtması. Bu sahte tin, mahkemede söylediğine göre insan yüreklerinin “karanlık” kuytularında yerleşmişti. Son olarak da iki dışsal koşul: kendisi ve papaz arasındaki düşmanlık, daha önce de başka vesilelerde perhizi bozmasına neden olarak gösterdiği bedensel zayıflık. Sonra kitaplar var; kitaplara gösterilen tepkiler (“Yalnızca iki emre inandım… beni şiddetle sarstı”); kitaplardan çıkarılan sonuçlar; ve davranış tarzı. Bu açıkça birbirinden kopuk nedenler listesinde varlığı tartışılmaz bir bağlantı bulunuyordu. Sonuçtaki acıklı yakarışa rağmen (“ve yanlışlarımı ve cehaletimi dikkate almayın”), Menocchio fikirlerini tartışmak ve savunmaktan feragat etmiyordu.</p>
</body>
</html>