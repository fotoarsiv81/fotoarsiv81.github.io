<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>61</h3>
<p class="p0">Yeniden kurmaya çalıştığımız köylü kültürünün temel akımlarıyla 16. yüzyıl kültürünün en ilerici çevrelerindeki akımlar arasında, dildeki büyük farklılıkların altından durmadan şaşırtıcı benzerliklerin çıkıverdiğini gördük. Bu benzerlikleri yalnızca yukarıdan aşağıya doğru bir hareket temelinde açıklamak, fikirlerin hep egemen sınıflar arasında üretildiği gibi, kabul edilemez bir kavrama sıkı sıkıya tutunmak olur. Öte yandan, bu kolaycı açıklamayı reddetmek, o dönemde egemen sınıfların kültürüyle tâbi sınıf kültürü arasındaki ilişkiler konusunda çok daha karmaşık bir varsayımı gerektirir.</p>
<p>Bu daha karmaşık ve ayrıca, bir bakıma tanıtlanamaz bir yaklaşımdır. Eldeki belgelerin durumu, sınıflar arasındaki iktidar ilişkisini açıkça yansıtmaktadır. Sanayi öncesi Avrupası’ndaki tâbi sınıfların kültürü gibi, hemen hemen tamamen sözlü bir kültür, geride iz bırakmaz, ya da en azından çarpıtılmış izler bırakır. Bu yüzden Menocchio’nunki gibi sınırlı bir vakanın belirtisel bir değeri var. Önemi ancak şimdi kabul edilmeye başlanan bir sorun ortaya koymakta: Hem Ortaçağ, hem de Ortaçağ sonrası yüksek Avrupa kültürünün küçümsenemeyecek bir bölümünün popüler kökenleri sorunu. Rabelais ve Brueghel gibi kişilikler büyük bir ihtimalle az rastlanır istisnalar değildi. Bununla beraber, onlar, yüksek kültürle halk kültürü arasında her iki yönde hareket eden gizli, ama verimli alışverişin belirleyici olduğu bir dönemi kapatmışlardı. Bundan sonraki dönem ise, egemen sınıfların kültürüyle, zanaatkâr ve köylü kültürü arasında gittikçe keskinleşen bir aynının ortaya çıktığı ve kitlelere yukarıdan gelen doktrinlerin aşılandığı bir dönem olmuştu. Bu iki dönem arasındaki kopuşu, fiyat devriminin etkisi altında, toplumsal farklılaşmanın yoğunlaşmasına denk düşen 16. yüzyılın ikinci yarısına oturtabiliriz. Ama belirleyici kriz birkaç on yıl önce, Köylü Savaşı ve Münster’de Anabaptislerin iktidarı sırasında yaşanmıştı. O sıralar, sınıflar arasındaki mesafe bir yandan korunur, hatta daha da vurgulanırken, hem ideolojik hem de fiziki anlamda, yukarıdan gelen her türlü denetimden kopma tehdidi savuran kitleleri yeniden fethetme gereği, çarpıcı bir biçimde egemen sınıflar tarafından kabul görmüştü.</p>
<p>Egemenliği sağlamak için gösterilen bu yenilenmiş çaba, Avrupa’nın değişik bölgelerinde farklı biçimler almıştı, ama kırsal bölgelerin Cizvitler tarafından Hıristiyanlaştırılması ve Protestan kiliselerinin başardığı, aile temelinde yükselen kılcal dinsel örgütlenme, bir tek akıma bağlanabilir. Baskı açısından da buna, cadı mahkemelerinin yoğunlaşması ve yersiz yurtsuzlarla çingeneler gibi marjinal gruplar üzerinde sert bir denetim kurulması tekabül ediyordu. Menocchio’nun davası, bu baskı ve halk kültürünün silinmesi zemininde algılanmalıdır.</p>
</body>
</html>