<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>50</h3>
<p class="p0">Ama yine de Lunardo’nun ihbar ettiği konuşma; Menocchio’nun Kilise’nin kutsamalarına ve törenlerine karşı dışavurduğu itaat kisvesi altında, kendi fikirlerine inatçı bir biçimde sadık kaldığını gösteriyordu. Tam o sıralarda, bir Yahudi dönmesi olan ve sadakalarla geçinen Simon adında biri Montereale’ye geldi. Menocchio onu evine aldı. Gece boyunca ikisi dinsel sorunlardan konuştular. Menocchio “imana dair korkunç şeyler” söyledi: İnciller’in papazlar ve keşişler tarafından yazıldığını, “çünkü onların işi gücü olmadığını”, Azize Meryem’in Yusuf’la evlenmeden önce “iki çocuk doğurmuş olduğunu, bu nedenle Aziz Yusuf’un önceleri onu karılığa istemediğini.” Bunlar esas olarak Udine meydanında Lunardo’yla da konuştuğu şeylerdi: Kilise görevlilerinin asalaklığına saldırı, İnciller’i inkârı, İsa’nın tanrısallığının reddi. Buna ek olarak o gece ayrıca “dünyanın en güzel kitabından” da söz etmişti, maalesef onu kaybetmişti, Simon bu kitabın “Kuran olduğuna” inanıyordu.</p>
<p>Menocchio’yu dönemin diğer sapkınları gibi merakla Kuran’a döndüren etken, büyük bir ihtimalle Hıristiyanlığın temel dogmalarını, özellikle de Teslis’i reddedişiydi. Maalesef Simon’un ifadesi kesin değil, hem zaten Menocchio’nun bu esrarengiz “dünyanın en güzel kitabından” neler aldığını bilmiyoruz. Kuşkusuz sapkınlığının bir gün keşfedileceğini biliyordu: Simon’a “bunun yüzünden öleceğini bildiğini” söylemişti. Ama, on beş yıl önce Engizisyon’a kendisi hakkında teminat veren Daniele de Biasio gibi bir kefili olduğu için kaçmak istemiyordu: “aksi takdirde Cenevre’ye kaçardı.” Bu yüzden Montereale’de kalmaya karar vermişti. Şimdiden sonunu görüyordu: “Ölümünü duyan bazı Lutherciler küllerini toplamaya geleceklerdi.”</p>
<p>Menocchio’nun hangi “Luthercileri” kastettiğini kim bilebilir? Belki de bu, sonradan ortadan kaybolmuş, bazı gizli ilişkiler kurduğu bir grup veya bir kişiydi. Menocchio’nun kendi ölümü hakkında düşlediği şehitlik halesi bütün bunların yaşlı bir adamın acıklı hayallerinden başka bir şey olmadığını düşündürüyor. Sonuç olarak hiçbir şeyi kalmamıştı. Artık yalnızdı: Karısı ve en yakın oğlu ölmüşlerdi. Öbür çocuklarıyla da muhtemelen pek iyi geçinmiyordu: Simon’a kibirli bir tavırla “Çocuklarım da kendi yollarına gitmek isterlerse, yolları açık olsun,” demişti. Ama o efsanevi Cenevre, dinsel özgürlüğün yuvası (ya da yuvası sandığı yer) çok uzaktaydı; bu uzaklık ve en zor anında yanında duran dostuna duyduğu bağlılık, kaçmasını engellemişti. Öte yandan dinle imanla ilgili şeylere duyduğu tutkulu merakı yenemediği de açıktı. Böylece oracıkta cellatlarını bekleyerek oyalanıyordu.</p>
</body>
</html>