<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>22</h3>
<p class="p0">Ancak, yasaların ve geleneklerin çeşitliliğinin vurgulanması, Mandeville’in anlatısının yalnızca bir yönüydü. Tam karşıt bir uçta, bunca çeşitliliğin ortasında değişmez olarak kalan bir unsurun varlığı kabul ediliyordu: Bu da dünyanın yaratıcısı olan bir Tanrı’ya, “doğanın Tanrısı’na” duyulan inançla yan yana giden bir akılcılıktı. Öyle ki, Chana adasındaki putlara ve tasvirlere tapanlardan söz ettikten sonra Mandeville şu tespiti yapıyordu: “Şunu bilmeniz gerekir: Tasvirlere tapan herkes, bunu, bir zamanlar yaşamış ve kendi zamanında Herkül gibi harikalar yaratmış yiğit bir insana duyduğu saygıdan ötürü yapıyordur. Bu halk, yine de eskinin yiğitlerinin tanrı olmadıklarını, aslında her şeyi yaratmış yalnızca bir tek doğa Tanrısı olduğunu, onun da gökyüzünde yaşadığını biliyordu; halk bu kahramanların yarattıkları mucizeleri Tanrı’nın özel lütfuna borçlu olduklarını da biliyordu; bu kahramanlar Tanrı tarafından sevildikleri için halk da onlara tapıyordu. Halk aynı şeyi güneş için de söylüyordu, çünkü güneş zamanı değiştirir, yeryüzündeki her şeye ısı ve besin sağlar, güneşin bu kadar gücü olduğu içindir ki halk bu gücün, Tanrı’nın onu her şeyden çok sevmesinden ileri geldiğini çok iyi bilmekteydi ve bu yüzden güneşe dünyadaki her şeyden çok daha büyük değer veriyordu. Güneşe saygı duyulması ve yüceltilmesi mantıklıdır, diyorlardı…”</p>
<p>“Mantıklı.” Mandeville, soğukkanlı, mesafeli, neredeyse etnografı bir ifadeyle egzotik olguları ve inançları betimliyor, bunların canavarlıkları ya da saçmalıklarının altında gizlenen akılcı özü gösteriyordu. Gerçekten de Chana adasının sakinleri yarısı öküz yarısı insan bir tanrıya tapıyorlardı. Ama öküzü “diğer hayvanlar arasında en yararlı, yeryüzündeki en kutsal hayvan” olarak, insanı da “yaratıkların en asili ve bütün hayvanlar üzerinde egemen olanı” olarak kabul ediyorlardı. Bir yerlerde, bazı hayvanlara batıl inançlarla yararlı ya da zararlı güçler atfeden Hıristiyanlar da olamaz mıydı? “İmdi, doğanınkinden başka bir doktrin kabul etmeyen paganlar, kendi basitlikleri içinde hayvanlara daha çok inanıyorlar diye şaşırıp kalmaya hiç gerek yoktur.” Nacumera adasının kadın erkek bütün sakinleri (Mandeville’in anlattığına göre) “köpek kafasına sahiptiler ve Kinosefal adıyla anılmaktaydılar” -ama hemen ardından ekliyordu: “Anlayışlı, mantıklı insanlardı.” Böylece, kitabın son bölümünde, olağanüstü yolculuklarının sonucu olarak Mandeville okurlarına ciddi bir havayla şunu ilan ediyordu: “Bütün bu ülkede (Cathay) ve farklı halklarını, yasalarını ve inançlarını betimlediğim bütün diğer adalarda, mantıkları ve anlayışları yerindeyse, bizim imanımızın bir parçasını, bizim inandığımız şeylerin bir noktasını olsun paylaşmayan, dünyayı yaratan Tanrı’ya inanmayan bir halka rastlamak mümkün değildi; onlar Tanrı’ya <i>Iretarge</i> diyorlardı; bu doğanın Tanrısı demekti, peygamberin sözüyle ‘<i>et metuent eum omnes fines terrae’</i> ya da <i>‘omnes gentes servient ei etc.’</i> uyum içindeydi; ama Baba, Oğul ve Kutsal Ruh’tan doğru dürüst söz etmesini bilmiyorlardı, Kitabı Mukaddes’i, özellikle de Tekvin bölümünü, Musa’nın diğer kitaplarını, Çıkış’ı, peygamberlerin kitaplarını bilmiyorlardı, çünkü onlara bunu öğretecek birisi yoktu ve kendi doğal zekâları sayesinde edindiklerinden başka bir şey öğrenmemişlerdi …” Mandeville bu halklara karşı sonsuz bir hoşgörü taşıyordu: “[Mesidarata ve Genosaffa adalarının sakinleri] bizim gibi imanın bütün noktalarına sahip değillerdi ama, yine de iyi niyetlerinden ötürü inanıyorum ki, hatta eminim ki, Tanrı onları seviyor, onların hizmetlerini kabul ediyor, Eyub’unkileri kabul ettiği gibi. İşte bu yüzden Tanrı, peygamber Hoşea’nın ağzından şöyle der: <i>‘ponam eis multiplices leges meas’</i> ve başka bir yerde Kutsal Metinler’de şöyle buyurur: <i>‘qui totum subdit orbem legibus’.</i> Aynı şekilde Efendimiz İncil’de şöyle der: <i>‘alias oves habeo quae non sunt ex hoc ovili’,</i> yani Tanrı’nın doğuştan Hıristiyan olanlar dışında da hükmettiği hizmetkârları vardır… kanunları değişik diye başka bir Hıristiyan halktan nefret etmemeli, küçümsememeli, onları yargılamamalıyız. Tam tersine, onlar için Tanrı’ya dua etmeliyiz, çünkü Tanrı’nın kimi sevdiğini kimden nefret ettiğini bilemeyiz, Tanrı kendi yarattığı hiçbir yaratıktan nefret etmediğine göre…”</p>
<p>Böylece Mandeville’in <i>Seyahatler’</i>i; mitolojik unsurlarla örülü, Ortaçağ’a özgü dinsel hoşgörüyü yansıtan ve sayısız kere çevrilmiş ve basılmış olan bu masum masal din savaşlarının, aforozların ve yakılan sapkınların çağına kadar ulaşmıştı. Büyük bir ihtimalle, hoşgörüyü ön plana çıkaran -hakkında  henüz çok az şey bildiğimiz- bir halk akımını besleyen birkaç kanaldan sadece biriydi; bunun bazı izlerine 16. yüzyıl süresince hâlâ rastlanabiliyordu. Bir diğeri de, Ortaçağ’dan kalma üç yüzük efsanesinin hâlâ revaçta olmasıydı.</p>
</body>
</html>