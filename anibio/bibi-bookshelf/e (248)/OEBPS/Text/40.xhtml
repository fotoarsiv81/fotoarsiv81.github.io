<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>40</h3>
<p class="p0">Cennet hakkında fanteziler kurmanın yanı sıra Menocchio “yeni bir dünya” da istiyordu: “Çok mağrurdum,” demişti engizisyoncuya, “ve yeni bir dünya ve hayat tarzı istiyordum, çünkü Kilise gerektiği gibi hareket etmiyordu, çünkü bu kadar debdebe olmamalıydı.”</p>
<p>Menocchio bu sözlerle ne demek istemişti?</p>
<p>Sözlü geleneğe dayalı toplumlarda, topluluğun belleği ister istemez değişimleri maskelemeye ve emmeye yönelir. Maddi hayatın göreli esnekliğine, geçmiş imgesinin vurgulanmış durağanlığı tekabül eder. Hep böyle olagelmiştir; dünya neyse odur. Yalnızca keskin toplumsal değişim dönemlerinde bir imge belirir, bu genellikle mitsel bir imgedir, farklı ve daha iyi bir geçmiş imgesi yanında şimdinin bir bozulma, bir yozlaşma gibi göründüğü bir mükemmellik modeli. “Adem’in toprağı işlediği ve Havva’nın yün eğirdiği zamanlarda, soylu kişi kimdi?” O zaman, toplumsal düzeni dönüştürme mücadelesi bilinçli olarak bu mitsel geçmişe dönüş çabasına dönüşür.</p>
<p>Menocchio bile gördüğü zengin ve yozlaşmış Kilise’yi, mitsel bir ilkel Kilise’nin yoksulluğu ve saflığıyla karşılaştırıyordu: “[Kilisemin] Efendimiz İsa Mesih tarafından kurulduğu zamanki gibi sevgiyle yönetilmesini istiyorum… şimdi debdebeli ayinler var, halbuki Efendimiz İsa Mesih debdebe istemez.” Ama köylülerin çoğunun aksine, o okuyabiliyordu ve bu da ona geçmiş hakkında bu yalapşap karşı tezin ötesinde bir görüş edinme olanağı sağlamıştı. Bir ölçüde <i>Fioretto della Bibbia,</i> ama özellikle Foresti’nin <i>Supplementum supplementi delle croniche’</i>si<i>,</i> gerçekten de kutsal ve dindışı tarihi, mitolojiyi ve teolojiyi, savaşların ve ülkelerin betimlemesini, hükümdarların ve düşünürlerin, sapkınların ve sanatçıların listesini birbirine karıştırarak insanoğlunun dünyanın yaradılışından bugüne kadar başına gelen olayları analitik bir döküm olarak sunuyordu. Menocchio’nun bu metinlere gösterdiği tepkiler konusunda elimizde özel bilgiler yok. Kuşkusuz ki bunlar, Mandeville’in <i>Seyahatler’</i>i gibi onu “sarsmamıştı”. 16. yüzyılda (ve daha uzun bir süre) etnik-merkezcilik krizi, tuhaftır, coğrafya aracılığıyla patlak vermişti, tarih aracılığıyla değil. Yine de, zor fark edilebilecek bir iz, Menocchio’nun Foresti’nin vakayinamesini nasıl bir ruh haliyle okuduğunu anlamamızı sağlayabilir.</p>
<p><i>Supplementum</i> halk diline çevrilmiş ve yazarının ölümünden (1520) önce ve sonra iki kez basılmıştı. Menocchio, yazarın ölümünden sonra çevrilmiş ve bilinmeyen bir kişi tarafından yakın zamanın olayları eklenerek güncelleştirilmiş bir baskısını okumuş olmalıydı. Yani, adı bilinmeyen editör tarafından -bu editör büyük bir ihtimalle Foresti’nin Augustinus mezhebi üyesi biraderlerinden biriydi- “Aziz Augustinus keşişleri mezhebinden Keşiş Luther adıyla bilinen Mardin’in hizbine adanmış sayfaları okumuştu. Bu sayfalar, sonuçta keskin bir eleştiriyle bitse bile, fevkalade iyicil bir tonla yazılmıştı: “[Luther’in] böylesi bir batağa yuvarlanmasının nedeni,” diye yazıyordu bilinmeyen editör, <i>“(in rei veritate </i>böyle olmadığı halde) Papa gibi görünebilir ama, gerçek neden, mukaddeslik kisvesi altında korkunç ve ifratın zirvesinde şeyler yapan kötücül ve şeytani insanlardır.” Bu insanlar da önce Papa II. Julius’un, sonra da X. Leo’nun endüljans vaaz etme işini teslim ettiği Fransiskenlerdi. “Cehalet bütün kötülüklerin anası olduğu için ve servet alışkanlığı belki de bu biraderlerin kalbini tutuşturup para kazanmaya ittiğinden, bu sofu keşişler büyük bir çılgınlığa kapıldılar ve endüljansları vaaz ederken kullandıkları abuk sabuk sözler yüzünden halk arasında büyük bir skandal yarattılar. Ve, Hıristiyanlık dünyasının çeşitli yerleri arasında özellikle Almanya’da yaygınlaştılar. Abuk sabuk şeyler söylediklerinde ve bazı vicdanı ve doktrini kuvvetli insanlar onları kınamaya kalktıklarında, keşişler onları hemen aforoz ediyorlardı. Bunların arasında gerçekten derin bilgili, tahsilli bir adam olan Martin Luther de bulunuyordu…” Yani, hizibin nedenleri, adı bilinmeyen yazara göre, rakip mezhebin abuk sabukluklarıydı, bu mezhep Luther’in haklı tepkisiyle karşılaştığında onu aforoz etmişti. “Bunun üzerine, soylu bir kandan gelen ve halk arasında çok itibar gören Martin Luther de, bu endüljanslara karşı açık açık vaaz vermeye başladı, onların yanlış ve adaletsiz olduğunu söyledi. Sonuç olarak çok kısa bir sürede her şeyi tepetaklak etti. Hemen hemen bütün servetin en büyük bölümünün ruhban sınıfının elinde bulunuşu ve ruhban sınıfla dünyevi sınıf arasındaki husumet sayesinde, dünyevi sınıf saflarında kendisini izleyecek bir kesimi kolaylıkla buldu ve Katolik Kilisesi’nin içinde bir hizip oluşturdu. Büyük destek sağladığını görünce de Roma Kilisesi’nden tamamen koptu, yeni bir mezhep ve çeşitli düşüncelerine ve hayallerine uygun yeni bir hayat tarzı yarattı. İşte böylece o ülkelerin büyük bir çoğunluğu Katolik Kilisesi’ne karşı ayaklandılar ve hiçbir şeyde ona boyun eğmediler… “</p>
<p>“Yeni bir mezhep ve hayat tarzı yarattı”; “Yeni bir dünya ve hayat tarzı istiyordum, çünkü Kilise gerektiği gibi hareket etmedi, çünkü bu kadar debdebe olmamalıydı.” Menocchio, “mağrur kafasının yönlendirmesiyle dinde bir reform yapılmasını talep ettiği an (“yeni bir dünya” konusundaki sözüne daha sonra geleceğiz), bilerek ya da bilmeyerek, Foresti’nin vakayinamesinde okuduğu Luther’in portresini yansıtmaktaydı. Tabii ki dinsel düşünceleri tekrarlamıyordu - bu konuda vakayiname Luther’in önerdiği “yeni doktrin türünü” mahkûm etmenin dışında bir şey söylemiyordu. Ama, adı bilinmeyen yazarın temkinli ve belki de ikircikli sonuçlarıyla tatmin olması da hiçbir şekilde beklenemezdi: “Ve böylece cahil halkı serseme çevirmiş oldu: Bilgili ve eğitim görmüş kişilerse kilise devletinin yaptığı kötü şeyleri öğrenince şu önermenin geçerli olmadığını hesaba katmadan ona katıldılar: Kilise görevlileri aşağılık bir hayat sürdüğüne göre Roma Kilisesi iyi değildir. Çünkü, onlar aşağılık bir hayat sürse bile, Roma Kilisesi yine de iyi ve mükemmeldir; Hıristiyanlar aşağılık bir hayat sürse bile, Hıristiyan inancı yine de iyi ve mükemmeldir.” Caravia için olduğu gibi Menocchio için de “Kilise’nin kanunları ve emirleri”, papazları zengin etmeye yarayan bir “ticaret”ten ibaretti: onun için ruhban sınıfının ahlaki açıdan kendini yenilemesi, doktrinde yapılacak güçlü bir reformla el ele gidiyordu. Foresti’nin vakayinamesinin beklenmedik aracılığıyla Luther, Menocchio’ya dinsel isyancının prototipi olarak sunuluyordu - “dünyevi devletin”, “hemen hemen bütün servetin en büyük bölümünün ruhban sınıfının elinde olmasından dolayı”, Kilise’ye karşı duyduğu husumeti kullanarak, “cahil halkı ve bilgili, eğitim görmüş kişileri” kilise hiyerarşisine karşı birleştirmeyi başaran bir insan olarak. Menocchio, engizisyoncuya “Her şey Kilise’ye ve papazlara ait,” diye haykırmıştı. Kim bilir belki de, Friuli’deki koşullarla Alpler ötesinde, Reform’un zafere ulaştığı yerlerdeki koşullar arasındaki benzerlikleri yansıtıyordu.</p>
</body>
</html>