<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>52</h3>
<p class="p0">“Yaşlı bir adamı hapishaneden getirdikten sonra…” diye başladı noter. Menocchio’nun Engizisyon tarafından ilk kez sorguya çekilmesinin üstünden on beş yıl geçmişti. Arada, üç yıl da hapiste geçirmişti. Artık yaşlı bir adamdı: zayıftı, saçları ağarmış, sakalı kırçıldı, ağarıyordu, ve her zamanki gibi değirmenci giysisi olan soluk gri urbayla başlığı giymişti. Altmış yedi yaşındaydı. İlk mahkûmiyetinden sonra birçok iş yapmıştı: “Bıçkıcılık, değirmencilik, hancılık yaptım, çocuklara okuma yazma ve hesap öğretmek üzere bir okul çalıştırdım, ayrıca bayramlarda gitar çaldım.” Başka bir deyişle, hünerlerini kullanarak hayatını sürdürmüştü - bu hünerleri arasında başını derde sokmasına yol açan okuma yazma da vardı. Nitekim, engizisyoncu ona daha önce Engizisyon tarafından sorguya çekilip çekilmediğini sorduğunda şöyle cevap vermişti: “Çağrıldım… iman hakkında ve kafamdaki diğer bazı fanteziler hakkında sorguya çekildim, çünkü Kitabı Mukaddes’i okumuştum ve keskin bir zekâm var. Ama hep bir Hıristiyan oldum ve öyle kaldım.”</p>
<p>Boyun eğer bir ifade tarzı vardı -“fanteziler”-, ama kendi entelektüel yetenekleri konusundaki her zamanki gururlu farkındalık buna eşlik ediyordu. Kendisine uygun görülen kefareti nasıl ödediğini ayrıntılarıyla açıkladı, nasıl günah çıkardığını ve komünyon aldığını, zaman zaman Montereale’den ayrıldığını ama her defasında Engizisyon’un iznini aldığını anlattı. Yalnızca <i>habitello</i> konusunda özür diledi: “İmanım üstüne yemin ederim ki bayram günlerinde bazen giydim, bazen giymedim; sair günlerde kışın hava soğuk olduğunda hep giydim, ama içime giydim”, çünkü onu gösterdiğinde: “bilirkişilik ve başka işler yapamadığım için çok para kaybettim, çünkü insanlar o giysiyi gördüklerinde aforoz edildiğimi düşünüyorlardı. Bu yüzden giymedim.” Engizisyoncu pedere bu konuda ümitsizce yalvarmıştı, “ama o giysiyi çıkarmama izin vermedi.”</p>
<p>Mahkûm olmasına yol açan sorunlar hakkında hâlâ kuşkusu olup olmadığını sorduklarında Menocchio yalan söylemedi. Açıkça inkâr edeceği yerde “birçok fantezinin aklına geldiğini, ama onlara hiç kulak asmamaya çalıştığını, hiç kimseye de kötü şeyler öğretmediğini” belirtti. Engizisyoncu “iman konusunda kimseyle konuşup konuşmadığını, bu kişilerin kim olduğunu, nerede ve nasıl konuştuğunu” öğrenmek üzere sıkıştırınca, “birileriyle şaka olsun diye iman konusunda konuştum ama gerçekten de onların kim olduğunu, nerede ve ne zaman konuştuğumu hatırlamıyorum,” dedi. Bu tedbirsizce bir cevaptı. Engizisyoncu onu sert bir biçimde azarladı: “İman konusunda nasıl şaka yaparsın? İmanla alay etmek doğru mu? ‘Şaka olsun diye,’ derken ne demek istiyorsun?” Menocchio beceriksizce “Yani yalan söyledim,” diye yanıtladı. “Söylediğin yalan neydi? Hadi, açık konuş!” “Gerçekten hatırlamıyorum.”</p>
<p>Ama engizisyoncu sorularıyla sıkıştırdı. “Bilmiyorum,” dedi Menocchio, “Birisi yanlış yorumlamış olabilir, ama ben hiçbir zaman imana karşı bir şeye inanmadım.” Darbeye darbeyle karşılık vermeyi denedi. İsa’nın çarmıhtan inme yeteneğine sahip olmadığını söylememişti: “İsa’nın çarmıhtan inme gücü olduğuna inanıyorum.” İncil’e inanmadığını söylememişti: “İncil’in hakikat olduğuna inanıyorum.” Ve o noktada yanlış bir adım attı: “Gerçekten de okumuş papazlarla keşişlerin İnciller’i yarattığını, sonra da Kutsal Ruh’tan gelmiş gibi yaptıklarını söyledim.” Engizisyoncu bunun üzerine atıldı: Bunu gerçekten söylemiş miydi? Ne zaman, nerede, kime? O keşişler kimdi? Bunalan Menocchio cevap verdi: “Nasıl bilebilirim ki? Hayır, sahiden bilmiyorum.” “Bilmiyorsan niye söyledin?” “Bazen şeytan bizi bazı şeyleri söylemeye kışkırtır…”</p>
<p>Menocchio bir kere daha kuşkularını, öfkesini şeytanın kışkırtmalarına atfetmeye çalışıyordu - yalnız hemen ardından da inancını akılcı temellere oturtmaya çalışıyordu. Foresti’nin <i>Supplementum</i>’unda “Aziz Petrus, Azizi Yakub ve diğerleri gibi birçok kişinin, yasanın örtbas ettiği İnciller yazdığını” okumuştu. Burada da, karşılaştırmanın çürütücü etkisi Menocchio’nun aklını etkilemişti. Madem İnciller’in bazıları tanrısal değil, insaniydi, yani gayri resmiydi, o halde niçin hepsi öyle olmasın? Bu, on beş yıl önce savunduklarını, yani Kutsal Yazılar’ın “dört kelimeye” indirgenebileceği iddialarını gündeme getiriyordu. Besbelli bütün bu süre boyunca, eski fikirlerinin izini sürmeye devam etmişti. Ve şimdi bir kere daha bu fikirleri onları anlayabilecek durumda olanlara (öyle olduklarını sanıyordu) açıklama imkânına kavuşmuştu. Bütün tedbiri ve ihtiyatı gözü karalıkla bir kenara attı. “Tanrı’nın bütün bunları yarattığına inanıyorum, yanı toprak, su ve havayı.” “Peki ateş ne oluyor?” diye sordu Concordia Piskopos Vekili, alaycı bir üstünlük taslayarak “onu kim yarattı?” “Ateş tıpkı Tanrı gibi her yerdedir, ama diğer üç element üç kişidir: Baba havadır, Oğul toprak, Kutsal Ruh da su.” Sonra Menocchio ekledi: “Bana böyle geliyor; ama doğru mu değil mi bilemem; havadaki o ruhların aralarında savaştığına, şimşeklerin de onların. öfkesi olduğuna inanıyorum.”</p>
<p>Böylece Menocchio, zamanın içinde tersine yaptığı uzun yolculukta, bilmeden Hıristiyan evren imgesinin gerisindeki antik Yunan düşünürlerinin evrenini yeniden keşfetmişti. Bu köylü Herakleitos ilk elementin son derece hareketli ve yıkılamaz olan ateş olduğuna hükmetmişti. Menocchio için, bütün gerçekliğe onun tarafından nüfuz edilmişti (“o her yerdedir”): birçok tezahüründe tanrısallıkla yüklü ruhlara dolu olsa da uyumlu bir gerçeklikti bu. Bu nedenle ateşin Tanrı olduğunu belirtmişti. Menocchio’nun ayrıca diğer üç elementle Teslis’i oluşturan kişiler arasında da yanıltıcı ve ayrıntılı bir tekabüliyet kurduğu doğruydu: “Baba’nın hava olduğuna inanıyorum, çünkü hava su ve topraktan daha yüksek bir elementtir, sonra Oğul’un toprak olduğunu söyledim, çünkü Oğul Baba tarafından yaratılmıştır; su da hava ve topraktan geldiğine göre, Kutsal Ruh da Baba ve Oğul’dan gelmiştir.” Ama, hemen ardından işe yaramayan gecikmiş bir tedbir hamlesiyle reddettiği (“ama bu şeylere inanmak istemiyorum”) bu ilişkilerin ardında, Menocchio’nun asıl köklü inancı ortaya çıkıyordu: Tanrı birdir, ve o dünyadır. Engizisyoncu saldırısını bu noktada yoğunlaştırdı: Öyleyse Tanrı’nın bir cismi olduğuna inanıyor muydu? Menocchio “İsa’nın bir cismi olduğunu biliyorum,” diye kaçamak bir cevap verdi. Böyle tartışan birine karşı üste çıkmak kolay değildi. Engizisyoncu, skolastik cephaneliğinden bir tasım çıkardı. “Kutsal Ruh’un su olduğunu söylüyorsun; su bir cisimdir; bundan da Kutsal Ruh’un bir cisim olduğu sonucu çıkmaz mı?” “Ben bunlarla teşbih yapıyorum,” diye cevap verdi Menocchio. Belki de burada ufak bir böbürlenme vardı: o da akıl yürütmeyi, mantık ve retoriğin araçlarını kullanmayı biliyordu.</p>
<p>Sonra engizisyoncu yeniden saldırıya geçti: “Kayıtlardan anlaşıldığına göre Tanrı’nın havadan başka bir şey olmadığını söylemişsin.” “Bunu söyleyip söylemediğimi bilmiyorum, ama gerçekten de Tanrı’nın her şey olduğunu söyledim.” “Tanrı’nın her şey olduğuna inanıyor musun?” “Efendilerim evet, gerçekten inanıyorum.” Ama hangi anlamda? Engizisyoncu bunu kavrayamamıştı. “Tanrı’nın olmak istediği her şey olduğuna inanıyorum,” diye açıkladı Menocchio. “Tanrı bir kaya, bir yılan, bir şeytan ya da bu gibi şeyler olabilir mi?” “Tanrı iyi olan her şey olabilir.” “İyi yaratıklar olduğuna göre demek ki Tanrı da bir yaratık olabilir, öyle mi?”</p>
<p>“Ne desem bilmiyorum,” diye cevap verdi Menocchio.</p>
</body>
</html>