<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>16</h3>
<p class="p0">Menocchio’nun okuma biçimini giderek artan karmaşıklıkta bir dizi örnekle ortaya koyabiliriz. İlk sorgulamada İsa’nın diğerleri gibi bir insan olduğunu, Aziz Yusuf ile Bakire Meryem’den doğduğunu ileri sürmüştü. Sonra da şu açıklamayı yapmıştı: “Meryem’e Bakire deniyordu, çünkü o on iki bakirenin bulunduğu bir bakireler tapınağında büyümüştü, büyüyünce bunlar evlendirildiler, bunu da <i>Lucidario della Madonna</i> adında bir kitapta okudum.” Başka yerde <i>Rosario</i> diye söz ettiği bu kitap, büyük bir ihtimalle Dominiken rahibi Alberto da Castello’nun yazdığı <i>Rosario della gloriosa Vergine Maria’</i>ydı<i>.</i> Menocchio o kitapta muhtemelen şunları okumuştu: “Aziz Ioakim ile Azize Anna’nın, Tanrı’ya ve rahibe adaklar sunduktan sonra o çok değerli kızlarını Tanrı’nın tapınağına nasıl bıraktıklarına bak, coşkulu ruh. Kızları orada Tanrı’ya adanmış diğer bakirelerle birlikte yetiştirildi. Orada tanrısal şeyleri düşünerek eşsiz bir imanla yaşadı. Kutsal Melekler, sanki kraliçeleri ve imparatoriçeleriymiş gibi onu ziyaret ettiler, o da hep dua ederdi.”</p>
<p>Menocchio’nun <i>Rosario’</i>daki bu sayfaya takılmasındaki neden, 1566’da Calderari adında Pordenone’nin bir müridi tarafından Montereale’deki Aziz Rocco Kilisesi’nin duvarlarına yapılmış, Meryem’i tapınakta, Yusuf’u da taliplerle birlikte gösteren freskleri sık sık görmüş olmasıydı. Ne olursa olsun, kelimenin ilk anlamını saptırmadan, metnin anlamını değiştirmişti. Metinde, meleklerin ortaya çıkışı, Meryem’e doğaüstü bir hava vererek onu arkadaşlarından ayırıyordu. Ama Menocchio’nun kafasında, asıl anlamlı unsur “başka bakireler”in varlığıydı, bu da Meryem’i arkadaşlarına bağlayarak ona verilen unvanı en basit şekilde açıklıyordu. Böylece, aslında bir ayrıntı olan şey, temel konu haline gelerek, genel anlamı değiştiriyordu.</p>
</body>
</html>