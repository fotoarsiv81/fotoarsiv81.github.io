<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>38</h3>
<p class="p0">“Tinimizin, ki bu ruhtur, onu bize veren Tanrı’ya döndüğüne inanıyorum,” demişti Menocchio, 16 Şubat’ta (ikinci sorgulama). “Beden öldüğünde ruh da ölür ama tin kalır,” diye düzeltti, 22 Şubat’ta (üçüncü sorgulama). 1 Mayıs sabahı (altıncı sorgulama) yeniden başa dönmüş gibiydi: “ruh ve tin aynı şeydir.”</p>
<p>İsa hakkında sorguya çekilmişti: “Oğul neydi: insan mı, melek mi, yoksa Tanrı mı?” “İnsan,” diye cevap verdi Menocchio. “Ama tin ondaydı.” Sonra ekledi: “İsa’nın ruhu ya eski zamanlarda yaratılmış o meleklerden birinin ruhuydu, ya Kutsal Ruh tarafından dört elementten yeni yaratılmıştı, ya da doğanın kendisinden geliyordu. Her şey ancak üçlü olarak yaratılırsa iyi olur; Tanrı da Kutsal Ruh’a bilgi, irade ve güç verdiğine göre, onları İsa’ya da vermişti, böylece gelecekte her biri diğerine destek olacaktı… Eğer ikisi bir görüşte anlaşamazsa, bir üçüncüsü varsa, üç kişiden ikisi anlaştığında, üçüncüsü de onlara uyar: Baba da bu yüzden İsa’ya irade, bilgi ve güç vermişti, çünkü İsa yargıda bulunmak zorundaydı…”</p>
<p>Neredeyse öğle olmuştu, sorgulamaya yemek için bir süre ara verilecek ve aynı günün öğleden sonrasına kadar tatil edilecekti.</p>
<p>Menocchio ise <i>Fioretto della Bibbia</i>’dan hatırladıklarıyla atasözlerini birbirine karıştırarak, kendi kelimeleriyle sarhoş bir biçimde konuşuyor, konuşuyordu. Muhtemelen o da yorulmuştu. Kışın bir bölümünü ve ilkbaharı hapiste geçirmişti ve neredeyse üç aydır sürmekte olan mahkemenin bir sonuca varmasını sabırsızlıkla bekliyor olmalıydı. Yine de, bu kadar okumuş etmiş papaz tarafından sorgulanıp böyle dikkatle dinlenmek (sözlerini kaydeden bir noter bile vardı) o güne kadar yarı cahil köylü ve zanaatkârlardan başka dinleyici kitlesi bulamamış biri için çarpıcı bir deneyim olmalıydı. Dinleyicileri bir zamanlar düşlediği papalar, krallar ve prensler olmasa da yabana atılacak gibi değildi. Menocchio daha önce söylemiş olduklarını tekrarlıyor, yenilerini ekliyor, bazılarını eliyor ve kendi kendisiyle çelişkiye düşüyordu. İsa “bizim gibi bir insandı, bizim gibi erkek ve kadından doğmuştu… ama Tanrı’nın Kutsal Ruh’u ona oğlu olarak seçmek üzere yolladığı doğru… Tanrı onu bir peygamber yapıp ona büyük bilgelik verdikten ve Kutsal Ruh’u ona yolladıktan sonra mucizeler yarattığına inanıyorum… Bizim gibi bir tini olduğuna inanıyorum, çünkü ruh ve tin aynı şeydir.” Ama ruh ve tinin aynı şey olduğunu söylemek ne anlama geliyordu? Engizisyoncu sözünü kesti: “Daha önce beden öldüğünde ruhun da öldüğünü söylemiştin: öyleyse İsa’nın ruhu da, bedeni öldüğünde öldü mü, bilmek istiyoruz.” Menocchio duraksadı, Tanrı’nın insanoğluna verdiği yedi ruhu sıraladı: akıl, bellek… Öğleden sonraki sorgulamada yargıçlar ısrar ettiler: İsa’nın aklı, belleği ve iradesi bedeninin ölümüyle birlikte ölmüş müydü? “Evet efendilerim, çünkü yukarıda onların faaliyetine ihtiyaç yoktur.” Öyleyse Menocchio tinin bedenden sonra da yaşadığı fikrini terk edip onu bedenle birlikte ölen ruhla özdeşleştirmiş miydi? Hayır, çünkü biraz sonra, Kıyamet Günü’nden söz ederken, şunları söyledi: “yerler ilahi tinlerle doluydu, ama en seçkin ve akıllı dünyevi tinler onların yerini alacak”, bunların arasında İsa’nınki de olacak, “çünkü Tanrı’nın oğlu İsa’nın tini dünyeviydi.” Buyurun!</p>
<p>Bu kelime kargaşasından bir anlam çıkarmaya çalışmak imkânsız, belki de anlamsız. Ama Menocchio’nun kendini kilitlediği sözsel çelişkilerin arkasında gerçek bir çelişki vardı.</p>
</body>
</html>