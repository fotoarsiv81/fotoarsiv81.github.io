<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>13</h3>
<p class="p0">Her şeyden önce Menocchio’nun bu kadar kitaba nasıl sahip olduğuna bakalım. Satın aldığından emin olduğumuz tek bir kitap var, o da <i>Fioretto della Bibbia.</i> Menocchio bu kitap hakkında “Onu Venedik’te 2 soldi’ye aldım,” diyor. Diğer üçü <i>-Historia del Giudicio, Lunario</i> ve Kuran olduğu söylenen kitap- hakkında hiç bilgimiz yok. Foresti’nin Supplementum’unun Menocchio’ya bir armağan olarak Tomaso Mero da Malmins tarafından verildiğini biliyoruz. Diğer hepsi -on bir kitaptan altısı, yani yarıdan fazlası- Menocchio’nun ödünç aldığı kitaplardı. Bu küçücük toplulukta yetersiz mali kaynakların önlerine çıkardığı engeli, birbirleriyle kitap değiş tokuş ederek aşan bir okur ağının olduğunu ortaya çıkaran önemli veriler bunlar. <i>Lucidario</i> (ya da <i>Rosario) della Madonna’</i>yı Menocchio’ya 1564’te Arba’da sürgündeyken Anna de Cecho adında bir kadın ödünç vermişti. Oğlu Giorgio Capel tanıklık etmek üzere çağrıldığında (annesi ölmüştü) <i>La vita de santi</i> adında bir kitabı olduğunu söylemişti; diğerlerini Arba rahibi elinden almıştı, sonra da “diğerlerini yakmak istiyorlar” (kuşkusuz engizisyoncular kastediliyor) diyerek yalnızca iki-üç tanesini geri vermişti. Kitabı Mukaddes’i ve <i>Legendario de santi’yi</i> Menocchio’ya amcası Domenico Gerbas vermişti, ama <i>Legendario</i> “ıslandığı için yırtılmıştı”. Buna karşılık Kitabı Mukaddes, Menocchio’nun kuzeni Bastian Scandella’nın eline geçmişti, Menocchio da kuzeninden bunu zaman zaman ödünç almıştı. Yalnız, mahkemeden altı ya da yedi ay önce Bastian’ın karısı Fior, Kitabı Mukaddes’i alıp ocakta yakmıştı. Menocchio “Ama bu kitabı yakmak günah!” diye bağırmıştı. Mandeville’in kitabını da beş ya da altı yıl önce Menocchio’ya Montereale’de vaizlik yapan papaz Andrea Bionima vermişti, o da bu kitabı Maniago’da tesadüfen “bazı noter belgelerini” karıştırırken bulmuştu. (Yine de her olasılığa karşılık, Bionima ifadesinde tedbirli bir biçimde kitabı Menocchio’ya verenin kendisi olmadığını, “okumasını biraz bilen” Vincenzo Lombardo’nun kitabı evine götürmüş ve sonra da Menocchio’ya vermiş olabileceğini söylemişti.) <i>Sogno dil Caravia’</i>yı ise Menocchio’ya veren Nicola da Porcia idi, daha önce de söylediğimiz gibi bu kişi, Monterealeli Lunardo della Minussa’dan <i>Decameron’</i>u alıp Menocchio’ya veren Nicola de Melchiori ile aynı kişi olabilir. Buna karşılık Menocchio <i>Fioretto’</i>yu Barcisli genç bir adama, Tita Coradina’ya vermişti, o da mahkemede kitabın yalnızca bir sayfasını okuduğunu iddia etti. Daha sonra papaz ona kitabın yasak olduğunu söyledi ve o da kitabı yaktı.</p>
<p>Bu, yalnızca papazların değil (papazlar öngörülebilir) kadınların da katıldığı canlı bir okur ağıydı. Udine’de, 16. yüzyılın başında, Girolamo Amaseo’nun yöneticiliğinde, “hiçbir ayrılık gözetmeden, zanaatkârların olduğu kadar, aşağı sınıflar da dahil olmak üzere bütün yurttaşların çocuklarının, gençlerin ve yaşlıların, herhangi bir ücret almaksızın okumasını ve öğrenmesini sağlamak için” bir okul açıldığını biliyoruz. Montereale’den fazla uzakta olmayan Aviano ve Pordenone gibi yerlerde biraz Latincenin bile öğretildiği ilkokullar vardı. Yine de bu kadar küçük bir dağ kasabasında böylesi yaygın bir okuma merakıyla karşılaşmak şaşırtıcı. Ne yazık ki, bu okurların toplumsal konumlarını belirlemek için pek nadiren bilgiye ulaşabiliyoruz. Ressam Nicola da Porcia’dan zaten söz etmiştik. Menocchio’nun kuzeni Bastian Scandella yukarıda bahsedilen 1596 duruşmasında ortaya çıkmıştı; birçok arazi parçasına (ama ne tür olduğunu bilmiyoruz) sahipti, ayrıca aynı yıl Montereale’de belediye başkanlığı yapmıştı. Ama diğerlerinin hemen hemen tümü, yalnızca birer isimdiler. Ne olursa olsun yine de kitapların bu insanların günlük yaşamlarının birer parçası olduğu apaçık. Kitaplar onlar için, aşırı saygı da gösterilmeyen, bazen yağmurun ve suyun tehlikelerine karşı korunamayan, kullanılan birer nesneydi. Yine de Menocchio’nun yakılan Kitabı Mukaddes karşısındaki tepkisi anlamlıydı (kuşkusuz, Engizisyon bir gün arama yaparsa diye yakılmıştı kitap). Kutsal Yazılar hakkındaki “bitmek tükenmek bilmeyen savaş kitapları” biçimindeki alaycı benzetmesine karşılık, bu kitap onun için diğerlerinden farklıydı, çünkü Tanrı tarafından verilmiş temel unsuru içeriyordu.</p>
</body>
</html>