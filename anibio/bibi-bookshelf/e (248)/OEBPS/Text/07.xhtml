<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>7</h3>
<p class="p0">Daha sonra “yeni dünya” ve yeni “hayat tarzı” sözlerinin anlamına geleceğiz. Şimdilik, Friulili bir değirmencinin, bu tür fikirleri nasıl dile getirebildiğini anlamaya çalışalım.</p>
<p>On altıncı yüzyılın ikinci yarısında Friuli arkaik özellikleri göze çarpan bir toplumdu. Feodal soylu sınıfın büyük aileleri bölgede egemen bir rol oynamayı sürdürüyorlardı. “Masnada” biçimi serflik gibi kurumlar, komşu bölgelerden çok daha uzun bir süre, daha geçen yüzyıla kadar yaşamıştı. Gerçek güç bir süre Venedikli görevlilerin eline geçtiyse de, eski Ortaçağ parlamentosu kendine özgü yasama işlevini korumuştu. Gerçekte, 1420’de başlayan Venedik egemenliği, her şeyi mümkün olduğunca değiştirmeden korudu. Venedikliler’in tek derdi Friulili feodal soylu sınıfın bazı çevrelerindeki başkaldırma eğilimlerini engelleyecek bir güç dengesi yaratmaktı.</p>
<p>On altıncı yüzyılın başında, soylular arasındaki çekişmeler artmıştı. İki taraf oluşmuştu, <i>Zamberlani</i>’ler Venedik’ten yanaydılar ve güçlü Antonio Savorgnan’ın çevresinde toplanmışlardı (Savorgnan daha sonra İmparatorluk saflarında sürgünde ölecekti); <i>Strumieri</i>’ler de Venedik’e düşmandılar ve Torreggiani ailesi tarafından yönlendiriliyorlardı. Soylular arasındaki siyasi çekişmeye bir de şiddetli bir sınıf savaşı eklendi. Daha 1508’de Francesco di Stras soldo adında bir soylu, Parlamento’da yaptığı bir konuşmada, Friuli’nin birçok bölgesinde köylülerin “gizli dini toplantılar” yaptıklarını, kimi grupların iki bin kişiyi bulduğunu söylemişti. Buralarda, başka şeylerin yanı sıra “bazı şeytanca ve iblisce laflar ederek, özellikle papazları, soyluları, feodal toprak sahiplerini ve yurttaşları parçalayacaklarını, hatta bir Sicilya Ayini yaptıklarını, birçok murdar kelime söylediklerini” ileri sürmüştü. Bunlar boş sözler değildi. 1511 yılında, Paskalya’dan önceki kutsal perşembe günü, Venediklilerin Agnadello’daki yenilgisi sonucu ortaya çıkan krizden az sonra, bir veba salgınının patlamasıyla aynı anda, Savorgnan’a sadık olan köylüler önce Udine’de, sonra başka yörelerde ayaklanarak iki taraftan da soyluları katletmiş, şatolarını yakmışlardı. Soylular arasında derhal bir sınıf dayanışması oluşmuş, isyan kanlı bir biçimde bastırılmıştı. Ama köylülerin gösterdiği şiddet, bir yandan Venedik oligarşisinin içine korku salarken, bir yandan da Friulili soyluları sindirmek için cesur bir politikanın güdülebileceği fikrini vermişti. 1511’deki geçici isyanı izleyen yıllarda, Venediklilerin yerel soylu sınıfa karşı Friulili köylülere (ve genel olarak <i>Terraferma’</i>daki<sup><a id="not8" href="../Text/Section0001.xhtml#nt8">[8]</a></sup> köylülere) verdiği destek giderek artmıştı. Bu güç dengesi sisteminin parçası olarak, Venedik’in kendi dominyonlarında <i>Contadinanza</i> adı verilen olağanüstü bir kurum oluştu. Bu kurumun hem mali, hem askeri görevleri vardı. Bir yandan “ocak listesi” adı verilen hesaba göre bir tür vergi topluyor, bir yandan da “kur’a” yöntemiyle yerel köylü milislerini örgütlüyordu. Özellikle bu ikincisi, Friuli soyluları için gerçek bir hakaret demekti; çünkü feodal ruhun bütün özelliklerini taşıyan <i>Patria</i>’nın yasaları (başka şeylerin yanı sıra, yabani tavşanlara tuzak kurarak ya da geceleyin sülün avlayarak soyluların avlanmalarına engel olma cüreti gösteren köylüler için cezalar da öngörülüyordu) <i>De prohibitione armorum rusticis</i><sup><a id="not9" href="../Text/Section0001.xhtml#nt9">[9]</a></sup> başlığını taşıyan bir koşul da içeriyordu. Ama Venedik yetkilileri, bir yandan <i>Contadinanza’</i>nın kendine özgü özelliklerini korurken, bir yandan da bunu, kırsal nüfusun çıkarlarının resmi temsilcisi olarak kabul ettirmeye kararlıydılar. Böylece, Parlamento’nun bütün nüfusu temsil eden bir örgüt olduğuna ilişkin yasal uydurmaca, bir formalite olarak bile yok edilmiş oluyordu.</p>
<p>Venedik’in Friuli köylülerini desteklemek için aldığı önlemlerin listesi hayli uzundur. Daha 1533’te, Udine ile Friuli ve Carnia’daki diğer bölgelerin <i>decani’</i>leri<a id="not10" href="../Text/Section0001.xhtml#nt10"><sup>[10]</sup></a> bir dilekçe vererek “birkaç yıldan beri ürün fiyatlarının aşırı yüksek olmasından dolayı, soylu yurttaşlara, Palria’daki diğer kişilere ödenen çeşitli kira türleri yüzünden çok ezildiklerini” belirttiler. Bunun üzerine, süresiz kiralama durumunda (toprağın, işleyip vergisini ödemek kaydıyla süresiz kiralanması hariç), kiraların ürün olarak değil, nakit olarak ödenmesine, bunun da bir kere hesaplanan birim fiyatlar esas alınarak tespit edilmesine karar verildi; bu da ciddi bir enflasyon döneminde açıkça köylüleri destekleyen bir karardı. 1551’de <i>“Patria</i> köylülerinin bir isteği üzerine” 1520’den başlayan bütün süresiz kiralar bir kararnameyle yüzde 7 oranında azaltıldı. Kararname sekiz yıl sonra genişletilerek yeniden yayımlandı. Yine 1574’te Venedik yetkilileri bölgedeki tefeciliği önlemek için “hiçbir alacaklının ısrarıyla, kendi istekleriyle vermeleri haricinde, köylülerin toprakta çalışabilecek nitelikteki küçük ya da büyük bir hayvanına, hiçbir çiftlik aracına haciz konulamayacağını” ilan ettiler. Ek olarak “alacaklıların açgözlülüğü sonucu, verilen borç karşılığı ürünlere daha biçilmeden, fiyatın en ucuz olduğu dönemde el konulduğu için ezilen köylülerin koşullarını yükseltmek üzere” alacaklıların ancak 15 Ağustos’tan sonra alacaklarını talep edebilecekleri emre bağlandı.</p>
<p>Başlangıçta Friuli’nin kırsal bölgesindeki örtük gerilimi denetim altında tutmak için verilen bu tavizler, aynı zamanda köylülerle Venedik arasında, yerel soylu nüfusa karşı gerçek bir dayanışma duygusu yarattı. Kiraların sürekli olarak indirilmesi karşısında, soylular uzun vadeli kiraları basit kira biçimine çevirdiler, bu da köylüler için durumu zorlaştırdı. O dönemde yaygınlaşan bu eğilim, Friuli’de özellikle demografik bakımdan önemli engellerle karşılaştı. İşgücü kıtlığı varken, toprak sahiplerini kayıran tarım anlaşmaları yapmak mümkün değildi. Yüzyıl süresince, 16. yüzyılın yarısıyla 17. yüzyılın yarısı arasında, sık sık tekrarlanan veba salgınları ve dışa, özellikle de Venedik’e doğru göç nedeniyle Friuli nüfusu azaldı. Bu dönemdeki Venedikli görevlilerin raporlarında özellikle köylülerin içinde bulunduğu sefil koşullar vurgulanıyordu: Daniele Priuli 1573’te “Hasada kadar kişisel borç tahsilatını tümüyle durdurdum,” diye yazıyor, “her şeyin nasıl alındığını, kadınların sırtındaki, bebeklerini taşıdıkları bohçalara, kapı tokmaklarına kadar her şeyin nasıl sökülüp çıkarıldığını” anlatıyor, bunları “günah ve insanlık dışı” diye niteliyordu. 1587’de Carlo Corner, Patria’nın doğal yoksulluğunu vurguluyordu: “Bölge çok kıraç, çünkü bir tarafı dağlık, yamaçlar da çakıllı, ayrıca akarsuların taştığı ve sık sık fırtınaların çıkıp zarar verdiği bir bölge.” Ve şöyle bitiriyordu: “Bu yüzden soyluların fazla bir serveti olmadığı için, halk, özellikle de köylüler çok yoksul.” Yüzyıl sonunda (1599) Stefano Viaro bir çürüme ve perişanlık tablosu çiziyor: “Uzun yıllardan beri <i>Patria</i> öyle bir yıkıma uğramıştır ki, evlerinin üçte ikisi, hatta dörtte üçü harabe halinde ve terk edilmiş olmayan bir köy bulmak hemen hemen mümkün değildir, toprakların neredeyse yarısı ekilmemiş bir haldedir, bu çok acıdır, çünkü bu durum devam ederse, her gün bölgede oturanlar mecburen göç edecek, yalnızca en yoksullar, en sefiller kalacaktır.” Venedik’in gerilemesinin artık gözle görülür bir hal aldığı bir zamanda, Friuli’nin ekonomisi zaten oldukça ileri bir çöküş aşamasındaydı.</p>
</body>
</html>