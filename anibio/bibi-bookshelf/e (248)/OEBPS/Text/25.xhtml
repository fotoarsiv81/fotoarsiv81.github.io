<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>25</h3>
<p class="p0">O halde başlangıçta bize anlaşılmaz gelen Menocchio’nun evrenine geri dönelim. Şimdi onun karmaşık katmanlanmasını yeniden kurabiliriz. Bu yapı, başlangıçta bir kaosun varlığını öngörerek, Tekvin öyküsü ve öykünün ortodoks yorumundan kopuşla başladı: “Ben dedim ki, bana göre her şey kaostu; yer, hava, su ve ateş birbirine karışmıştı…” (7 Şubat). Bunu izleyen bir sorgulama sırasında görmüştük; piskopos vekili, Mandeville’in <i>Seyahatler’</i>inden söz ederken Menocchio’nun sözünü kesmiş ve “bu kitabın kaos hakkında bir şey söyleyip söylemediğini” sormuştu. Menocchio daha önce sözünü ettiğimiz yazılı ve sözlü kültürün iç içeliğini (bu kez bilinçli olarak) yeniden gündeme getirerek olumsuz cevap vermişti: “Hayır efendim, ama bu konuda <i>Fioretto della Bib bia</i>’da bir şeyler okudum; bu kaos hakkında söylediğim diğer şeyleri kendi kafamda yarattım.”</p>
<p>Aslında Menocchio doğru hatırlamıyordu. <i>Fioretto della Bibbia</i> tam olarak kaostan söz etmemekteydi. Ancak bu kitapta yaradılışın Kitabı Mukaddes’e uygun anlatımından önce, hiçbir uyum kaygısı gözetilmeksizin, metafizikle astrolojinin, teolojiyle dört element kuramının birbirine karıştığı Autunlu Honorius’un <i>Elucidarium’</i>undan genişçe yararlanılmış bir dizi bölüm vardı. <i>Fioretto</i>’nın “Tanrı Dört Elementten İnsanı Nasıl Yarattı?” başlığını taşıyan 4. bölümü şöyle başlıyordu: “Söylendiği gibi, Tanrı başlangıçta ne şekli ne şemaili olan bir öz yarattı: bundan öyle çok yaratmıştı ki, bundan ne istiyorsa yapabiliyordu, o da o özü böldü ve parçalara ayırdı, dört elementten oluşmuş insanı bunun içinden çıkaracak biçimde ayarladı… ” Burada, gördüğümüz gibi, elementlerin başlangıçta birbirine karışmış olduğu varsayılmaktaydı, bu da <i>hiçten</i> yaradılış kuramını dışlıyordu: ama kaostan söz edilmemekteydi. Menocchio, bu âlimane terimi ikinci mahkeme sırasında tesadüfen bahsettiği bir kitaptan almış olabilirdi (ama bu kitabı, daha sonra da anlatma imkânı bulacağımız gibi, daha 1584’te biliyordu): Augustinyen keşişi Jacopo Filippo Foresti’nin <i>Supplementum supplementi delle croniche</i> adlı kitabıydı bu. 15. yüzyılın sonunda yazılmış olmasına rağmen açıkça Ortaçağ esaslarına dayalı bu vakayiname, dünyanın yaradılışıyla başlar. Foresti mezhebinin kurucusu olan Augustinus’tan söz ettikten sonra, şöyle yazar: “ve başlangıçta Tanrı’nın gökyüzünü ve yeryüzünü yarattığı söylendi; onların zaten var olduğu söylenmedi, ama bir potansiyel vardı, çünkü sonradan da gökyüzü yaratıldı yazıyor; bu, bir ağacın tohumunu düşünerek, işte kökü, gövdesi, dalları, meyveleri ve yaprakları demeye benzer. Onlar var olduklarından değil, ama o tohumdan oluşacaklarından. Aynı şekilde Tanrı, gökyüzünü ve yeryüzünü yarattı dendiğinde, aslında gökyüzü ve yeryüzünün tohumundan söz ediliyordu; çünkü gökyüzü ve yeryüzünün özü henüz bir karmaşa halindeydi; ama bu karmaşanın gökyüzü ve yeryüzüne dönüşeceği belliydi, bu nedenle o öze, o zamandan gökyüzü ve yeryüzü dendi. Ovidius’umuz, başyapıtının girişinde, diğer düşünürler gibi, bu özgül bir biçimi olmayan geniş oluşuma Kaos adını verdi. Ovidius, adı geçen bu kitapta, bu terimi şöyle kullanır: ‘Her şeyi içine alan yeryüzü, deniz ve gökyüzü var olmadan önce, doğa bir ucundan bir ucuna düşünürlerin Kaos dedikleri bir görüntüye sahipti. Kaos, büyük ve gelişimini tamamlamamış bir maddeydi, belirsiz ve hareketsiz bir kütleden başka bir şey değildi ve bu geniş oluşumun içinde doğru dürüst bir araya getirilmemiş, birbiriyle uyumsuz tohumlar toplanmıştı.”’ </p>
<p>İşe Kitabı Mukaddes’i Ovidius ile uyumlulaştırma düşüncesiyle başlayan Foresti, sonuçta Kitabı Mukaddes’ten çok Ovidius’a yakın bir evren önermeye kadar varmıştı. Her şeyi önceleyen bir kaos, bir “büyük ve gelişimini tamamlamamış madde” kavramı Menocchio üzerinde çok güçlü bir etki yaratmıştı. Bundan yola çıkarak, “bu kaos hakkındaki… diğer şeyleri… <i>kendi</i> kafasında yaratmıştı.”</p>
<p>Bu “şeyleri” Menocchio hemşerilerine de aktarmaya çalışmıştı. Giovanni Povoledo şöyle anlatıyordu: “Onun şöyle söylediğini duydum: Başlangıçta bu dünya hiçbir şey değildi, sonra denizin suyuyla dövülüp çırpılıp köpük oldu, sonra kesilip peynire döndü, daha sonra bundan sayısız kurtlar doğdu, bu kurtlar insan oldular, bunların en güçlüsü ve akıllısı da Tanrı’ydı, diğerleri ona kulluk ettiler…”</p>
<p>Bu çok dolaylı, en azından üçüncü elden bir tanıklıktı. Povoledo “Pordenone’deki pazara doğru yolda yürürken” bir arkadaşının sekiz gün önce anlattıklarını aktarıyordu; arkadaşı ona, bir süre önce Menocchio’yla bunları konuşan bir başka arkadaşından duyduklarını anlatmıştı. Aslında Menocchio’nun kendisi ilk sorgulamada bunu başka türlü aktarmıştı: ‘Ben dedim ki, bana göre, her şey kaostu … bu bütünün içinden bir kütle doğdu -tıpkı peynirin sütten yapılışı gibi- ve içinden kurtlar çıktı, bunlar da meleklerdi. En kutsal haşmetli bunların Tanrı ve melekler olmasını emretti, meleklerin arasında Tanrı da vardı, <i>o da bu kütleden aynı zamanda yaratılmıştı</i>…” Besbelli ağızdan ağıza geçe geçe Menocchio’nun söyledikleri basitleştirilmiş ve çarpıtılmıştı. “Kaos” gibi zor bir sözcük kaybolmuş, daha ortodoks bir sözcük onun yerini almıştı (“başlangıçta bu dünya hiçbir şey değildi”). Peynir-kurtlar-melekler-kutsal haşmetli-insan-meleklerin en güçlüsü Tanrı zinciri de bu arada kısaltılarak peynir-kurtlar-insanlar-insanların en güçlüsü Tanrı’ya dönüşmüştü.</p>
<p>Öte yandan, Menocchio’nun ifadesinde deniz suyuyla dövülen köpüğe ilişkin bir söz yoktu. Bunu Povoledo’nun uydurması da mümkün değildi. Mahkeme boyunca, Menocchio’nun evren kuramında bazı unsurları değiştirmeye hazır olduğu, ama temel özelliklerine dokunmayacağı iyice ortaya çıktı. Örneğin, “Şu en kutsal haşmetli nedir?” diye soran piskopos vekiline şöyle cevap veriyordu: “En kutsal haşmetlinin <i>ezeli Tanrı’nın tini</i> olduğuna inanıyorum.” Bunu takip eden sorgulamada şu açıklamayı yaptı: Kıyamet Günü insanlar <i>“daha önce sözünü ettiğim, kaostan önce de var olan o en kutsal haşmetli tarafından”</i> yargılanacaklar. Bir başka seferinde de “en kutsal haşmetli” yerine Tanrı’yı, Tanrı yerine Kutsal Ruh terimini kullandı: “Ebedi Tanrı, daha önce sözünü ettiğim kaostan en mükemmel ışık saçan gücü aldı, nasıl peynirin de en mükemmel kısmı alınırsa, sonra bu ışıktan melek dediğimiz o tinleri yaptı, sonra da aralarından en soylusunu seçti, ona bütün bilgisini, iradesini ve gücünü verdi, biz ona Kutsal Ruh diyoruz, Tanrı onu bütün dünyanın yaradılışının başına geçirdi…” Ayrıca, Tanrı’nın kaostan önce var olması üstüne fikrini de değiştirdi: “Bu Tanrı, kaosun içindeydi; tıpkı suyun içinde olup açılmak, ormanın içinde olup genişlemek isteyen biri gibi: yani, bilgiyi elde etmiş olan bu akıl bu dünyayı yaratmak için genişlemek istiyordu.” O noktada, ama, diye sordu, engizisyoncu, “Tanrı ebedi miydi, hep kaosla birlikte var olmuş muydu?” “İnanıyorum ki,” diye cevap verdi Menocchio, “hep bir aradaydılar, birbirlerinden hiç ayrılmamışlardı, yani ne Tanrı’sız kaos, ne de kaossuz Tanrı.” Bu karışıklık karşısında (tarih 12 Mayıs’tı), engizisyoncu, mahkemeyi sona erdirmeden önce işe biraz açıklık getirmeye çalıştı.</p>
</body>
</html>