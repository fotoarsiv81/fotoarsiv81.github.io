<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>58</h3>
<p class="p0">Sessizliğiyle Menocchio sonuna kadar yargıçlarını kendi fikirlerinin yalnızlık içinde, yalnızca kitaplarıyla ilişkisi sayesinde doğduğuna inandırmak istemişti. Ama gördüğümüz gibi, sözlü gelenekten aldığı unsurları yazılı sayfaya yansıtıyordu.</p>
<p>Dogma ve törenlere karşı tahammülsüz, doğanın devirlerine bağlı, esas olarak da Hıristiyanlık öncesi özellikler taşıyan bir köylü dininin güçlü direncini açıklayan şey, Avrupa’nın kırsal kesimlerinde derinden kök salmış bu gelenekti. Birçok durumda, bu, Hıristiyanlığa karşı gerçek bir yabancılaşma biçiminde ortaya çıkıyordu, örneğin Eboli yakınlarındaki kırsal bölgelerde 17. yüzyıl ortalarında bazı Cizvitlerin şaşkınlıkla gözlemlediği çobanlar gibi. Cizvitlere göre bu çobanlar “biçimlerinden başka hiçbir insani yönü olmayan, güttükleri hayvanlardan yetenek ve bilgi olarak çok az farkları olan insanlardı. Yalnızca dua ya da kutsal inanca has diğer gizemler konusunda değil, Tanrı bilgisi konusunda da tümüyle cahildiler.” Ama kimi unsurları -birçoğu da Hıristiyan olan- hazmedip kendine benzeten ve yeniden biçimlendiren bu köylü dininin izleri coğrafi ve kültürel açıdan daha az yalıtılmış durumlarda bile rahatlıkla görülebilir. Tanrı’yı “yaşlı iyi bir adam”, İsa’yı “yakışıklı bir genç”, ruhu “bedene saplanmış büyük bir kemik”, öbür dünyayı da iyi davranırsa gidebileceği “güzel yeşil bir tarla” olarak gören yaşlı İngiliz köylüsü, Hıristiyan doktrinleri konusunda tümüyle bilgisiz değildi kuşkusuz: Yalnızca onları kendi deneyimlerine, isteklerine, fantezilerine tekabül eden imgelere tercüme ediyordu.</p>
<p>Menocchio’nun itiraflarında da benzer bir sürece tanık oluyoruz. Tabii ki onun vakası çok daha karmaşık. Hem basılı kâğıdın arabuluculuğunu hem de Reform hareketi içinde çok daha köktenci akımların vurduğu darbeler altında geleneksel dinin büyük bölümünün parçalanışını içeriyordu. Ama kalıp aynı kalıptı ve istisnai bir vaka değildi.</p>
<p>Menocchio’nun davasından yirmi yıl kadar önce, Scolio takma adıyla bilinen, Lucca bölgesinden bir köylü, hâlâ yayımlanmamış, dinsel ve ahlaki açıdan zengin, yer yer Dante’vari izler taşıyan <i>Settennario</i> adlı uzun bir şiirde vizyonlarından bahsetmişti. Ama fikir olarak, sürekli farklı dinlerin On Emir’de ortak bir temele sahip oldukları iddiasını vurguluyordu. Altın bir bulut içinde görünen Tanrı, Scolio’ya şu açıklamayı yapmaktaydı:</p>
<p class="ara05"></p>
<p>Birçok peygamber yolladım</p>
<p>Birbirine benzemez, çünkü peygamberlerimi</p>
<p>yolladıklarım da birbirine benzemezdi</p>
<p>Ve onlara farklı yasalar verdim </p>
<p>Bulduğum töreler kadar çeşitli </p>
<p>Tıpkı hekimin çeşitli reçeteler </p>
<p>yazması gibi herkesin yapısına göre.</p>
<p>İmparator üç komutan yollar</p>
<p>Biri Afrika’ya, Biri Asya’ya, biri Avrupa’ya:</p>
<p>Yahudilere, Türklere ve Hıristiyanlara </p>
<p>Her biri kanunundan bir nüsha alır,</p>
<p>Ve törelerinin çeşitliliğine ve garipliğine göre </p>
<p>Her halka farklı ve uygun bir çeşidini verir:</p>
<p>Ama her birine On Emir’i iletir.</p>
<p>Aynısını, ama ayrı ayrı yorumlarlar.</p>
<p>Ama Tanrı birdir, onun inancı da bir…</p>
<p class="ara05"></p>
<p class="p0">O halde “İmparator”un yolladığı “komutanlar” arasında Muhammed de vardı, “Suçlular tarafından iyiler arasındaki kötü diye namı çıkmıştı / Yine de bir peygamberdi ve Tanrı’nın büyük bir savaşçısıydı”, Musa, İlyas, Davud, Süleyman, İsa, Yeşu, İbrahim ve Nuh’un da bulunduğu uzun bir listenin sonunda yer alıyordu. Türkler ve Hıristiyanlara savaşı bırakıp barış yapmaları öğütleniyordu.</p>
<p class="ara05"></p>
<p>Sen Türk ve sen Hıristiyan benim emrimle </p>
<p>Geçmişte olduğu gibi yürümeyin:</p>
<p>Türk bir adım ileri at</p>
<p>Ve sen Hıristiyan bir adım geri.</p>
<p class="ara05"></p>
<p class="p0">On Emir yalnızca üç büyük Akdeniz dininin değil (üç yüzük masalı geleneğini hatırlıyoruz) aynı zamanda ortaya çıkmış ve çıkacak olan dinlerin de temeli olduğuna göre bu ulaşılmayacak bir şey değildi: Bu dinlerin dördüncüsünün belli bir adı yoktu; beşincisini “Tanrı bize zamanımızda vermişti”, Scolio’nun kehanetine denk geliyordu; ikisi de gelecekte karşımıza çıkacaktı, böylece kehanetin yedi sayısına ulaşılıyordu.</p>
<p>Gördüğümüz gibi, Scolio’nun dinsel iletisi çok basitti. On Emir’e, “doğanın büyük kanunlarına” uymak yeterliydi. Teslis’le başlayan dogmalar reddediliyordu.</p>
<p class="ara05"></p>
<p>Ne arkadaşı, ne dostu ne de oğlu olan</p>
<p>Tek bir Tanrı’dan başkasına tapmayın, inanmayın:</p>
<p>Onun kanunlarına, söylenmiş olana ve benim söylediğime uyan </p>
<p>Herkes onun oğlu, hizmetkârı ve dostudur.</p>
<p>Ne başkalarına tapın ne de Kutsal ’ Ruh’a </p>
<p>Ben eğer Tanrı’ysam, Tanrı her yerdedir.</p>
<p class="ara05"></p>
<p class="p0">Vaftiz ve Kudas Ayini sözü edilen tek kutsamalardı. Birincisi yetişkinlere özgüydü:</p>
<p class="ara05"></p>
<p>Herkes sekizinci günde sünnet olsun </p>
<p>Otuz yaşına yaklaştığında vaftiz olsun,</p>
<p>Tanrı’nın ve peygamberlerin emrettiği </p>
<p>ve Aziz Yahya’nın İsa’ya yaptığı gibi.</p>
<p class="ara05"></p>
<p class="p0">Kudas Ayini önemli ölçüde değersizleştiriliyordu. İsa şöyle bildiriyordu: “Size söylemişsem”</p>
<p class="ara05"></p>
<p>kutsanmış ekmek</p>
<p>Vücudumdur, şarap da kanımdır diye,</p>
<p>Hoşuma gittiği için söyledim, ’</p>
<p>Mübarek bir taam ve kurban olduğu için,</p>
<p>Ama bunu bir kanun olarak emretmedim </p>
<p>Ekmek ve şarap Tanrı’yı andırdığı için emrettim.</p>
<p>On Emir’i dinlediğiniz sürece </p>
<p>Kavgalarınızın ne önemi var.</p>
<p class="ara05"></p>
<p class="p0">Bunlar yalnızca gerçek varlık üzerine teolojik tartışmalardan usanmak anlamına gelmiyordu; Scolio İsa’nın ağzından Vaftiz’in ve Kudas Ayini’nin kutsama olarak değerini inkâr etme noktasına kadar geliyordu:</p>
<p class="ara05"></p>
<p>Kurbanla birlikte vaftizim,</p>
<p>Ölümüm ve kutsal ekmeğim ve komünyonum,</p>
<p>Bir emir değil, zaman zaman </p>
<p>Beni hatırlamanız için bir görev.</p>
<p class="ara05"></p>
<p class="p0">Selamete erişmek için önemli olan, bir kere daha, On Emir’e kelimesi kelimesine, “hiçbir tefsir veya itiraz getirmeden”, “tasımlar ya da çarpık mantık” tarafından zorlanmış yorumlar yapmadan uymaktı. Dinsel törenler gereksiz kabul ediliyordu; ibadet çok basit olmalıydı:</p>
<p class="ara05"></p>
<p>Orada ne sütun ne suret olsun,</p>
<p>Ne org, ne müzik, ne saz,</p>
<p>Ne çan kuleleri, ne çanlar, ne tasvirler,</p>
<p>Ne kabartmalar, ne efrizler, ne süsler:</p>
<p>Her şey basit ve saf olsun Böylece sadece On Emir duyulsun…</p>
<p class="ara05"></p>
<p class="p0">Scolio’dan kitabını “gösterişli, müphem, abartmalı ya da özentili değil / açık ve sade” bir dille yazmasını isteyen Tanrı’nın Kelamı son derece basitti.</p>
<p>Anabaptist doktrinlerle bazı benzerlikler taşımasına rağmen (büyük bir ihtimalle doğrudan doğruya bir bağlantı söz konusu değildi; en azından bu konuda bir belge yoktu), Scolio’nun sözleri Menocchio ile de ilişkisini kurduğumuz köylü köktenciliğinin o yeraltı kaynağından fışkırmış gibiydi. Scolio için papa Deccal değildi (bir an için bile, sureti gelecekte yok olmaya mahkûm görünmesine rağmen); yetke uygulaması, Anabaptistler için olduğu gibi daha başından mahkûm edilmiyordu. Tabii ki iktidarda olanlar, baba gibi yönetmeliydiler:</p>
<p class="ara05"></p>
<p>Eğer Tanrım seni kahyası yaptıysa,</p>
<p>Yönetimi sana devrettiyse,</p>
<p>Seni dük, papa ya da imparator ilan ettiyse,</p>
<p>Seni insanlık ve kibarlıkla vakfettiyse,</p>
<p>Eğer sana güç, zekâ, irade, onur bahşettiyse,</p>
<p>Bize bir baba, bir hami olmalısın,</p>

<p>Sahip oldukların senin değildir, başkalarının ve benimdir,&#160;</p>
<p>Senin payına düşenlerin ötesinde her şey Tanrı’nındır.</p>
<p class="ara05"></p>
<p class="p0">Scolio’nun hayalini kurduğu toplum, aslında dindar ve sade bir köylü ütopyasıydı: gereksiz mesleklerden arınmış (“Orada ne dükkân olsun ne de el sanatı / Yalnızca en önemlileri, en temelleri; / Hekimlerin bilgisine kibir gözüyle bak / Doktorsuz yaşa”), çiftçilere ve savaşçılara dayanan, tek bir hükümdar tarafından yönetilen (o hükümdar da Scolio’nun kendisiydi) bir toplum.</p>
<p class="ara05"></p>
<p>Bırak kumar, fahişeler ve han,</p>
<p>Sarhoş ve sersemi süpürülüp atılsın,</p>
<p>Bırak çiftçinin sanatı faydada</p>
<p>Onurda bütün sanatları ezip geçsin,</p>
<p>Ve iman için dövüşenler </p>
<p>Övülsün, ödüllendirilsin;</p>
<p>Gurur, debdebe, gösterişle sefahat,</p>
<p>Batıl inançlar ve kendini beğenmişlik, hepsini süpürüp atalım… </p>
<p>Büyük şölenleri, yemekleri yasaklayalım </p>
<p>Çünkü sarhoşluğun, deli gibi içmenin,</p>
<p>Müzik ve dansın, parfümlerin, banyoların ve oyunların</p>
<p>mekânıdır onlar;</p>
<p class="ara05"></p>
<p>Giysiler ve pabuçlar, hepsi az ve yoksul olsun;</p>
<p>Tek bir ölümlü tek hükümdar olsun,</p>
<p>Hem dünyaevi hem dinsel </p>
<p>Tek bir kişi tek hükümran olsun,</p>
<p>Tek bir cemaat, tek bir papaz olsun.</p>
<p class="ara05"></p>
<p class="p0">Bu gelecek toplumunda, adaletsizlikler ortadan kalkacaktı: “Altın çağ” geri gelecekti. Yasa, “kısa, açık ve herkes için aynı” olacaktı:</p>
<p class="ara05"></p>
<p>Yasa herkesin elinde olacak;</p>
<p>Çünkü ondan en iyi meyveler yetişecek,</p>
<p>Halk dilinde yazılacak, herkes anlasın diye,</p>
<p>Herkes kötüden kaçsın, iyinin peşine düşsün diye.</p>
<p class="ara05"></p>
<p class="p0">Katı bir eşitlikçilik ekonomik farklılıkları ortadan kaldıracaktı:</p>
<p class="ara05"></p>
<p>Kadın ya da erkek, bir ağız desek hak eden </p>
<p>Hayattan payını almayı.</p>
<p>Hiç kimse için iyi bir öğün yemek ve giyecekten </p>
<p>Fazlası makbul değil,</p>
<p>Ne daha iyi yemek, daha iyi giyinmek ya da daha iyi yerde</p>
<p>oturmak.</p>
<p class="ara05"></p>
<p>Çünkü kim emretmek istiyorsa önce boyun eğmeli.</p>
<p>Oburluğa kapılmak insanlık dışı ve din dışı,</p>
<p>Başkalarının ya da benim senin için acı çekmemiz de öyle; </p>
<p>Tanrı bizi zengin yarattı, hizmetkâr değil:</p>
<p>Öyleyse niçin biri seni yedirsin, hizmet etsin istiyorsun?</p>
<p>…ve bir insan ister kentte, ister köşkte, ister şatoda </p>
<p>Ve ister alçak ister yüksek aileden doğsun,</p>
<p>Kimsenin arasında fark olmasın,</p>
<p>Hiç kimse en küçük bir ayrıcalığa bile sahip çıkmasın.</p>
<p class="ara05"></p>
<p class="p0">Ama bu gösterişsiz ve dindar toplum, Scolio’nun köylü ütopyasının yalnızca bir yüzüydü - dünyevi yüzü. Öbür dünya ise çok farklıydı: “Bolluğa ve sevince yalnızca / Cennette izin vardır, bu dünyada değil.” Scolio’nun ilk vizyonlarından birinde görünen öbür dünyadaki hayat, gerçekten de bir bolluk ve haz dünyasıdır:</p>
<p class="ara05"></p>
<p>Ertesi Cumartesi Tanrı beni aldı</p>
<p>Bütün dünyanın görülebildiği bir dağa çıkardı,</p>
<p>Orada bir cennet vardı, öyle güzel bir yerdi ki </p>
<p>Bir buz ve ateş duvarıyla çevriliydi.</p>
<p>Güzel saraylar ve güzel bahçeler</p>
<p>Bağlar ve korular, tarlalar, nehirler, havuzlar,</p>
<p>Semavi yiyecekler ve değerli şaraplar </p>
<p>Oradaydı, yemekler ve şölenler ve büyük servet;</p>
<p>Altından, ipekten, ketenden odalar,</p>
<p>Seçilmiş kızlar, uşaklar ve yataklar ve büyük </p>
<p>Ağaçlar, ve çimler ve hayvanlar, ve hepsi de </p>
<p>Günde on kez meyve veriyordu.</p>
<p class="ara05"></p>
<p class="p0">Bu Kuran’daki cennetin bir yankısıydı - maddi zenginliğe dayalı, hemen ardından daha önce karşılaştığınız bir mitosu hatırlatan özellikleriyle tanımlanmış bir köylü rüyasıyla birleşmişti. Scolio’ya görünen Tanrı iki cinsiyetli bir tanrıydı, “elleri açık, parmakları havada” bir <i>“donnhoma”</i> (kadınadam) idi. Her biri On Emir’den birini simgeleyen parmaklarından yaşayan varlıkların içebileceği birer nehir akıyordu:</p>
<p class="ara05"></p>
<p>İlk nehir tatlı balla dolu, </p>
<p>İkincisi koyu şerbetle,</p>
<p>Üçüncüsü <i>ambrozia</i>’yla, döndüncüsü nektarla,</p>
<p>Beşincisi manna, altıncısı bu dünyada hiç görülmemiş </p>
<p>bir ekmek, en beyazı, en hafifi,</p>
<p>Ölüyü güle oynaya geri döndüreni.</p>
<p>Kutsal bir yerin insanı iyi demiş </p>
<p>Ekmeğin yüzü Tanrı’yı temsil eder diye.</p>
<p>Yedincisi değerli sular,</p>
<p>Sekizincisi taze ve saf tereyağı,</p>
<p>Dokuzuncusu keklikler, yağlı ve lezzetli,</p>
<p>Tevekkeli değil Cennet’ten geliyorlar,</p>
<p>Onuncusu ise süt; ve değerli taşlar </p>
<p>onların yatakları, hep orada olmak isterim,</p>
<p>Leylak ve güllerden kıyılar, altın ve menekşe,</p>
<p>Gümüş ve çiçekler ve güneşin ihtişam.</p>
<p class="ara05"></p>
<p class="p0">Bu cennet (Scolio da bunun tam anlamıyla farkındaydı) Cockaigne diyarına çok benziyordu.</p>
</body>
</html>