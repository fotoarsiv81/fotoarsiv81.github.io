<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>15</h3>
<p class="p0">Bir defa daha, sanki karanlık bir tünelde yolculuk ediyor gibiyiz. Daha önce, Menocchio’nun tuhaf evren kuramıyla karşılaştığımızda, piskopos vekilinin yaptığı gibi biz de bir an durup bunun deli saçması olup olmadığını düşünmüştük. Bu varsayımı bir kenara ittikten sonra, Kilise tasavvuruna baktığımızda, bu kez de Menocchio’nun bir Anabaptist olup olmadığını kendi kendimize sormuştuk. Bu düşünceden de vazgeçince Menocchio’nun Reform’la ilişkisi sorunuyla karşılaşmıştı. Menocchio kendisini “Lutherci” bir kurban olarak görüyordu. Ama, Menocchio’nun fikirlerini ve inançlarını, Reform hareketinin doğuşuyla ortaya çıkmış (ama ondan bağımsız), kökleri derine inen bir köylü köktenciliğine bağlama çabası da mahkeme kayıtlarına dayanarak oluşturduğumuz kitap listesiyle açık bir biçimde çelişiyor. Okuyup yazmasını bilen, bu kadar alışılmadık bir 16. yüzyıl değirmencisini ne oranda tipik olarak ele alabiliriz? Neyin tipik örneği olabilir? Menocchio, fikirlerinin kaynağı olarak bizzat kendisi bir dizi basılı kitap öne sürdüğüne göre, köylü kültürünün bir akımının değil elbette. Labirentin duvarlarına çarpa çarpa, sonunda yine başlangıç noktamıza dönmüş olduk.</p>
<p>Neredeyse döndük, demeli. Menocchio’nun hangi kitapları okuduğunu gördük. Ama onları nasıl okumuştu?</p>
<p>Menocchio’nun değindiği kitaplardan bölümlerle bunlardan çıkardığı sonuçları tek tek karşılaştırırsak (yargıçlara anlattığı şekliyle olmasa bile), ciddi ölçüde açıklar ve uyuşmazlıklar fark edebiliriz. Bu kitapları terimin bire bir anlamıyla birer “kaynak” olarak görme çabası, Menocchio’nun okumasındaki saldırgan yaratıcılığın karşısında tuzla buz oluyor. Yani, metinden çok, onun okuma biçimi önemlidir, bilinçsiz olarak kendisiyle basılı kâğıt arasına koyduğu perde; bazı kelimeleri öne çıkartırken bazılarını karanlıkta bırakan, bir kelimenin anlamını, bağlamından kopararak çekip uzatan, hafızasını etkileyen ve metnin asıl kelimelerini çarpıtan bir filtre. Ve bu perde, okuma biçiminin bu anahtarı, sürekli olarak bizi basılı kâğıtta ifade edilen kültürden çok daha farklı bir kültüre -sözlü geleneğe dayalı başka bir kültüre— sürüklemektedir.</p>
<p>Bu, Menocchio için kitabın rasgele bir şey ya da bir bahane olduğunu göstermez. Göreceğimiz gibi, kendisi, en azından bir kitabın onu derinden etkilediğini, sarsıcı iddialarıyla yeni fikirlere kapılmasını sağladığını söylemekteydi. Menocchio’nun -önce kendisi, sonra hemşerileri ve sonunda da yargıçlar için- <i>“kafasından</i> çıkan… fikirleri” oluşturmasını sağlayan; basılı kâğıtla, Menocchio’nun kendisinde cisim bulan sözlü kültürün çarpışmasıydı.</p>
</body>
</html>