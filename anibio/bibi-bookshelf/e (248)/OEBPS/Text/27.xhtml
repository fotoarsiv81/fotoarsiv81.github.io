<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
<link href="../Styles/sgc-toc.css" type="text/css" rel="stylesheet"/>
</head>
<body>
<h3>27</h3>
<p class="p0">Böylece, Menocchio gündelik hayattan alınmış metaforlarla renklendirilmiş kaba saba konuşması ve sakin özgüveniyle, evren kuramını engizisyonculara açıklayarak onları şaşırttı ve meraklarını uyandırdı. Merak etmeselerdi, sorguda bu kadar ince ayrıntılara kadar inerler miydi? Teolojik terimlerdeki bu büyük çeşitliliğin ortasında tek bir nokta değişmeden kalıyordu: dünyanın yaradılışının tanrısal bir güce atfedilmesinin inkârı - bir de, çok tuhaf bir unsurun inatçı bir biçimde tekrarlanması: peynir ve peynirden doğan kurtlar.</p>
<p>Burada, <i>İlahi</i> Komedya’nın (Araf, X, 124-25) bir yankısından söz edilebilir:</p>
<p class="ara05"></p>
<p>…meleksi bir kelebeği yaratmak için doğmuş kurtlar.</p>
<p class="ara05"></p>
<p>Özellikle Vellutello’nun bu dizeler hakkındaki yorumları (“Meleksi, yani tanrısal, <i>cennetten kovulmuş kara meleklerin boş bıraktığı yerleri doldurmak için</i> Tanrı tarafından yaratılmış…”) Menocchio’nun evren kuramının başka bir bölümünde hemen hemen kelimesi kelimesine karşımıza çıkıyordu: “Sonra bu Tanrı Âdem ile Havva’yı ve <i>kovulan meleklerin yerlerini doldurmak için</i> çok sayıda insanı yarattı.” Gerçekten de bir tek sayfadaki bu iki benzerliği tesadüfe bağlamak oldukça tuhaf olur. Ama eğer Menocchio Dante’yi okumuşsa -belki de bir bilgi anahtarı ve dinsel ve ahlaki hakikatlerin bir ustası olarak okumuş olabilirdi- niçin özellikle bu dizeler (“meleksi kelebeği yaratmak için doğmuş kurtlar”) aklına takılmıştı?</p>
<p>Aslında Menocchio evren kuramını kitaplardan almamıştı: “Melekler doğa tarafından dünyanın en mükemmel özünden üretildiler, <i>tıpkı kurtların bir peynirden üremesi</i> gibi, ortaya çıktıklarında da Tanrı onları kutsadı ve onlara irade, akıl ve bellek verdi”: Menocchio’nun cevabından, peynir ve kurtların sürekli tekrarının, yalnızca açıklayıcı bir benzetme olarak kullanıldığı ortaya çıkıyordu. O herkesin bildiği, bozulan peynirde kurtçukların ortaya çıkışını, ilk ve en mükemmeli melekler olan yaşayan şeylerin -kaostan, o “büyük ve ham” maddeden, <i>tanrısal bir müdahale olmaksızın-</i> doğuşunu açıklamak için kullanıyordu. Kaos ayrıntılı olarak tanımlanmayan “en kutsal haşmetliden” önce de vardı, kaostan ilk canlılar -yani melekler ve aralarında en büyüğü olan Tanrı- “doğanın üretimiyle” kendiliğinden türemişlerdi. Menocchio’nun evren kuramı temel olarak maddeciydi - ve tarafgir bir biçimde bilimseldi. Dönemin aydınları tarafından da tamamen onaylanan (bu durum bir yüzyıl sonra Francesco Redi’nin aksini ispatlamasına kadar sürecektir) yaşamın hareketsiz maddeden kendiliğinden türeyişi doktrini, gerçekten de Kilise’nin yaradılış konusunda Tekvin’e dayanan kuramından daha bilimseldi. Örneğin bir Walter Raleigh, “sanatsız deneyim” adına, peynir (peynir!) yapan kadınla doğa düşünürünü karşılaştırabilmişti: İkisi de nedenini açıklayamadıkları halde, mayanın peyniri yayıkta katılaştırdığını biliyorlardı.</p>
<p>Ama yine de Menocchio’nun günlük deneyimlerine dönmek, her şeyi açıklamıyor: hatta hiçbir şeyi de açıklamayabilir. Peynirin katılaşmasıyla yerküreyi yaratmak üzere nebulanın katılaşması arasında bir çırpıda kurulacak benzetme hepimize çok kolay görünüyor, oysa Menocchio için bu hiç de böyle değildi. Üstelik dahası da var. Bu benzetmeyi yaparak, farkında olmadan eski ve uzak mitosları yansıtıyordu. Veda’daki bir Hint mitosunda, evrenin kökeni, yaratıcı tanrıların her şeyi önceleyen denizin sularını çırparak katılaştırmasıyla -tıpkı sütünkü gibi- açıklanmaktaydı. Kalmuklara göre, zamanın başlangıcında, denizin suları, sütün üstündeki kaymağa benzer katı bir tabakayla kaplıydı ve bitkiler, hayvanlar, insanlar ve tanrılar bundan çıkmıştı. “Başlangıçta bu dünya hiçbir şey değildi, sonra denizin suyuyla çırpılıp dövülüp köpük oldu, bir peynir gibi kesildi, daha sonra bundan sayısız kurtlar doğdu, bu kurtlar insan oldular, bunlardan en güçlü ve akıllısı da Tanrı’ydı”: Menocchio’nun sözleri, bahsettiğimiz muhtemel basitleştirmeler hariç, aşağı yukarı böyleydi.</p>
<p>Bu şaşırtıcı bir çakışmaydı - hatta rahatsız edici bir çakışma, tabii bunu kolektif bilinçaltı gibi kabul edilemez kuramlarla ya da rastlantı gibi daha basit nedenlerle açıklamaya hevesli değilseniz.</p>
<p>Tabii ki Menocchio bir mitosla ilgisi olmayan, son derece gerçek bir peynirden -yapıldığını sık sık gördüğü (ya da belki kendi yaptığı) peynirden- söz ediyordu. Altay dağlarının çobanları ise aynı deneyimi bir evren kuramı mitosuna tercüme etmişlerdi. Ama küçümsenmemesi gereken bu farka rağmen, bir çakışma söz konusudur. Bunun dil farklılıklarının ötesinde, mitosla bilimi birleştiren binlerce yıllık bir evrenbilim geleneğinin varlığını gösteren -kısmen silinmiş ve parçalı da olsa- kanıtlardan biri olarak kabul edilebileceğini inkâr edemeyiz. Bu dönüşen peynir metaforunun, Menocchio’nun mahkemesinden bir yüzyıl sonra oldukça tartışma yaratan bir kitapta -Kutsal Yazılar’ı döneminin bilimiyle uyumlu hale getirmeye çalışan İngiliz dinbilimci Thomas Burnet’in kitabında- yeniden ortaya çıkması çok ilginçtir. Belki de Burnet, bilinçsiz de olsa bu kitabının birkaç sayfasını ayırdığı eski Hint evrenbilimini yansıtmaktadır. Ama Menocchio’nun durumunda doğrudan bir iletimi; nesilden nesile sözlü bir iletimi düşünmemek mümkün değil. Tam da o yıllarda Friuli’de <i>benandanti</i> gibi şamanist bir damarı olan bir kültün yayıldığını düşünürsek, bu varsayım daha da imkân dahilinde görünüyor. Menocchio’nun evren kuramı bu çok az incelenmiş kültürel ilişkiler ve iletimler alanına uyuyor.</p>
</body>
</html>