<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">VII</h1>

  <p class="normal">Sisli bir soğuk vardı, saat dörttü, Champs-Elysées'nin bu geniş caddesinde bile karanlık bir ikindiydi; arabalar boğuk ve yumuşak bir uğultuyla ilerliyordu. Jean, parmaklıklı kapısı açık duran bir küçük bahçenin sonunda, lüks ve sakin bir sayfiye evini andıran bir yapının duvarında, oldukça yüksekte duran şu yaldızlı harfleri güçlükle okudu: Eşyalı daireler, aile pansiyonu. Kaldırımın yanında da bir kupa arabası bekliyordu.</p>

  <p class="normal">Jean, yazıhanenin kapısını iter itmez gördü onu. Aradığı kadın, pencerenin ışığına oturmuş, büyük bir hesap defterini karıştırmaktaydı, karşısında güzel giyinmiş, iri bir kadın vardı, bir elinde bir mendil, bir elinde küçük bir para çantası tutuyordu.</p>

  <p class="normal">"Bir şey mi istediniz, bayım?.." Fanny onu tanıdı, kalktı, heyecanlanmıştı, kadının önünden geçerken "Bizim ufaklık," dedi alçak sesle. Öbür kadın, görüp geçirmişliğin verdiği şu güzel uzman sakinliğiyle tepeden tırnağa süzdü Gaussin'i, sonra yüksek sesle, hiç istifini bozmadan, "Öpüşün yavrularım, bakmıyorum," dedi. Sonra Fanny'nin yerine oturdu, rakamları gözden geçirmeye başladı.</p>

  <p class="normal">Birbirlerinin ellerini tutmuşlar, bönce şeyler söylüyorlardı: "Nasılsın?" "Şöyle böyle, teşekkürler." "Dün akşam yola çıktın demek?" Ama seslerinin değişikliği sözcüklere gerçek anlamlarını veriyordu. Fanny sedirin üstünde oturmaktaydı, kendini toplar gibi oldu: "Patronumu tanımadın mı?" diye sordu alçak sesle. "Daha önce de görmüşündür onu. Déchelette'in balosunda, İspanyol gelini kılığında." Ama biraz kartlaştı bizim gelin."</p>

  <p class="normal">"Öyleyse bu..."</p>

  <p class="normal">"Rosario Sanchés, de Potter'inki."</p>

  <p class="normal">Bu Rosario, Rosa, adı gece lokantalarının tüm camlarına yazılmış, altına da her zaman birkaç pis sözcük eklenmiş kadın, Hippodrome'da birinci kadındı eskiden, alaylı arsızlığıyla, sahnedeki atlar gibi yönettiği erkeklerin çok sevdiği söz ve kırbaç vuruşlarıyla eğlence dünyasında ün salmıştı. Oran İspanyoluydu, güzelden çok sevimliydi gençliğinde, şimdi bile, kara, sürmeli gözlerinin, bir çizgi biçiminde birleşmiş kaşlarının etkisi kendini belli ediyordu; ama burada, bu yapay ışıkta bile, ellisinde olduğu gözden kaçmıyordu, düz ve sert derisi, memleketinin limanları gibi pütür pütür ve sarı yüzü yaşını belli ediyordu. Yıllar boyunca, Fanny'nin candan bir dostu olmuş, çapkınlık yaşamında ona kâhyalık etmişti, adı bile sevgilinin tüylerini ürpertiyordu.</p>

  <p class="normal">Fanny, Jean'ın kolundaki titremenin anlamını seziverdi, kendini bağışlatmaya çalıştı. Bir iş bulmak için kime başvuracaktı? Durumu çok güçtü. Hem Rosa artık uslu duruyordu; zengin, çok zengindi, Villiers caddesindeki konağında ya da Enghein'deki villasında yaşıyor, birkaç eski dostu kabul ediyordu, ama bir tek sevgilisi vardı, bu da hep aynı sevgiliydi, müzisyendi yani.</p>

  <p class="normal">"De Potter mi?" diye sordu Jean. "Ben onu evli bilirdim."</p>

  <p class="normal">"Evet, evli, çocukları da var, karısı da güzelmiş hatta, ama bu durum eskisine dönmesine engel olmadı. Hem Rosa'nın onunla nasıl konuştuğunu, ona nasıl davrandığını bir görsen. Ah! Seninki çok fena kapılmış kapana." Sevecen bir serzenişle elini sıkıyordu onun. Kadın bu sırada okumayı bıraktı, ipinin ucunda sıçrayan kesesine seslendi:</p>

  <p class="normal">"Rahat dursana, a canım!" Sonra müdireye emir verircesine, "Çabuk bir parça şeker getir bana. Michito'ya yedireceğim," dedi.</p>

  <p class="normal">Fanny kalktı, şekeri getirdi, okşayıcı, nazlayıcı, çocuksu sözcüklerle, gülünç şeyin ağzına yaklaştırdı şekeri, "Bak, ne güzel hayvan." dedi sevgilisine, baştan başa pamuklara sarılı, biçimsiz, benekli, iri bir kertenkele gibi bir hayvan gösterdi ona, pelte gibi, titrek bir et üzerinde kukuleta gibi bir başı vardı. Bir bukalemundu bu, Rosa'ya Cezayir'den yollamışlardı, Rosa da çok sıcak tutarak, üzerine titreyerek Paris kışından koruyordu onu. Tapıyordu bu hayvana, hiçbir zaman hiçbir erkeği böylesine sevmemişti. Jean da onun gönlünde bu korkunç hayvanın tuttuğu yeri Fanny'nin dalkavukça övgülerinden anlıyordu.</p>

  <p class="normal">Kadın defteri kapattı, gitmek üzereydi. "İkinci bir on beş gün için fena değil. Yalnız, muma dikkat et."</p>

  <p class="normal">Patron kadın gözlerini bakımlı, düzenli, eşyaları kadife kaplı küçük salonun çevresinde dolaştırdı, yuvarlak masadaki yukkanın tozunu üfledi, pencerelerin dantelasında bir yırtık gördü; sonra her işten anladığını gösteren bir gözle gençlere baktı, "Bana bakın çocuklar, saçmalamak yok, burası namuslu bir yerdir." dedi. Kapıda kendisini bekleyen arabaya gitti, koruda dolaşacaktı.</p>

  <p class="normal">"Katlanmak kolay değil!" dedi Fanny. Hep tepemdeler, ya o, ya annesi, haftada iki kez. Annesi daha da korkunç, daha da cimri. Neyse, sen geldin ya çok şükür, sen yine benimsin ya! Öyle korkmuştum ki, senin için." Ayakta kucakladı onu, uzun uzun tuttu öyle, dudakları dudaklarındaydı, öpüşündeki titreyişe bakarak onun hâlâ kendisinin olduğuna güveniyordu. Ama koridorda gidip gelenler vardı, sakınmak gerekirdi. Lamba getirilince, her zamanki yerine oturdu, ufak bir iş aldı eline; o da iyice yakınına ilişti, konukluğa gelmiş gibi.</p>

  <p class="normal">"Değiştim, değil mi? Az şey mi benim için?"</p>

  <p class="normal">Bir küçük kız beceriksizliğiyle kullandığı tığını göstererek gülümsüyordu. Her zaman nefret etmişti bu iğne işlerinden, bir kitap, piyanosu, sigarası ya da hafif bir yemeği hazırlamak üzere sıvanmış kollar, hepsi buydu, başka şeylerle hiç uğraşmazdı. Ama burada ne yapabilirdi ki? Gündüzleri salonun piyanosunu kullanmayı düşünemezdi. Roman okumak mı? Fanny romanların anlattıklarından çok başka öyküler biliyordu. Sigara da yasak edilince, bu dantelayı almıştı, dantela parmaklarını boş bırakmıyor, düşüncelere dalmasını da engellemiyordu, eskiden hor gördüğü bu işlerden kadınların neden hoşlandıklarını şimdi anlıyordu.</p>

  <p class="normal">İpliğini acemice, deneyimsizlikten gelen bir dikkatle yeniden yakalarken, Jean ona bakıyordu; sade giysisi, ufak ve dik yakasıyla iyice durmuş oturmuş bir görünüşü vardı, saçları başının eski yuvarlaklığı üzerinde dümdüzdü, her şeyiyle öyle namuslu, öyle mantıklıydı ki. Dışarıda, tantanalı bir dekor içinde, faytonlar üzerine kurulup gürültülü Paris bulvarına doğru inen moda kadınlar geçiyordu durmadan; Fanny o utkulu günahlara bir özlem duymaz gibiydi, istese kendisi de katılabilirdi onların arasına, ama Jean için onları hor görüyordu. Jean arada sırada kendisiyle görüşmeye razı olduktan sonra, tutsaklık yaşamını seve seve kabul ediyordu, hoş yanlar bile buluyordu bunda.</p>

  <p class="normal">Tüm müşteriler ona hayrandı. Yabancı kadınlar zevksizdi, giysi alacakları zaman ondan akıl danışıyorlardı; sabahları küçük Peruluların büyüğüne şan öğretiyor, beylere okuyacakları kitaplar, görecekleri oyunlar üzerinde öğütler veriyordu, onlar da her türlü saygıyı, her türlü inceliği gösteriyorlardı kendisine, hele ikinci kattaki Hollandalı. "Şu senin bulunduğun yere oturur, düşüncelere dalar, sıkılırım en sonunda: 'Kuyper, sıkmaya başladınız', derim. 'Eyi' diye yanıtlar, kalkıp gider. Şu küçük mercan broşu o verdi bana. Biliyorsun, yüz kuruşluk bir şey, uzatmasın diye aldım."</p>

  <p class="normal">Bir garson girmişti içeri, dolu bir tepsi getirmiş, yeşil bitkiyi biraz geriye çekerek masanın kenarına bırakıyordu. "Burada tek başıma, müşterilerden bir saat önce yerim yemeğimi." Oldukça iyi doldurulmuş iki tabağı gösterdi. Müdirenin yemek hakkı ancak iki kap yemekle çorbaydı. "Köpeğin biri bu Rosario! Yemeğimi burada yemek daha çok hoşuma gidiyor, konuşmaya gereksinimim yok, senin mektuplarını baştan okuyorum, onlar bana yoldaşlık ediyor."</p>

  <p class="normal">Çatal, kaşık ve peçete almak için yine ara verdi konuşmasına, ikide bir rahatsız ediyorlardı onu, her zaman verilecek bir emir, açılacak bir dolap, yanıtlanacak bir yakınma bulunuyordu. Jean daha fazla kalmakla onun huzurunu kaçıracağını anladı, hem de şu masanın üstünde tüten, ikisine de aynı düşünceyi, baş başa geçmiş eski günlerinin özlemini veren bir kişilik çorba kâsesi öylesine kötüydü ki!</p>

  <p class="normal">Fanny onu uğurlarken alçak sesle, "Pazara, pazara," diye mırıldanıyordu. Hizmetçiler ve aşağıya inen müşteriler yüzünden öpüşemedikleri için, Fanny onun elini tutmuştu, okşayışını içine sindirmek için uzun uzun yüreğinin üzerine bastırıyordu.</p>

  <p class="normal">Jean bütün akşam, bütün gece onu düşündü, bu cadalozla kocaman kertenkelesinin önünde alçalmış tutsaklığının acısını çekti; sonra şu Hollandalı da kaygılandırıyordu onu. Pazara kadar yaşamadı kısacası. Gerçekte, ilişkilerinin sonunu hazırlayacak olan bu yarı ayrılık, budayanın ağacı yeniden canlandıran bıçak vuruşu oldu. Hemen her gün aşk sabırsızlığıyla karalanan, sevgi dolu mektuplar yazdılar birbirlerine. Jean'ın bakanlıktan döndüğü, Fanny'nin dantela ördüğü saatlerde de yazıhanede tatlı bir söyleşiye dalıyorlardı.</p>

  <p class="normal">Fanny pansiyonda ondan söz ederken "Bir akrabam," demişti. Bu belirsiz adlandırmanın örtüsü altında, bazı bazı akşamları salonda, Paris'ten fersah fersah uzaklarda geçirebildi. Perulu aileyi, çiğ renkli giysileri içinde salonun çevresine dizilen, konuşmayan, tünemiş papağanları andıran sayısız küçük hanımlarını tanıdı; bir şerbetçiotu sırığı gibi süslenmiş Bayan Minna Vogel'in sitarını dinledi; çalgıya kafadan, tutkuyla uyan, parmaklarını bir düş-klarnet, yani çalmasına ses çıkarılmayan biricik çalgı üzerinde dolaştıran, hasta, sessiz kardeşini gördü, Fanny'nin Holandalısıyla, o iğrenç görünüşlü, dazlak, şişman, hantal adamla vist oynadı. Adam dünyanın tüm okyanuslarını dolaşmıştı, aylarca kaldığı Avustralya hakkında kendinden biraz bilgi istendi mi gözlerini kırpar, "Melbourne'da patates kaça, bilin bakalım?" diye yanıt verirdi, bir tek şey, gittiği tüm ülkelerde patatesin pahalılığı çekmişti dikkatini.</p>

  <p class="normal">Fanny bu toplantıların ruhuydu, konuşuyor, şarkı söylüyor, Parisli, bilgili, seçkin kadın rolü oynuyordu; davranışlarındaki bohem ya da atölye yaşamı kalıntıları yabancıların gözünden kaçıyor ya da yüksek türden davranışlar gibi görünüyordu. Resim, heykel ya da yazın alanının ünlü kişileriyle, onlarla bağlantılarıyla gözlerini kamaştırıyor, Dejoie'nın yapıtlarına bayılan Rus hanıma, romancının yaşama biçimi, bir gece içinde boşalttığı kahve fincanlarının sayısı, <span class="ideitalik">Cenderinette</span>'i yayınlayan kişilerin, kendilerini zengin eden başyapıta ödedikleri gülünç rakam üzerinde bilgiler veriyordu. Sevgilisinin böylesine beğenilmesi Gaussin'i öylesine gururlandırıyordu ki kıskançlığını unutuyordu, biri kuşkulanacak olsa, hemen sözlerinin doğru olduğunu ileri sürebilirdi.</p>

  <p class="normal">O abajurlu lambalarla aydınlatılmış sakin salonda Fanny'nin çay dağıtışına, genç kızların şarkılarına eşlik edişine, onlara bir abla gibi öğütler verişine hayran kalırken, pazar sabahı sırılsıklam, titreye titreye evine geldiği, şerefine parlatılmış ateşe yaklaşmadan çabucak soyunduğu, büyük yatağa, sevgilisinin yanına sokulduğu zamanı, o zamanki bambaşka görünüşünü düşlemenin eşsiz bir tadı vardı. Nasıl kucaklaşıyorlardı o zaman, nasıl sevişiyorlardı! Koca bir hafta boyunca kendilerini saklamalarının, aşklarının canlandırıcı arzusunu saklayan yoksun kalışın tüm acısını çıkarıyorlardı.</p>

  <p class="normal">Saatler geçiyor, bulanıyordu; akşama kadar yataktan çıkmıyorlardı. Yataktan başka hiçbir şey çekmiyordu onları; hiçbir eğlence, hiç kimse, masrafı azaltmak için kırda yaşamaya karar vermiş olan Hettéma'lar bile. Kahvaltı yanlarında hazır oluyordu, dalıp gidiyorlardı, Paris pazarının uğultusunu, tren düdüklerini, yük arabalarının tekerlek seslerini işitiyorlardı; çinkonun üstünde iri yağmur damlaları, göğüslerinin hızlı hızlı vuruşları, alacakaranlık bastırıncaya kadar, saat kavramı olmadan, bu yaşam yokluğunu uyumlandırıyordu.</p>

  <p class="normal">Karşıda yakılan gaz lambası, perdenin üstüne solgun bir ışık yolluyordu; kalkmaları gerekiyordu. Öyle ya, Fanny saat yedide dönmek zorundaydı. Odanın yarı aydınlığında, hâlâ kurumamış potinlerini, müdire giysisini, yoksul kadınların o kara üniformasını giyerken, sıkıntıları, tiksintileri daha zor, daha amansız geliyordu ona.</p>

  <p class="normal">Çevresindeki bu sevgili eşyalar, güzel günlerin mobilyaları, küçük tuvalet odası da kederini kabartıyordu. Kopuyordu nerdeyse: "Hadi bakalım!" Daha fazla bir arada kalabilmek için Jean da onunla çıkıyordu; karanlıktan kopmuş bir durumda yukarıda duran Zafer Anıtı ile bir gökyüzü parçasına takılmış birkaç yıldızla iki sıra lambaları bir diyorama fonunu andıran Champs-Elysées caddesinde sarmaş dolaş, ağır ağır ilerliyorlardı. Pergolese sokağının köşesinde, pansiyonun hemen yanında, Fanny son bir kez daha öpüşmek için peçesini kaldırıyordu, yönünü şaşırmış, elden geldiğince geç ayrıldığı evinden tiksinmiş bir durumda bırakıyordu Jean'ı. Jean yoksulluktan nefret ediyordu, giriştiği özveri yüzünden Castelet'dekilerden de nefret edecekti nerdeyse.</p>

  <p class="normal">İki üç ay sürdürdüler bu yaşayışı. En sonunda çekilir bir yanı kalmadı. Jean da bir hizmetçinin gevezeliği yüzünden, pansiyona daha seyrek gitmek zorunda kalmıştı. Ana kız Sanchés'lerin cimriliği Fanny'yi gittikçe daha çok öfkelendiriyordu. Küçük ev yaşamlarına yeniden başlamayı düşünüyordu içinden, sevgilisinin de dayanacak durumu kalmadığını seziyordu, ama ilk o konuşsun istiyordu.</p>

  <p class="normal">Nisan ayında bir pazar günü, Fanny her zamankinden daha süslü geldi eve, yuvarlak bir şapka, sade –öyle ya, zengin değillerdi–, ama bedeninin güzelliklerini iyi gösteren bir bahar giysisi giymişti.</p>

  <p class="normal">"Çabuk kalk, öğle yemeğini kırda yiyeceğiz..."</p>

  <p class="normal">"Kırda mı?"</p>

  <p class="normal">"Evet, Enghien'de, Rosa'nın evinde. İkimizi de çağırdı."</p>

  <p class="normal">Jean ilkin "olmaz" dedi ya Fanny dayattı. Rosa geri çevrilmeyi hiçbir zaman bağışlamazdı. "Benim için razı ol canım. Ben yeterince yapıyorum elimden geleni."</p>

  <p class="normal">Rosa'nın evi Enghie gölünün kıyısında, birkaç kayıkla birkaç gondolun sallandığı iskeleye kadar inen geniş bir çimenliğin önünde büyük bir köşktü, güzelce süslenip döşenmişti, tavanları, aynamsı panoları, suyun kıvılcımlanmalarını, yeşilliklerle, çiçek açmış leylaklarla titreşen bir bahçenin çok güzel gürgenlerini yansıtırdı. Düzgün görünümler, üzerlerinde bir tek çöp bulunmayan yollar, Rosario ile yaşlı Pilar'ın büyük titizliğine tanıklık ederdi.</p>

  <p class="normal">Yollarını şaşırarak bahçenin büyük duvarları arasında, dar sokaklarda bir saat kadar boşu boşuna dolaşıp geldikleri zaman evdekiler sofraya oturmuşlardı. Jean, bekletildiği için öfke içinde olan ev sahibesinin soğuk karşılayışı, Rosa'nın kendisini o arabacı sesiyle tanıştırdığı kartlaşmış kadınların tuhaf görünüşleri karşısında afallayıp kaldı. Büyük yosmaların kendilerini kendi aralarında adlandırdıkları gibi üç "kibar", ikinci imparatorluğun şöhretleri arasında sayılan, adları büyük bir ozanın ya da yengiler kazanmış bir generalin adı kadar ün salmış üç eskil yosma vardı: Wilkie Cob, Sombreuse, Clara Desfous.</p>

  <p class="normal">Kibardılar, kibarlıkları kuşku götürmezdi, yeni modaya göre süslenmiş, bahar renklerine bürünmüşlerdi; ama öyle solgun, öyle pudralı, öyle boyalıydılar, öyle onarımlar görmüşlerdi ki! Sombreuse kirpiksizdi, gözleri ölüydü, dudakları gevşemişti, tabağını, çatalını, bardağını el yordamıyla buluyordu: Desfous kocamandı, yüzü sivilcelerle kaplıydı, ayaklarında bir sıcak su kabı vardı, takıp çıkarması zor mu zor, kıvılcım kıvılcım yüzüklü, damlalı, buruşuk parmaklarını masanın üzerine koymuştu. Cob incecikti, sarı yelelerinin altında bir deri, bir kemik kalmıştı, hasta soytarı başını daha bir çirkinleştiren, gencecik bir bedeni vardı. Batmış, hiçbir şeyi kalmamış, şansını son bir kez daha denemek için Monte-Carlo'ya gitmiş, beş parasız kalmış, kendisini istemeyen yakışıklı bir krupiyeye körkütük tutulmuş olarak dönmüştü; Rosa onu yanına almış, besliyor, bununla övünüyordu.</p>

  <p class="normal">Tüm bu kadınlar Fanny'yi tanıyor, onu koruyucu bir merhabayla karşılıyorlardı: "Ne haber, küçük?" Gerçek şu ki, sevgilisi, metresi üç franklık giysisi, Kuyper'in verdiği kırmızı broşla bu lüks çerçeve içinde, yemek odasının kapısından bahar kokularıyla karışık bir durumda girip onları daha çok hayaletleştiren göl ve gök ışığı içinde, çapkınlık yaşamının tüyler ürpertici sabıkalıları arasında bir acemi eri düşündürüyordu.</p>

  <p class="normal">Bir de Pilar ana, Fransızca ile İspanyolca bozması diliyle kendi kendini adlandırdığı bir "<span class="ideitalik">le chinge</span>" vardı, rengi solmuş, derisi yıpranmış bir makak maymunuydu, kır saçları kulağının dibinden kesilmiş, erkek saçları gibi taranmıştı, kara saten giysisinin üzerinde büyük, mavi bir usta-dümenci yakası vardı.</p>

  <p class="normal">Rosa, tüm konuklarını tanıştırdıktan sonra, üzerinde bukalemunun titrediği pembe pamuk torbasını gösterdi Gaussin'e:</p>

  <p class="normal">"Bu da Bay Bichito," dedi.</p>

  <p class="normal">Açık renk ceketi, yüksek yakası içinde düzgün, hatta biraz katı kılıklı, kır bıyıklı, iri bir adam, zorlama bir neşeyle:</p>

  <p class="normal">"Ya ben, ben tanıştırılmıyor muyum?" diye karşı geldi.</p>

  <p class="normal">Kadınlar güldüler:</p>

  <p class="normal">"Sahi... Ya Tatave?" dediler. Ev sahibesi hiç önemsemeden onun adını da söyledi.</p>

  <p class="normal">Tatave dedikleri de Potter'di, <span class="ideitalik">Claudia</span>'nın, <span class="ideitalik">Savonarole</span>'ün çok alkışlar toplamış yaratıcısıydı, usta müzisyendi; Jean onu Déchelette'in balosunda şöyle bir görmüştü, böylesine büyük bir sanatçının dehaya hiç mi hiç yakışmayan davranışları olmasına, bu düzenli, sert tahtadan maskeyi, kendisini yıllardır bu düşük kadına bağlayan, büyük servetinin bir bölümüyle tiyatrodan sağladığı kazançlarını yitirdiği, bir uşaktan daha kötü davranışlar gördüğü bu evin sofrasında oturabilmek için karısını, çocuğunu bırakmasına yol açan, çılgın, iyileşmez tutku yüzünden solmuş gözlerine şaşıyordu. Müzisyen bir şey anlatmaya başlar başlamaz, Rosa'nın kızgınlığını bir görmeliydi, öyle küçümseyici bir tavırla susturuyordu ki onu. Pilar da kızına dayanarak, ikide bir:</p>

  <p class="normal">"Kafamızı şişirme, be evlat," deyip duruyordu.</p>

  <p class="normal">Jean'ın yanında oturuyordu bu Pilar. Yemek yerken hayvan ağızları gibi şapırdayan porsumuş dudakları, tabağına dikkatle bakışı delikanlı için bir işkence oluyordu. Patron Rosa'nın davranışları da huzurunu kaçırıyordu. Rosa şimdi pansiyondaki çalgılı akşamlarla, müdireyi mutsuzluğa uğramış bir yüksek çevre kadını sanan o zavallı yabancıların budalalıkları üzerinde Fanny ile şakalaşıyordu. Pis bir yağla kabarmış eski sirk oyuncusu, her kulağında onar bin franklık küpeler, dostunun bu genç ve yakışıklı sevgiliden aldığı gençlik ve güzellik yenileşimini kıskanır gibiydi. Fanny'nin de hiç kızdığı yoktu, tam tersine, sofrayı eğlendiriyor, pansiyonerlerle alay ediyordu, gözlerini döndüre döndüre, <span class="ideitalik">büyük bir yosmayla</span> tanışmak istediğini söyleyen Peruluyu, iskemlesinin arkasında, "Batavia'da patates kaça, bilin bakalım?" diyen, kesik kesik soluyup duran Hollandalının sessizce, fok balıkları gibi soluyarak kur yapışını anlatıyordu.</p>

  <p class="normal">Gaussin'in pek güldüğü yoktu; Pilar da gülmüyor, kızının gümüş takımına göz kulak oluyordu ya da birdenbire fırlayıp çatalın, kaşığın yanındaki, insanın kolunun üstündeki bir sineği yakalıyor, çökmüş, büzülmüş, Desfous'un parmakları gibi biçimsiz görünüşüyle masa örtüsünün üzerinde duran çirkin hayvana ikram ediyor, sevecen bir sesle konuşuyordu: "Ye bakalım, <span class="ideitalik">mange mi alma, mange, mi corazon.</span>"</p>

  <p class="normal">Kimi zaman da tüm sinekler dağılıp gidince, tabak rafının ya da kapının camının üstünde bir sinek görüp kalkıyor, sineği kahramanca öldürüyordu. Bunu sık sık yinelemesi kızının kafasını bozdu, Rosa çok sinirliydi o gün:</p>

  <p class="normal">"Her dakika kalkma böyle; sıktın artık."</p>

  <p class="normal">Annesi o anlaşılmaz diliyle yanıtı yapıştırıverdi hemen:</p>

  <p class="normal">"Siz tıkınıp duruyorsunuz, o yemesin mi?"</p>

  <p class="normal">"Ya sofradan kalk ya da uslu dur, rahatsız ediyorsun..."</p>

  <p class="normal">Yaşlı kadın direndi, ana kız, birer İspanyol sofusu olarak, kaldırım küfürlerine şeytanı, cehennemi karıştırarak atışmaya başladılar.</p>

  <p class="normal">"Hija del demonio!"</p>

  <p class="normal">"Cuerno de satanos."</p>

  <p class="normal">"Puta!.."</p>

  <p class="normal">"Mi madre!.."</p>

  <p class="normal">Öteki konuklar bu tür aile kavgalarına alışmışlardı, rahat rahat yemeklerini yiyorlardı, ama Jean onlara dehşetle bakıyordu. Yalnız de Potter, yabancıyı düşünerek araya girdi:</p>

  <p class="normal">"Bırakın atışmayı canım."</p>

  <p class="normal">Rosa büsbütün öfkelendi, onun üzerine boşalttı öfkesini:</p>

  <p class="normal">"Sana ne, sen neden karışıyorsun? Bak şu işe! Konuşmak hakkım değil mi? Beğenmedinse karıcığının yanına dönersin, işte kapı! Çipil gözlerinden bıktım senin, tepende kalan üç tel saçtan da. Hindine götür onları, tam zamanı!" De Potter'in rengi atmıştı, gülümsüyordu.</p>

  <p class="normal">"Yaşayabilirsen yaşa böyle bir kadınla," diye mırıldanıyordu bıyıklarının arasından.</p>

  <p class="normal">Rosa tüm bedeniyle masanın üzerine eğildi:</p>

  <p class="normal">"Söylediği söze bakın şunun!" diye gürledi. "Biliyorsun, kapı açık, çek arabanı, haydi!"</p>

  <p class="normal">Müzisyenin o zavallı, donuk gözleri "Yavaş ol, Rosa, yavaş ol," diye yalvardı. Pilar ana yeniden başlamıştı yemeğine, öyle gülünç bir öfkeyle "Kafa şişirme, be evlat!" dedi ki herkes gülmeye başladı, Rosa bile, de Potter bile güldü. De Potter hâlâ homurdanıp duran sevgilisini kucaklıyor, iyice bağışlanmak için bir sinek yakalıyor, kanatlarından tutarak, kibar kibar, cici cici Bichito'ya veriyordu.</p>

  <p class="normal">Bu adam da de Potter'di işte, şanlı besteciydi, Fransız müziğinin yüzünü ağartan adamdı! Günahlarıyla çökmüş bu kaba kadın, düşüklüğü iki katına çıkaran, yirmi yıl sonra kendisinin de ne olacağını açıkça gösteren annesiyle birlikte, bu adamı nasıl ve hangi tılsımla tutabiliyordu acaba?</p>

  <p class="normal">Göl kıyısında, yakındaki suyun kımıltılarını yansıtan, açık renk ipeklerle kaplanmış, çakıl döşeli bir mağarada, tavanında doygunluktan gelme bir baygınlık içinde geniş sedire yayılmış eski ecel perilerinin duruşlarını yansıtan bir ayna bulunan, on sekizinci yüzyıl öykülerinin buluşu olan şu güzel öpüş yuvalarının birinde kahveler içildi. Boyalar altında Rosa'nın yüzü alevlenmişti, kollarını geriye, müzisyene doğru uzatıyor:</p>

  <p class="normal">"Ah Tatave'ım! Tatave'ım benim," diyordu.</p>

  <p class="normal">Ama bu sevgi sıcaklığı çabucak geçiverdi, hanımlardan birinin aklına bir kayık gezintisi yapmak gelince, Rosa, de Potter'i tekneyi hazırlamaya yolladı.</p>

  <p class="normal">"Yelkenliyi, anlıyor musun, Norveç teknesini değil."</p>

  <p class="normal">"Désiré'ye söylesem?"</p>

  <p class="normal">"Désiré yemek yiyor."</p>

  <p class="normal">"Tekne su dolu; boşaltmak ister, kolay değil."</p>

  <p class="normal">"Jean da sizinle gelir, de Potter," dedi Fanny, yine bir kavga çıkacağını sezmişti.</p>

  <p class="normal">Karşı karşıya geçmişlerdi, her biri bir kanepesine oturmuştu kayığın, çamçaklardan fışkıran suyun uyumuna dalmışçasına, hiç konuşmadan, birbirlerine bakmadan, ateşli ateşli boşaltıyorlardı tekneyi. Büyük bir kara meşenin gölgesi çevrelerine hoş kokulu bir serinlik biçiminde düşüyor, ışıklarla pırıl pırıl gölün üzerinde parçalanıyordu.</p>

  <p class="normal">Müzisyen birdenbire işini bıraktı:</p>

  <p class="normal">"Fanny'yle çoktandır birlikte mi yaşıyorsunuz?" diye sordu.</p>

  <p class="normal">"İki yıl oldu," diye yanıtladı, Gaussin, biraz şaşırmıştı.</p>

  <p class="normal">"Yalnız iki yıl mı? Öyleyse bugün gördükleriniz belki de size yararlı olabilir. Ben yirmi yıldır Rosa'yla yaşıyorum, yirmi yıl önce, Roma Ödülü'nü kazandıktan üç yıl sonra, İtalya'dan dönünce, bir akşam Hippodrome'a girdim, pistin dönemecinde, kamçısı havada, sekiz mızraklı miğferi başında, altın rengi sedeflerden zırh gömleği bedenini kalçalarına kadar sıkmış bir durumda, üzerime doğru gelir gördüm onu. Ah! Bir bilseydim..."</p>

  <p class="normal">Yine tekneyi boşaltmaya başladı, bir yandan da anlatıyordu. Evdekiler bu ilişkiye gülmüşlerdi ilk günlerde; ama sonra iş ciddileşince, büyükleri sonsuz çabalarla, yalvarmalarla, özverilerle ayrılmasını sağlamaya çalışmışlardı. İki üç kez, Rosa para zoruyla gitmişti, ama kendisi hep yeniden bulmuştu onu. "Yolculuğu deneyelim," demişti annesi. Yolculuğa çıkmış, dönmüş, onunla yeniden birleşmişti. Evlendirilmesine de ses çıkarmamıştı o zaman, güzel bir kızdı evlendiği, yüklü bir drahoması, düğün sepetinde bir Enstitü vaadi vardı. Ama üç yıl sonra, eski sevgilisi için yeni eşini bırakmıştı. "Ah delikanlı, delikanlı!.."</p>

  <p class="normal">Yüzünde hiçbir canlılık belirmeden, kendisini dimdik tutan kolalı yaka gibi kaskatı, kuru bir sesle yaşamını anlatıyordu. Gölden üniversitelilerle, satılık kadınlarla dolu, şarkılar, gençlik ve sarhoşluk kahkahaları taşan sandallar geçiyordu; bu bilinçsizler içinde kim bilir kaçının durması, korkunç dersten kendine bir pay çıkarması gerekiyordu.</p>

  <p class="normal">Bu sırada köşkte, kocamış "kibar"lar, onu sevgilisinden ayırmak üstlerine görevmiş gibi, Fanny'ye akıl veriyorlardı: "Ufaklığın güzel olmasına güzel, ama meteliği yok. Ne sağlar bu Fanny'ye?"</p>

  <p class="normal">"Her neyse, değil mi ki, onu seviyorum."</p>

  <p class="normal">Roza omuzlarını kaldırdı, "Bırakın canım, bırakın," dedi. "Tüm güzel fırsatları kaçırdığı gibi Hollandalısını da kaçıracak yine. Flamant'dan sonra, biraz akıllı davranmaya çalışmıştı, ama şimdi her zamankinden de çılgın."</p>

  <p class="normal">"Ay! Vellaca..." diye homurdandı Pilar ana.</p>

  <p class="normal">Soytarı kafalı İngiliz kadın, yıllar boyunca el üstünde tutulmasını sağlamış olan o korkunç şivesiyle söze karıştı:</p>

  <p class="normal">"Aşkı sevmek çok güzeldi kızım, aşk çok güzel şeydir, biliriz, ama parayı da sevmek gerek. Ben şimdi zengin olsaydım, krupiyem bana çirkin olduğumu söyler miydi sanırsınız?" Öfkeyle sarsıldı, sesi tizleşti. "Of, ne olursa olsun, çok korkunçtu bu iş. Dünyaya ün salmak, evrensel olmak, bir anıt gibi, bir bulvar gibi. Wilkie Cob dediniz mi nerede olduğunu en sefil arabacıların bile bileceği kadar ünlü olmak. Ayaklarının dibinde prensler görmüşsün, tükürmüşsün de koskoca krallar tükürüğünün çok güzel olduğunu söylemişler! Ama o pis haydut çirkinsin diye istemesin seni; senin de onu bir gececik olsun yanında tutabilecek paran olmasın."</p>

  <p class="normal">Kendisini çirkin bulduklarını düşününce öfkesi kabardı, birden entarisini açtı:</p>

  <p class="normal">"Yüz, evet yüzde iş yok; ama bu gerdan, omuzlar... Aklığına, sertliğine bir diyeceğiniz var mı?"</p>

  <p class="normal">Otuz yıllık cehennem ateşinden sonra mucize olmuş gibi genç kalmış bedenini, üzerinde boyun çizgisinden sonra porsumuş yüzünün ölü başları gibi yükseldiği büyücü kadın tenini utanmadan gözler önüne seriyordu.</p>

  <p class="normal">"Hanımlar, tekne hazır!" diye seslendi de Potter.</p>

  <p class="normal">İngiliz kibarı, entarisini gençlik diye kalan yanının üzerini kapadı, sonra gülünç bir hüzünle:</p>

  <p class="normal">"Ama meydanlarda çırılçıplak dolaşamam ki!" diye mırıldandı.</p>

  <p class="normal">Körpe yeşillik içinde, güneşte sedef sedef olmuş çimenlikleri, taraçlarıyla köşklerin aklığının parladığı bu Lancret dekoru içinde şu kocamış, şu kötürüm Cythère'in gidişi ne gidişti böyle; kör Sombreuse, kocamış soytarı, felçli Desfous, suyun üzerinde makyajlarının miskli kokusu!</p>

  <p class="normal">Jean kürek çekiyordu, sırtını kamburlaştırmıştı, bu uğursuz ve alegorik kayıkta görülür de bayağı bir iş yaptığı sanılır korkusuyla utanç içindeydi, çok üzgündü. Bereket versin, karşısında, de Potter'in tuttuğu direğin yanında Fanny Legrand vardı, Fanny Jean'ın gönlüne ve gözlerine serinlik veriyordu. Fanny'nin gülümsemesini hiç bu kadar genç görmemişti, ama bu, karşılaştırmanın sonucuydu kuşkusuz.</p>

  <p class="normal">Bahar Desfous'yu gevşetmişti:</p>

  <p class="normal">"Bize bir şeyler söyle çocuk," dedi.</p>

  <p class="normal">Fanny o anlamlı ve derin sesiyle <span class="ideitalik">Claudia</span> barkarolüne başlıyor, müzisyen de ilk büyük başarısının anısıyla sarsılmış, melodi üzerinde raks eden su ışığı gibi bir şeyler dolaştıran bu dalgalanışı, ağzını açmadan orkestranın devinimlerini canlandırarak dinliyordu. Bu saatte, bu dekor içinde çok hoş bir şeydi. Yakınlarda bir taraçadan "Yaşa!" diye bağırdılar. Provence'lı sevgilisinin dudaklarındaki bu müziğe susamıştı, ağzını o kaynağa dayamak, güneşte, başı geride, hiç durmadan o kaynaktan içmek için can atıyordu.</p>

  <p class="normal">Rosa birden öfkeyle kesiverdi müziği, bu müziğin ses birliğine sinirlenmişti: "Hey, ne bu böyle, ne zaman bitireceksin böyle surat surata cıvıldaşmayı? Böyle Nuh'tan kalmış bir romansın bizi eğlendireceğini sanıyorsanız... Yeter artık... vakit de geçti, Fanny'nin pansiyona dönmesi gerek."</p>

  <p class="normal">Öfkeyle en yakın iskeleyi gösterdi:</p>

  <p class="normal">"Yanaş şuraya," dedi sevgilisine, "burası istasyona daha yakın."</p>

  <p class="normal">Kaba bir ayrılıştı bu doğrusu; eski sirk oyuncusu, dostlarını bu tür davranışlara alıştırmıştı, hiç kimse karşı gelmeyi göze alamadı. Rosa delikanlıya bazı soğuk nezaket sözleri söyledikten, Fanny'ye de ıslıklı bir sesle emirler verdikten sonra, sevgililer kıyıya çıktılar, kayık da haykırışlarla, bir tartışma gümbürtüsüyle uzaklaştı, sonra alçaltıcı bir kahkaha yükseldi, su da iki sevgiliye kadar ulaştırdı bu kahkahayı. Fanny öfkeden sapsarı kesilmişti:</p>

  <p class="normal">"İşitiyor musun, işitiyor musun, bizimle alay ediyor," diyordu.</p>

  <p class="normal">Bu aşağılamalar tüm alçalışlarını, tüm hınçlarını aklına getirmişti, bunları bir bir sayıyor, her zaman sakladığı şeyleri bile açığa vuruyordu. İstasyona doğru giderken hep bunlardan söz etti. Rosa Jean'ı kendisinden uzaklaştırmaya çalışıyor, onu aldatmak için fırsat kollayıp duruyordu. "Bu Hollandalıyı kafese koymam için neler söylüyor, bir bilsen! Az önce de hepsi birden bu konuda dil döktüler. Seni fazla seviyorum, anlıyor musun, bunu görünce kendi günahlarını düşünüyor, huzuru kaçıyor, öyle ya, tüm günahları işledi o, en aşağılıklarını, en canavarcalarını. Ben artık istemediğim için de..."</p>

  <p class="normal">Durdu, Jean'ı çok solgun, dudaklarını titrek gördü, Jean o mektup yığınını karıştırdığı geceki gibiydi.</p>

  <p class="normal">"Hiç korkun olmasın," dedi Fanny. "Senin aşkın iyileştirdi beni, tüm pisliklerden arıttı. Ondan da, o pis kokulu bukalemunundan da tiksiniyorum."</p>

  <p class="normal">Sevgilisi hastalıktan farksız kıskançlıklar yüzünden çılgına dönmüştü:</p>

  <p class="normal">"Orada kalmanı istemiyorum artık," dedi. "Fazla pislik karışıyor kazandığın ekmeğe; benimle geleceksin, başımızın çaresine bakarız."</p>

  <p class="normal">Fanny de bu çığlığı bekliyordu, çoktandır bu çığlıktaydı aklı. Yine de direndi, bakanlığın üç yüz frankıyla geçinmenin çok zor olacağını, belki de yeniden ayrılmaları gerekeceğini ileri sürdü. "Zavallı evceğizimizden ayrılırken o kadar acı çekmiştim ki..."</p>

  <p class="normal">Akasyaların altında kırlangıç yüklü telgraf telleriyle birlikte yolu çevreleyen kanepeler vardı; daha rahat konuşabilmek için oturdular, ikisi de çok heyecanlıydı, kollarını birbirine dolamışlardı:</p>

  <p class="normal">"Ayda üç yüz frank, yalan değil," diyordu Jean, "ama Hettéma'lar topu topu iki yüz elli frank alıyorlar, onlar nasıl çıkıyor işin içinden?"</p>

  <p class="normal">"Kırda, Chaville'de oturuyorlar bütün yıl."</p>

  <p class="normal">"İyi ya, biz de öyle yapalım, ille de Paris'te oturalım demiyorum ki."</p>

  <p class="normal">"Sahi mi? Gerçekten istiyor musun? Ah caniko!.. caniko!"</p>

  <p class="normal">Yoldan insan geçiyordu, öpüşemiyorlardı. Birbirlerine sokulmuşlar, kımıldamadan duruyor, bu kır güzelliğini, uzaktan gelen karabina sesleriyle, bir dış mahalle eğlencesinin org nakaratlarıyla şenlenen ilk huzuru taşıyacak bir mutluluğu, yeniden gençleşmiş bir mutluluğu düşlüyorlardı.</p>
</body>
</html>
