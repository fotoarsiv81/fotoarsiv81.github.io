<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">XIII</h1>

  <p class="normal">Césaire ertesi gün Chaville'e gidip yeğeninin öteberilerini, kitaplarını almak, ayrılışı göçle tamamlamak gibi ince bir iş almıştı üzerine, çok geç döndü. Bu sırada Gaussin, birbirinden çılgın, birbirinden uğursuz varsayımlardan yorulmaya başlıyordu. En sonunda, cenaze arabaları gibi ağır bir araba Jacob sokağını döndü, bağlanmış sandıklarla, ta uzaktan tanıdığı bavuluyla yüklüydü. Sonra gizlemli ve üzgün bir durumda amca bey geldi:</p>

  <p class="normal">"Her şeyi bir seferde toplamak, geri dönmek zorunda kalmamak istiyordum, biraz geciktim," dedi. Sonra, iki garsonun odaya yerleştirdiği paketleri göstererek, "Bunda çamaşırların, giysilerin var, şunda kâğıtların, kitapların. Yalnız mektupların eksik; yeniden okumak istiyordu, senden bir şeyler kalsın istiyordu, bırakayım diye yalvardı. Ben de bunda hiçbir tehlike olmadığını düşündüm. Öyle iyi bir kadın ki," dedi.</p>

  <p class="normal">Bavulun üstüne oturdu, bir peçete kadar geniş, ipek mendiliyle alnını kurulayarak uzun uzun soludu. Jean ayrıntıları, onu nasıl bir durumda bulduğunu sormayı göze alamıyordu; ötekiyse onu kederlendirmekten korkuyor, bu ayrıntıları anlatmıyordu. Sonra söylenmemiş şeylerle yüklü dayanılmaz sessizliği, dünden beri soğumaya başlayan hava üzerine, Paris'in fabrika bacalarıyla, kocaman dökme silindirlerle, bostanların su hazneleriyle dolu, ıssız, çıplak banliyösünün kasvetli görünüşü üzerinde sözlerle doldurdular. Bir zaman sonra Jean:</p>

  <p class="normal">"Amcacığım, bana bir şey yollamadı mı?" diye sordu.</p>

  <p class="normal">"Hayır, yüreğini ferah tut. Başına dert açmayacak, büyük bir kararlılıkla, büyük bir onurla benimsedi durumu."</p>

  <p class="normal">Jean'ın bu birkaç sözcükte bir ayıplama havası, tutumunun sertliğine ilişkin bir serzeniş görmesi nedendi?</p>

  <p class="normal">"Aynı şey, aynı iş," diye yineleyip duruyordu amca bey, "ama Mornas'nın tırnaklarını bu zavallıcığın üzüntüsüne yeğ tutarım doğrusu."</p>

  <p class="normal">"Çok mu ağladı?"</p>

  <p class="normal">"Sorma dostum. Hem öyle bir ağladı ki, öylesine yürekten ağladı ki, ben de hıçkırıyordum karşısında, kendimi tutamıyordum." Silkindi, yaşlı bir keçinin baş sallayışıyla sarstı kederini. "Her neyse, ne gelir elden," dedi. "Senin suçun yok bu işte. Tüm ömrünü orada geçiremezdin. Her şey gerektiği gibi oldu, ona para bırakıyorsun, ev eşyaları bırakıyorsun. Şimdi aşka geldi sıra! Evlenme işini becermeye çalış. Bana göre ağır bir iş doğrusu. Konsolosun bu işe bir el atması gerek." Sonra yine bir keder nöbetine tutuldu, alnını cama dayamış, çatılar arasına boşalan alçak gökyüzüne baktı:</p>

  <p class="normal">"Aynı şey ya, dünya daha bir hüzünlü olmaya başladı. Benim zamanımda insanlar daha keyifli ayrılırlardı," diye söylendi.</p>

  <p class="normal">İpsiz suyu yükseltecek makineyi alıp gidince, Jean bu canlı, geveze, keyfi yerinde yoldaştan yoksun kaldı, önünde geçirilmesi gereken, uzun bir hafta, içinde bir boşluk ve yalnızlık duygusu, dul kalmanın sıkıntılı şaşkınlığı vardı. Böyle bir durumda, tutkudan gelen bir özlem olmasa da eşini arar insan, onun eksikliğini duyar; çünkü ikili yaşam sofrada, yatakta birliktelik, incecik ve gözle görülmez tellerden bir kumaş örer, bu kumaşın sağlamlığı da yırtmaya, koparmaya çalışanın duyduğu sızıdan, harcadığı çabadan anlaşılır. Birlikte düşüp kalkmanın, alışkanlıkların etkisi öyle akıl almaz bir biçimde içine işler ki insanın, aynı yaşamı yaşayan iki yaratık yavaş yavaş birbirine benzemeye başlar.</p>

  <p class="normal">Sapho'yla geçirdiği beş yıl onu bu ölçüde yoğuramamıştı daha, yine de zincirin izleri kalmıştı bedeninde, onun ağır çekimini duyuyordu. Birçok kez, daireden çıktığı zaman, ayakları kendiliklerinden Chaville'e yöneliyor, sabahları uyanınca da yanında, yastığın üstünde, o ilk öpüşünün düştüğü, ağır dalgalarla çözülüp yayılmış kara saçları aradığı oluyordu.</p>

  <p class="normal">Hele geceleri hiç mi hiç bitmeyecekmiş gibi geliyordu, bu otel odası ona ilişkilerinin ilk günlerini, küçük kartı, aynasını, Fanny Legrand adının gizlemi ve yatak kokusuyla kokulandıran bir başka, bir ince, bir sessiz sevgilinin varlığını anımsatıyordu. Kalkıp kendini yormaya, yürümeye, küçük bir tiyatronun nakaratları içinde kendini unutmaya gidiyordu. Yaşlı Bouchereau haftada üç gecesini nişanlısının yanında geçirmesine izin verinceye kadar sürdü bu yaşayışı.</p>

  <p class="normal">En sonunda anlaşmışlardı. Irène onu seviyordu, amcası da razıydı; nisanın ilk günlerinde, dersler kesilince her şey tamamlanacaktı. Birbirlerini görmeleri, tanımaları, arzulamaları, ruhları bağlayan ilk bakışın, gönülleri dalgalandıran ilk açılmanın sevgi dolu ve çekici anlamına varmaları için üç kış ayı vardı önlerinde.</p>

  <p class="normal">Jean anlaşma akşamı odasına döndüğü zaman, en ufak bir uyku isteği duymuyordu, yaşamımızı görüşlerimize uydurmaya yönelik, doğal içgüdüyle, odasını düzenli ve çalışmaya elverişli bir duruma sokmak istedi. Masasını, kitaplarını yerleştirdi, hâlâ açmamıştı kitap paketlerini, yasaları aceleyle doldurulmuş sandıklardan birinin dibinde, bir mendil destesiyle bir gemici gömleğinin arasındaydı. Bu sırada, en çok karıştırdığı kitabın, <span class="ideitalik">Ticaret Hukuku Sözlüğü</span>'nün arasından zarfsız bir mektup düştü, sevgilisinin yazısını taşıyan bir mektup.</p>

  <p class="normal">Fanny, Césaire'in çok kısa süren içlenişine güvenememiş, böylece daha güvenli gideceğini düşünmüş, gelecekteki çalışmaların rastlantısına bırakmıştı mektubunu. Jean ilkin çekindi mektubu açmaktan, ama heyecanı yalnız kalemin titrekliğinden, yazının eğriliğinden sezilen, çok yumuşak, çok mantıklı olan ilk satırlardan sonra dayanamadı. Fanny yalnız bir lütuf istiyordu, bir tek lütuf, arada sırada gelmesi. Hiçbir şey söylemeyecekti, hiçbir şeyi başına kakmayacaktı, ne evlenmesini, ne de mutlak ve kesin olduğunu bildiği ayrılışı. Ama Jean'ı görmek!..</p>

  <p class="normal">"Düşünsene, benim için öyle korkunç, öyle beklenmedik, öyle sert bir yumruk ki bu. Bir ölüm ya da bir yangın sonunda gibiyim, ne yapacağımı bilmiyorum. Ağlıyor, bekliyor, mutluluğumun yerine bakıyorum. Beni bu yeni duruma ancak sen alıştırabilirsin. Bir acıma sorunu bu, beni görmeye gel, yalnızlığımı bu kadar duymayayım, kendi kendimden korkuyorum."</p>

  <p class="normal">Bu yakınmalar, bu yalvaran çağrı tüm mektup boyunca sürüyor, hep aynı sözcüklerle yeniden başlıyordu: "Gel, gel..." Jean'ın kendini korular ortasındaki açıklıkta sanması işten bile değildi, Fanny ayakları dibinde, akşamın menekşe rengi külleri altında, kendisine doğru dikilmiş, gözyaşlarıyla buruşmuş, gevşek, zavallı yüzü, insanı bağırtacak ölçüde karanlıkla dolmuş o açık ağız. Bütün gece hiç yakasını bırakmayan buydu, uykusunu allak bullak eden buydu, oradan getirdiği mutlu sarhoşluk değil. Kendisiyle onun arasına her şeyiyle tertemiz, çiçek açmış karanfil tenli aşk açılmasının gözler altında pembe alevlerle boyadığı yüzü koyabilmek için ne kadar çaba harcarsa harcasın, hep o yaşlanmış, solmuş yüz geliyordu gözlerinin önüne.</p>

  <p class="normal">Sekiz gün önce yazılmıştı bu mektup; zavallıcık sekiz gündür bir mektup bekliyordu, onun gelmesini bekliyordu, boyun eğişinde desteklenmeyi bekliyordu. Ama nasıl olmuştu da o zamandan beri yine yazmamıştı? Belki de hastaydı. Eski korkuları geri dönüyordu. Hettéma'nın kendisine bilgi verebileceğini düşündü, alışkanlıklarının düzenliliğine güveniyordu, Topçuluk Komitesi'nin önüne, onu beklemeye gitti.</p>

  <p class="normal">Şişman adam, yakasını kaldırmış, parmaklarını ısıtmak için iki eliyle tuttuğu piposunu dişlerinin arasına almıştı, küçük alanın köşesini döndüğü zaman, Saint-Thomas d'Aquin'de saat onun son vuruşu çınlıyordu. Jean onun anımsattıklarıyla çok kederlenmişti, gelişini izliyordu uzaktan, ama Hettéma isteksiz bir tavırla karşıladı onu: "Vay, merhaba! Belki de lanet etmişizdir size bu hafta! Biz de rahat yaşayalım diye kent dışında oturalım demiştik."</p>

  <p class="normal">Kapıda, piposunu bitirirken, geçen pazar, o kara düşünceleri dağılsın diye, o gün izinli olan çocukla Fanny'yi akşam yemeğine çağırışlarını anlattı. Oldukça neşeli geçmişti yemek, hatta çerezler sofraya geldiği zaman Fanny bir şarkı söylüyordu; saat ona doğru ayrılmışlardı; güzel güzel yataklarına girmeye hazırlanıyorlardı, birden pancurları vurulmuş, küçük Joseph'in sesi şaşkın şaşkın onları çağırmıştı:</p>

  <p class="normal">"Yetişin, annem kendini zehirlemek istiyor!"</p>

  <p class="normal">Hettéma hemen fırlamış, lavdanum şişesini zorla elinden almak için tam zamanında yetişmişti. Çarpışmak, yakalayıp tutmak, kafa vuruşlarına, insanın yüzünü berbat eden tırnaklara karşı korunmak zorunda kalmıştı. Çarpışmada şişe kırılmış, lavdanum her yana yayılmıştı, giysiler de zehirle lekelenmişti. "Ama siz de bilirsiniz ki bu türlü şeyler, gazetelere geçecek olaylar, sakin insanlara göre değildir. Bu nedenle bitti artık, vazgeçtim, önümüzdeki ay oradan taşınacağım." Piposunu kabına koydu, sonra Gaussin'i az önce işittikleriyle altüst olmuş bir durumda bırakarak sakin sakin vedalaştı, küçük bir avlunun basık kemerleri altında gözden silindi.</p>

  <p class="normal">Bir zamanlar kendi odaları olan yerdeki olayı, yardım isteyen çocuğun korkusunu, şişman adamla zorlu çarpışmayı gözlerinin önüne getiriyor, dökülmüş lavdanumun afyonlu tadını, uyuşturucu acılığını duyar gibi oluyordu. Bunların verdiği dehşet hiç yakasını bırakmıyor, Fanny'nin gömüleceği yalnızlık da bunu büsbütün ağırlaştırıyordu. Hettéma'lar da gittikten sonra, yeniden kendini öldürmeye kalkarsa kim tutacaktı ki onu?</p>

  <p class="normal">Bir mektup aldı da biraz yatıştı. Bırakılmış, zavallı kadınla birazcık ilgilendiğine göre, görünmek istediği kadar sert olmadığı için Fanny ona teşekkür ediyordu: "Söylediler sana, değil mi? Ölmek istedim, öyle yalnız buluyordum ki kendimi! Denedim, olmadı, beni durdurdular, elim titriyordu da ondan belki: Acı çekmek, çirkinleşmek korkusu. Ah! Doré'cik nasıl göstermiş o cesareti? Başarısızlığa uğramanın ilk utancından sonra, sana yazabileceğimi düşünmek bana sevinç verdi; çünkü umudumu yitirmedim, bir kez olsun geleceksin, acılı bir dosta, yaslı bir eve gelir gibi, acıdığın için yalnız, acıdığın için."</p>

  <p class="normal">Bundan sonra her iki üç günde bir, birbirini tutmayan mektuplar gelmeye başladı, bazen kısa, bazen uzun bir acı günlüğüydü bu, bu günlüğü geri yollamaya güç bulamadı. Bu da sevecen yüreğinde aşksız bir acımanın, kendisi yüzünden acı çeken herhangi bir insana karşı duyulan acımanın yerini büyüttü.</p>

  <p class="normal">Bir mektubunda komşularının, geçmiş mutluluğunun sayısız anılarını götüren bu tanıkların gidişini anlatıyordu. Şimdi Fanny'nin elinde onu anımsatmak için yalnızca eşyalar, minicik evlerinin duvarları kalıyordu kala kala, bir de hizmetçi kadın, zavallı yabanıl hayvan, hüzünle kafesinin köşesine büzülüp soğuktan titreyen sarıasma kuşu kadar dünyadan uzak.</p>

  <p class="normal">Başka bir gün solgun bir ışık çizgisi camı aydınlatınca, sevinçle, inançla uyanıyordu: Bugün gelecek! Neden mi? Hiç, öyle bir esinti işte. Evi güzelleştirmeye başlıyordu hemen, pazarlık giysisiyle, onun çok sevdiği saç biçimiyle yosma kadın oluyordu; sonra akşama kadar, son ışık damlası da silininceye kadar, salonun penceresinden trenleri sayıyor; Pavé des Gardes'ın üzerindeki ayak seslerini dinliyordu. Deli olmak işten değildi!</p>

  <p class="normal">Bazı bazı tek bir satır yazıyordu: "Yağmur yağıyor, hava karanlık, yalnızım, sana ağlıyorum." Ya da zarfın içine iyice ıslak, kırağıdan katılaşmış bir çiçek koymakla yetiniyordu, bahçelerinin son çiçeğini. Karlar altından alınmış bu çiçek, kışı, yalnızlığı, bırakılmışlığı, tüm yakınmalardan daha iyi söylüyordu; Jean ince yolun ucundaki alanı görüyordu yeniden, yalnız başına gezinen bir kadının ıslanmış eteğini görüyordu.</p>

  <p class="normal">İlişkilerini kesmişlerdi, ama yüreğini sıkıntıya boğan bu acıma onu yine Fanny'yle yaşatıyordu. Her saat onu düşünüyor, gözlerinin önüne getiriyordu; ama ayrılışlarının üzerinden topu topu beş altı hafta geçmiş olmasına karşın, bir kır eğlencesinde kazanılmış tahta bir guguklu saatin karşısındaki sarıasma kuşu kafesinden, en ufak bir esintide tuvalet odalarının camını döven fındık dallarına varıncaya kadar, evlerinin tüm ayrıntısının belleğinde olduğu gibi durmasına karşın, aynı belleğin tuhaf bir zayıflığı sonucu, kadının kendisi artık açık seçik belirmiyordu. Ancak yüzünün biricik, keskin, dayanılmaz ayrıntısıyla, ağzının biçimi bozulmuş, gülümsemesi bir eksik dişle delinmiş bir durumda, uzak sisler içinde görüyordu onu.</p>

  <p class="normal">Yanında yıllarca uyuduğu zavallı yaratık bu yaşlanmış durumuyla ne olacaktı? Kendisine bıraktığı para da tükendikten sonra nereye, hangi çukura gidecekti? Birden gözlerinin önünde, bir akşam bir İngiliz meyhanesinde rastladığı, bir dilim isli balığın önünde susuzluktan ölen, hüzünlü sokak kızı beliriyordu. Bakımını, tutkulu, sadık sevgisini bunca zaman benimsediği kadın da öyle olacaktı. Bu düşünce kedere gömüyordu onu. İyi ama ne yapmalıydı? Bu kadınla karşılaşmak, onunla bir zaman birlikte yaşamak talihsizliğine uğradı diye onu hep alıkoymak, onu için mutluluğundan el çekmek zorunda mıydı? Hangi adalet adına?</p>

  <p class="normal">Görüşmeyi kendine yasak etmişti, ama mektup yazıyordu; olumlu amaçlar güden, kuru mektupları, bilgelik ve yatıştırma öğütlerinin altında heyecanını belli ediyordu. Joseph'i yatılı okuldan çıkarmasını, onunla uğraşarak sıkıntısını gidermesi için yeniden yanına almasını söylüyordu; ama Fanny istemiyordu. Jean'ın gittiği, bir daha da gelmeyeceği söyleneli beri, büyük bir mutsuzluğun evi kedere boğduğunu sezerek, "Jean babasından" haber sormayı göze alamadan iskemleden iskemleye, odadan odaya dolaşıp durduğu pazar günleri yetmiyor muydu? Jean'ın gittiğini öğrenince:</p>

  <p class="normal">"Benim bütün babalarım hep böyle gidiyorlar!" demişti.</p>

  <p class="normal">Küçük bırakılmışın acılı bir mektuptan dökülen bu sözleri Gaussin'in yüreğinde bir taş gibi duruyordu. Çok geçmeden, Fanny'nin Chaville'de olduğunu bilmek, onun için öylesine bir sıkıntı oldu ki Paris'e dönmesini, biraz insan yüzü görmesini öğütledi. Ama Fanny'nin erkekler ve ayrılışlar üzerinde acı deneyimleri vardı, bu düşüncede iğrenç bir bencillikten, çok iyi bildiği geçici aşklardan biri yardımıyla kendisinden tümüyle kurtulma isteğinden başka bir şey görmedi; içtenlikle açıkladı bunu:</p>

  <p class="normal">"Eskiden ne söylemiştim, bilirsin. Her şeye karşın senin karın olarak kalacağım, seni seven, sana sadık karın. Küçük evimiz seninle sarıyor beni, onu dünyada hiçbir şey için bırakmam. Paris'te ne yapabilirim? Seni uzaklaştıran geçmişimden tiksiniyorum; sonra beni nelerle karşı karşıya getirebileceğini düşün. Bu kadar mı güçlü sanıyorsun kendini? Gel öyleyse, taş yürekli, bir kez olsun gel, yalnız bir kez."</p>

  <p class="normal">Gitmedi, ama bir pazar günü, öğleden sonra, yalnız başına çalışırken, kapısının birkaç kez vurulduğunu duydu. Titredi, onun eski günlerdeki gibi hızlı kapı vuruşunu tanıdı. Aşağıda herhangi bir engellemeyle karşılaşmaktan korkarak bir solukta, hiçbir şey sormadan yukarıya çıkmıştı, Jean, halının üstünde usul usul yürüyerek yaklaştı, pervazın arasında soluğunu duyuyordu.</p>

  <p class="normal">"Jean, içerde misin?"</p>

  <p class="normal">Of! Bu alçakgönüllü, bu kırık ses! Bir kez daha, ama biraz zayıf: "Jean!" Sonra bir iç çekişte bir yakınma, bir mektup hışırtısı, yollanan bir öpücüğün okşayışı ve hoşça kalı.</p>

  <p class="normal">O bir sesleniş beklercesine ağır ağır merdivenlerden indikten sonra, Jean mektubu alıp açtı. O sabah Çocuk Hastanesi'ndeki küçük Hochecorne'u gömmüşlerdi. Küçük kızın babası ve birkaç Chaville'liyle o da gelmişti, sonra onu görmek ya da şu önceden yazılmış satırları bırakmak için yukarı çıkmaktan kendini alamamıştı. "Ben sana söylememiş miydim! Paris'te otursaydım, hep beni görürdün merdiveninde. Hoşça kal caniko, evimize dönüyorum."</p>

  <p class="normal">Gözleri gözyaşlarıyla dumanlanmış bir durumda mektubu okurken, Jean Arcade sokağında geçen böyle bir sahneyi, kovulan sevgilinin acısını, kapı altından atılan mektubu, Fanny'nin o çılgın, acımasız kahkahasını anımsıyordu. Demek ki o kendisini, kendisinin Irène'i sevdiğinden daha fazla seviyordu! Yoksa erkek kadına göre iş ve yaşam kavgasına daha çok karışmıştı da bu yüzden mi kadının aşkın tekelinden, tutkusundan, o sömüren, o biricik tutkusundan başka her şeyi unutma, her şeye ilgisiz kalma yeteneğinden yoksundu?</p>

  <p class="normal">Bu işkence, acısını çektiği bu acıma hastalığı Irène'in yanında yatışıyordu ancak. Sıkıntısı yalnız burada gevşiyor, onun bakışlarının o tatlı, o mavi ışığı altında eriyordu. Yalnız büyük bir yorgunluk, başını onun omzu üzerine koymak, konuşmadan, kımıldamadan, her şeyden uzak olarak, öylece durmak isteği kalıyordu içinde.</p>

  <p class="normal">"Neyin var," diyordu Irène. "Mutlu değil misin?"</p>

  <p class="normal">Hayır, çok mutluydu. Ama mutluluğu neden bunca kederden, bunca gözyaşından oluşmuştu? Bazı bazı, iyi yürekli, aklı başında bir dost karşısındaymış gibi, her şeyi söylemek geliyordu içinden; zavallı deli, bu tür açılmaların körpe ruhlarda uyandırdığı kargaşayı, sevgiden kaynaklanan güven duygusunda açabileceği iyileşmez yaraları düşünmüyordu. Ah! Onu götürebilseydi, onunla kaçabilseydi! Böylece sıkıntılarının son bulacağını düşünüyordu; ama yaşlı Bouchereau kararlaştırılmış zamanın dışında bir saat bile vermiyordu: "Ben yaşlıyım, hastayım. Bir daha görmeyeceğim çocuğumu, son günlerde beni ondan yoksun bırakmayın."</p>

  <p class="normal">Büyük adam sert görünüyordu, ama insanların en iyisiydi. İlerleyişini kendi izlediği kalp hastalığı yüzünden önlenmez biçimde ölüme yargılıydı, ama hayranlık verici bir soğukkanlılıkla söz ediyordu bundan, soluğu kesile kesile derslerini sürdürüyor, kendisi kadar ağır olmayan hastaların kalbini dinliyordu. Bu engin kafada bir tek zayıflık vardı, Tourangeau köylüsü özünü çok iyi belirten bir zayıflık: Unvanlara, soyluluğa saygısı. Castelet'nin ufak kulelerinin anısı, çok eski Armandy adı, Jean'ı yeğeninin kocalığına kabul etmesini kolaylaştırmıştı.</p>

  <p class="normal">Düğün taşra konağında yapılacak, böylece zavallı annenin yolculuk etmesi önlenmiş olacaktı. Kadıncağız, her sekiz günde bir, Divonne'a ya da küçük kızlardan birine söylenip yazdırılmış tatlı bir mektup yolluyordu gelinine, Irène'le kendi insanlarından konuşmak, Vendôme alanında Castelet'yi bulmak, tüm sevgilerini sevgili nişanlısının çevresinde toplanmış görmek de Jean için büyük bir haz oluyordu.</p>

  <p class="normal">Ne var ki onun karşısında kendini böylesine yaşlı, böylesine yorgun buldukça, onun artık kendisini eğlendirmez olmuş şeylerden, kendisinin daha önce erittiği ortak yaşam hazlarından bir çocuk sevinci duyduğunu gördükçe ürperiyordu. Konsolos olup da gideceği zaman götürecekleri öteberilerin, seçilecek mobilyaların, perdelerin listesi de hiçbir tat bırakmıyordu ağzında, bir akşam bu liste hazırlanırken yarı yerde duruverdi, kalemi titredi, Amsterdam sokağına yerleşmesinin anısı, bir kadının yanında evlilik ve metres yaşamı arası bir yaşayışla geçmiş beş yılla yıpranıp bitmiş bir süre, hoş mutluluğun kaçınılmaz bir biçimde yeniden başlaması içini ürpertmişti.</p>
</body>
</html>
