<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">XI</h1>

  <p class="normal">Bu iniş çıkışlar arasında bir gün, bakanlıkta masasının üzerinde, odacının saygıyla söylediğine göre, iki kez uğramış olan bir beyin kartını buldu:</p>

  <p class="ortayazi">C. GAUSSIN D'ARMANDY<br class="chapter" />
  Rhône Vadisi Daldırmacılar Başkanı<br class="chapter" />
  Merkez İnceleme Kurulu Üyesi<br class="chapter" />
  Bölge Delegesi, vb. vb.</p>

  <p class="normal">Césaire amca Paris'te! İpsiz delege, inceleme kurulu üyesi! Jean'ın şaşkınlığı geçmeden amca bey göründü, çam kozalakları gibi esmerdi, gözleri delidoluydu, sakalı da Ligue zamanının sakalıydı yine, ama Mısır kutnusundan ceket yerine, karnına sımsıkı oturan, küçük adama gerçekten de başkanlara yaraşır bir ağırlık veren yeni bir redingot giymişti.</p>

  <p class="normal">Paris'e gelmesinin nedeni mi? Yeni bağların suya daldırılması için, yükseltici bir makine alımı –"yükseltici" sözcüğünü kendini kendi gözünde büyüten bir havayla söylüyordu– sonra arkadaşlarının toplantı salonunu süslemek için isteyip durdukları büstünün ısmarlanması.</p>

  <p class="normal">"Gördün mü," diye ekledi alçakgönüllü bir tavırla "beni başkan seçtiler. Şu benim daldırma düşüncem tüm Güneyi allak bullak etti. Bir düşün hele, ben İpsiz, Fransa'nın bağlarını kurtarıyorum! Ne varsa kaçıklarda vardır, görüyorsun."</p>

  <p class="normal">Ama yolculuğunun başlıca amacı onun Fanny'den ayrılması sorunuydu. Bu işin uzadıkça uzadığını anlamış, buna da şöyle bir el atmaya gelmişti. "İyi çakarım bu işlerden bilirsin. Courbebaisse evlenmek için aftosunu bırakınca..." Öyküsüne iyice girmeden önce durdu, redingotunun düğmelerini çözdü, gerilip yusyuvarlak olmuş bir küçük cüzdan çıkardı:</p>

  <p class="normal">"İlkin şunun ağırlığından kurtar beni. Ya! Para... toprakların kurtuluşu." Yeğeninin devinimine bakarak aldandı, saygısından almıyor sandı: "Al, canım, al! Babanın yaptıklarının azıcığını olsun oğluna ödemek koltuklarımı kabartır benim. Hem Divonne da böyle istiyor. Konuyu biliyor, evlenmeyi, paslı çivileri sökmeyi düşünmene çok sevindi!"</p>

  <p class="normal">Sevgilisinin Césaire'e yaptığı iyilikten sonra, onun paslı çivi deyimini biraz haksız buldu, yanıt verirken bir acılık vardı sesinde:</p>

  <p class="normal">"Cüzdanınızı alın, amcacığım. Böyle şeylerin Fanny'yi hiç mi hiç ilgilendirmediğini siz herkesten iyi bilirsiniz."</p>

  <p class="normal">Amca bey bir ölünün arkasından konuşurcasına:</p>

  <p class="normal">"Evet, iyi bir kızdı," dedi, göz kırptı. "Yine de para sende kalsın," diye ekledi, "Paris'te bu baştan çıkarıcı şeyler olduktan sonra, bende durmaktansa, senin elinde kalması daha iyi; sonra düellolarda olduğu gibi ayrılışlarda da para gerektir insana."</p>

  <p class="normal">Sonra kalktı, açlıktan öldüğünü, bu önemli sorunun yemekte, elde çatal, daha iyi tartışılacağını söyledi. Ah, bu Güneyli erkeklerin kadın konularını ele alışlarındaki alaylı hafiflik!</p>

  <p class="normal">"Evlat, söz aramızda..."</p>

  <p class="normal">Bourgogne sokağında bir lokantada oturuyorlardı, Jean'ın midesi küçüldükçe küçülmüştü, dişlerinin ucuyla bir şeyler alıyordu ister istemez, ama amca bey peçeteyi çenesinin altına yerleştirmiş, açıldıkça açılıyordu. "Bana kalırsa sen bu işi fazla büyütüyorsun. Bilirim, ilk adım zordur, açıklama can sıkıcıdır, ama bu iş gücüne gidiyorsa, hiçbir şey söyleme, Courbebaisse gibi yap. Düğün sabahına kadar Mornas'nın hiçbir şeyden haberi olmamıştı. Akşam nişanlısından ayrılınca, gidip onu o bayağı şarkılı kahvesinden alıyor, evine götürüyordu. Bunun öyle doğru ve dürüst bir yol olmadığını söyleyeceksin. Ama insan kavgayı sevmezse, hele kavga edeceği kimse de Paola Mornas gibi korkunç bir kadın olursa! O iri, o yakışıklı çocuk, tam on yıldır bu ufacık kadının karşısında tir tir titriyordu. Ondan sıyrılabilmek için açıkgöz davranmak, dolap çevirmek gerekiyordu. O da böyle yapmıştı."</p>

  <p class="normal">Courbebaisse'in düğününden bir gün önce, bir on beş ağustosta, bir yortu gününde, Césaire kıza Yvette'te bir balık avına çıkmayı önermiş; Courbebaisse de akşam yemeğine gelecek, onlara katılacakmış sözde; ertesi akşam Paris'in tozları, hava fişek iskeletleri, kandil yağları uçtuktan sonra üçü birden döneceklermiş. Olur mu olur. Titrek, basık kıyılar arasında parlayan, yemyeşil çayırları, sık yapraklı söğütleri besleyen o küçük derenin kıyısına, otlar üzerine uzanmış ikisi de. Balık avından sonra banyo. Paola ile onun böyle uslu çocuklar gibi, arkadaşça, böyle baş başa yüzmeleri ilk kez olmuyormuş; ama o gün, o ufak Mornas, kollarıyla, çıplak bacaklarıyla, ıslak giysinin kalıp gibi oturduğu o düzgün bedeniyle... belki Courbebaisse'in ona açık kart vermiş olması da... Ah! Kâfir karı... Dönmüş, gözlerinin içine bakmış sert sert.</p>

  <p class="normal">"Bana bak, Césaire, bir daha böyle şeyler istemem."</p>

  <p class="normal">Césaire işi bozmaktan korkmuş, fazla dayatmamış. "Akşam yemeğinden sonra bir punduna getiririz," diye düşünmüş. Akşam yemeğinde, hanın tahta balkonunda, patronu on beş ağustos onuruna diktiği iki bayrağın arasında pek keyifliymiş. Hava sıcakmış, kuru otlar çok güzel kokuyormuş, sokaklarda çalgıcı topluluğunun davul, mızıka sesleri duyuluyormuş.</p>

  <p class="normal">"Bu Courbebaisse de amma can sıktı, gelse gelse yarın gelir," diyormuş Mornas. Gözlerinde şampanyadan gelme bir parlaklık varmış, kollarını geriyormuş. "Eğlenmek istiyorum bu gece," diyormuş.</p>

  <p class="normal">"Ben varım ya!"</p>

  <p class="normal">Gelmiş, balkonun gündüzki güneşten hâlâ sıcak kalmış korkuluğuna, onun yanına yaslanmış, sinsi sinsi kolunu beline doluyormuş, durumları yokluyormuş yani: "Ah Paola!.. Paola..." Şarkıcı kadın kızacak yerde gülmeye başlamış bu kez, öyle bir gülüyormuş ki, en sonunda o da başlamış gülmeye. Gece dans ettikleri, badem kurabiyeleri yedikleri şenlikten dönerken, Césaire yine girişimde bulunmuş, yine terslenmiş. Odaları bitişik olduğu için de, kadın duvarın ardından, Courbebaisse'le kendisini can sıkıcı bir biçimde karşılaştırıyor, <span class="ideitalik">"Pek küçüksün, küçücüksün,"</span> diye şarkı söylüyormuş. Amca bey yanıt vermemek, "Öyle mi, dul Mornas?" dememek için zor tutuyormuş kendini, daha vakit erkenmiş bunun için. Ama ertesi gün, Paola erkeği hâlâ gelmediği için sabırsızlanıp kaygılanırken, Césaire okkalı bir yemeğin başına oturmuş, belli bir memnunlukla saatini çıkarmış.</p>

  <p class="normal">"Öğle olmuş, artık tamam..." demiş cafcaflı bir havayla.</p>

  <p class="normal">"Tamam olan ne?"</p>

  <p class="normal">"Evlendi."</p>

  <p class="normal">"Kim?"</p>

  <p class="normal">"Courbebaisse."</p>

  <p class="normal">Şırraaak!</p>

  <p class="normal">"Ah, dostum, ne tokattı o öyle! Hiçbir çapkınlık serüvenimde böyle tokat yememiştim. Sonra hemen yola çıkmak istedi seninki. Ama saat dörtten önce tren yoktu. Vefasız da bu arada karısıyla birlikte, İtalya'ya doğru, raylar üzerinde kayıp gidiyordu. Kadının öfkesi dinmek bilmedi, yeniden çullandı üstüme, tokatlarla, tırnaklarla canıma okudu: –Ben de çok şanslıyımdır hani! Kapıyı üzerimizden kilitlemiştim;– sonra bacağa saldırdı, sonra da korkunç bir sinir nöbetine tutuldu. Saat beşte yatağına götürülüyor, tutuluyor, ben de çalılar, dikenler arasından çıkıyormuşum gibi her yanım sıyrık içinde, Orsay hekimini bulmaya koşuyorum. Böyle işlerde her zaman bir hekim bulundurmalı insan yanında. Aç açına yollara düşmüşüm, düşün bir kez, sonra bir güneş, bir güneş!.. Hekimi getirdiğimde hava kararmıştı. Hana yaklaşınca bir de ne görüp ne duyayım, korkunç bir uğultu, pencerelerin altında bir kalabalık. Aman Tanrım, intihar mı etmiş? Birini mi öldürmüş? İşin içindeki Mornas oldu mu ikinci olasılık daha akla yakındı. Hemen koşuyorum, bir de ne göreyim? Balkon Venedik fenerleriyle donanmış, bizim şarkıcı kadın da ayakta, bayraklardan birine bürünmüş tam şenliğe göre bir iş yapıyor, kendisini alkışlayan halkın yukarısında gırtlağa kuvvet <span class="ideitalik">Marseillaise</span>'i söylüyor. Ya evlat, Courbebaisse'in ilişkisi böyle bitti işte; her şey bir kerede oldu bitti demeyeceğim sana, aradan on yıl da geçse biraz dikkat ister yine. Ama işin en çetin yanını ben savuşturmuştum, bir o kadar dayak da seninkinden yerim istersen.</p>

  <p class="normal">"Amcacığım, Fanny o tür kadınlardan değil ki."</p>

  <p class="normal">"Hadi canım," dedi Césaire, bir sigara paketi açtı, sigaraların kuru olup olmadıklarını anlamak için kulağına yaklaştırdı. "Onu ilk bırakan sen değilsin ya..."</p>

  <p class="normal">"Orası öyle."</p>

  <p class="normal">Jean sevinçle karşıladı bu sözü, oysa birkaç ay önce duysa çok üzülürdü. Amca bey de, güldürücü öyküsü de ona biraz güven veriyordu gerçekte, ama onun kabul edemediği şey, bu aylar boyunca süren iki yanlı yalan, bu ikiyüzlülük, bu bölüşmeydi, hiçbir zaman kabul edemezdi bunu, fazlasıyla beklemişti.</p>

  <p class="normal">"Ee, sen nasıl yapmak istiyorsun?"</p>

  <p class="normal">Genç adam kararsızlıklar içinde çırpınırken, inceleme kurulu üyesi gülümsemeler, bakışlar deniyordu, sonra ilgisiz bir havayla:</p>

  <p class="normal">"Uzakta mı oturuyor?" diye sordu.</p>

  <p class="normal">"Kim?"</p>

  <p class="normal">"Şu senin sanatçı, büstüm için sözünü ettiğin şu Caoudal, canım. Hazır birbirimizi bulmuşken, gidip fiyatları öğrenirdik."</p>

  <p class="normal">Caoudal, ününe, çok para yemesine karşın, hep Alsace sokağında, ilk başarılarını kazandığı atölyesinde kalırdı. Césaire, yolda giderken, onun sanat değerini soruyordu; parasını verecekti elbet, ama kurul üyeleri birinci sınıf bir yapıt istiyorlardı.</p>

  <p class="normal">"Hiç korkma amcacığım, Caoudal bu işi üzerine aldıktan sonra..." Heykeltıraşın unvanlarını sıraladı ona. Enstitü üyesiydi, Légion d'honneur almıştı, yabancı ülkelerden de birçok nişanlar almıştı, İpsiz'in gözleri büyük büyük açılıyordu.</p>

  <p class="normal">"Onunla dostsunuz, öyle mi?"</p>

  <p class="normal">"Çok dostuz."</p>

  <p class="normal">"Başkadır şu Paris! Ne iyi dostlar edinir insan burada."</p>

  <p class="normal">Bununla birlikte, Gaussin bu Caoudal'in Fanny'nin eski sevgilisi olduğunu, onları Fanny'nin tanıştırdığını söylemekten çekiniyordu, utanırdı. Césaire de bunu düşünüyordu sanki.</p>

  <p class="normal">"Bizim Castelet'deki Sapho'yu yapan heykeltıraş o mudur? O ise sevgilini tanıyor demektir, ayrılmanda sana yardımı dokunabilir. Enstitü, Légion d'honneur, kadınlar böyle şeylere çok değer verir."</p>

  <p class="normal">Jean yanıt vermedi, belki o da düşünüyordu ilk sevgilinin etkisinden yararlanmayı.</p>

  <p class="normal">Amca bey tatlı tatlı gülerek sürdürüyordu konuşmasını:</p>

  <p class="normal">"Ha, biliyor musun? Bronz babanın odasında değil artık. Divonne işi öğrenince, ben bir dikkatsizlik edip de onun senin sevgilinin büstü olduğunu ağzımdan kaçırınca, orada durmasına gönlü razı olmadı. Konsolosun huyları, en ufak değişiklikleri bile çok güç kabul etmesi, bunu yapmak, hem de nedeni üzerinde hiç kuşku uyandırmadan yapmak zor bir şeydir. Ah, bu kadınlar! Öyle bir dolap çevirdi ki, deme gitsin, şimdi babanın şöminesi üzerinde M. Thiers tutuyor başköşeyi, zavallı Sapho da rüzgârlı odada, eski ızgaralar, kullanılmaz olmuş eşyalar arasında çürüyor; taşınırken de yaralandı, saç topuzu kırıldı, rübabı da tutmaz oldu artık. Divonne'un hışmına uğramış anlaşılan."</p>

  <p class="normal">Assas sokağına geldiler. Sanatçılarla dolu bu yapının alçakgönüllü görüşünü karşısında, sulamacılar başkanı böyle sıradan bir yere yerleşmiş bir adamın yeteneği hakkında yeni kuşkulara kapıldı; ama Caoudal'in yanına gelir gelmez, kiminle karşı karşıya olduğunu anladı:</p>

  <p class="normal">"Yüz bin de desen olmaz, bir milyon da desen olmaz!" diye ulumaya başlamıştı heykeltıraş, oysa Gaussin ilk tümcesini bile bitirmemişti daha. Atölyenin karışıklığı, bırakılmışlığı içinde uzandığı sedirden kocaman bedenini yavaş yavaş kaldırıyordu: "Bir büst, ha! Tam da zamanını buldun... Şu bin parçaya ayrılmış alçı yığınına baksana bir kez... Yakında açılacak salon sergisinde göstereceğim yapıt bu, çekiçle vura vura yerle bir ettim... Beyefendinin suratı ne kadar çekici olursa olsun, heykeltıraşlığa verdiğim önem bu kadar işte..."</p>

  <p class="normal">"Gaussin d'Armandy... şey başkanı..."</p>

  <p class="normal">Amca bey tüm unvanlarını sıralıyordu, ama çok fazlaydılar, Caoudal da sözünü kesip genç adama döndü:</p>

  <p class="normal">"Bana bakıyorsun, Gaussin... Yaşlanmış mıyım?"</p>

  <p class="normal">Gerçekten de, yukarıdan yüzünün yara yerlerine, keyif ehli ve fazla yorulmuş başının çukurlarına, berelerine, kimi yerleri eski halılara dönmüş aslan yelesine, sarkık, gevşek yanaklarına, artık kıvırıp boyamaz olduğu –neye yarar ki?–, yaldızı dökülmüş maden rengi bıyıklarına düşen bu ışık içinde yaşını iyiden iyiye gösteriyordu. Küçük model Cousinard gitmişti. "Evet dostum, kalıpçımla; görmemişsin, kerestenin tekiydi, ama yirmi yaşındaydı herif!"</p>

  <p class="normal">Sesi kızgın ve alaylıydı, atölyeyi adımlıyor, geçmesini engelleyen sehpayı tekmeliyordu. Birden divanın üst yanındaki nakışlı bakır çerçeveli aynanın önünde durdu, çirkin bir surat buruşturmayla kendi kendini seyretti. "Yeterince çirkinleşmiş, yeterince çökmüşüm," dedi. "Kocamış inek boyunlarına dönmüş boynum!" Gırtlağını avuçluyordu, sonra acıklı ve gülünç bir sesle, kendi kendine ağlayan, kocamış bir güzelin öngörürlüğüyle, "İşin kötüsü şu ki, gelecek yıl bunu bile arayacağım," diyordu.</p>

  <p class="normal">Amca bey şaşkın şaşkın bakıyordu. Kendi kendine dil çıkaran bu akademi üyesi, aşağılık aşklarını anlatıyordu! Her yerde kaçıklar vardı demek, Enstitü'de bile; büyük adamın zayıflıkları karşısında duyduğu sevgi ona olan saygısını azaltıyordu.</p>

  <p class="normal">"Fanny nasıl? Hâlâ Chaville'de misiniz?" dedi Caoudal, birdenbire yatışmış, gelip Gaussin'in yanına oturmuştu, dost dost omzunu okşuyordu.</p>

  <p class="normal">"Ha! Zavallı Fanny, birlikte geçirecek çok bir zamanımız kalmadı artık."</p>

  <p class="normal">"Yolculuk mu var?"</p>

  <p class="normal">"Evet, çok yakında... Daha önce de evleniyorum. Onu bırakmak zorundayım."</p>

  <p class="normal">Heykeltıraş azgın bir kahkaha kopardı:</p>

  <p class="normal">"Aferin! Çok sevindim. Öcümüzü al yavrum, öcümüzü al bu çirkeflerden. Bırak, aldat, ağlasın aşağılık karılar! Ne kadar kötülük edersen et onlara, onların erkeklere yaptıkları kötülüğün yanında hiç kalır senin yaptıkların."</p>

  <p class="normal">Césaire amca bu sözlerden çok hoşlanmıştı:</p>

  <p class="normal">"Görüyorsun ya, beyefendi senin gibi acıklı yanından almıyor bu işleri," dedi. "Efendim, anlayın bu yavrucuğu. Gitmesine engel olan da kadın kendini öldürür diye korkması!"</p>

  <p class="normal">Jean, Alice Doré'nin kendini öldürmesinin içinde uyandırdığı izlenimi gizlemedi.</p>

  <p class="normal">Caoudal ateşli ateşli:</p>

  <p class="normal">"O başka, bu başka," dedi. "Hüzünlü, uyuşuk bir kadındı o, mızmızın biriydi, içinin kepeği boşalmış bir zavallı bebekti. Déchelette onun kendisi için canına kıydığına inanmakla iyi etmedi. Yorgunluktan, yaşama sıkıntısından öldürdü kendini. Oysa Sapho, hadi canım! O kim, kendini öldürmek kim? Aşkı fazla sever o, sonuna kadar, fitilinin son kertesine kadar da yanacaktır. Hiçbir zaman rol değiştirmeyen, dişsiz, kirpiksiz olarak <span class="ideitalik">jeune premier</span> kalıpları içinde zıbaran <span class="ideitalik">jeune premier</span>'ler ırkındandır o. Bana baksanıza sonra... Ben kendimi öldürüyor muyum? Ne kadar dertlenirsem dertleneyim, iyice bilirim ki bu gittikten sonra bir başkasını bulurum, kadınsız edemem... Sevgiliniz de benim gibi, daha önce yaptığı gibi yapacak... Ne var ki artık genç değil, işi biraz zor olacak."</p>

  <p class="normal">Amca bey kabarmasını sürdürüyordu: "Nasıl, aklın yattı mı şimdi?" Jean hiçbir şey söylemiyordu, ama kaygılarını yenmiş, kararını vermişti. Gidiyorlardı, heykeltıraş geri çağırdı, masanın tozları içinden bir fotoğraf alıp giysisinin koluyla sildi, bunu gösterecekti onlara. "Bakın işte! Çok güzeldi kaltak, önünde diz çökülecek kadar! Bu bacaklar, bu gerdan!" Küçük model Cousinard'ın güler yüzlü, güzel görüntüsünü tutan, bu kalın, bu eczacı kaşıkları gibi parmakların yaşlılıktan titreyişiyle ateşli gözleri, tutkulu sesi arasındaki zıtlık korkunçtu.</p>
</body>
</html>
