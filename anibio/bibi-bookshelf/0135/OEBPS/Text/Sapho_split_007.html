<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">V</h1>

  <p class="normal">Odalarında Fanny'nin bir portresi vardı, James Tissot yapmıştı, eski kızlık görkeminin bir kalıntısıydı bu portre. Yanında bir Güney görünümü asılıydı, siyah beyazdı, güneş altında bir kır fotoğrafçısı çekmişti.</p>

  <p class="normal">Üzerinde bağlar sıralanan, kayalık bir yamaç, sonra yukarıda, kuzey yellerine göğüs geren servi dizilerinin ardında, çamlardan, mersin ağaçlarından oluşan bir korunun yanında, büyük, ak bir ev, yarı çiftlik yarı şato, geniş bir merdiveni, İtalyan çatısı, armalı kapılar, Provence çiftliklerinin kiremit rengi duvarları, tavus kuşu tünekleri, sürülerin yalakları, sabanların, sürgülerin parıltısı üzerine açılmış kara hangar kapıları. Eski sur yıkıntıları, bulutsuz bir gökte kenarları çentik çentik bir koca kule, birkaç çatı ve Gaussin d'Armandy'lerin çok eski zamanlardan beri oturdukları Châ-teauneuf-des-Paseps'ın ortaçağ işi çan kulesi ile her şeye yukarıdan bakıyordu.</p>

  <p class="normal">Castelet, bağlardan, tarlalardan oluşmuştu. Nerte ve Ermitage bağları gibi ünlü bağlarıyla zengindi, tüm oğullar arasında paylaştırılmaz, ortaklaşa olarak babadan oğula geçerdi; ama büyük oğulun hariciyeci olması gibi bir aile geleneğinin sonucu olarak, toprakların başına her zaman küçük oğul geçerdi. Yazık ki, doğa çoğu zaman böyle tasarılara ters gider; değil böyle toprakları, hiçbir şeyi yönetemeyecek kadar zayıf bir insan çıktıysa, o da Césaire Gaussin'di, üstelik bu ağır sorumluluğu daha yirmi dört yaşında almıştı omuzlarına.</p>

  <p class="normal">Césaire, takma adıyla İpsiz, çapkın, haylaz herifin biriydi, batakhanelerden çıkmazdı hiç, gençlik adını sürdürmek için, ciddi aileler arasında arada sırada çıkan ve ailenin hava supabı gibi olan şu çelişkin insan örneğini daha da belirgin duruma sokardı.</p>

  <p class="normal">Birkaç yıllık bir savsaklama, budalaca harcamalar, Avignon ve Orange kulüplerinde yıkıcı kumarlar sonunda, bağ ipotek edildi, yedek mahzenler kurutuldu, ürünler önceden satıldı; sonra bir gün, kesin bir hacizden önce, İpsiz, kardeşinin imzasını taklit etti. Şanghay konsolosluğunca ödenecek üç poliçe yaptı; daha günleri dolmadan geri alacağını sanıyordu; ama bunlar, yıkılışı ve sahteciliği haber veren çılgın birer mektupla, şaşmaz bir biçimde büyük kardeşe geldi. Konsolos palas pandıras Châteauneuf'e döndü, biriktirdiği paralarla ve karısının drahomasının yardımıyla bu umutsuz durumu düzeltti, İpsiz'in yetersizliğini görünce, kendisine pırıl pırıl bir gelecek vaat eden "hariciyecilik"ten vazgeçti, basit bir bağcı olmaya boyun eğdi.</p>

  <p class="normal">Gerçek bir Gaussin'di, hastalık derecesinde gelenekçiydi, her zaman fışkırtacak lavı bulunan sönmüş volkanlar gibi sert ve sakindi, üstelik çalışkandı da, tarımdan da iyi anlardı. Castelet onun yardımıyla gelişti, Rhône'a kadar büyüttü topraklarını, sonra insanın şansları hep bir arada yürüdüğünden, yurtluğun mersin ağaçları altında küçük Jean da dünyaya geldi. Bu sıralarda bizim İpsiz, suçunun ağırlığı altında ezilmiş durumdaydı; hor görüyle dolu sessizliği, içini ezen kardeşinin yüzüne bakmayı bile göze alamıyor, evin içinde boş boş dolaşıp duruyordu; ancak tarlalarda, kuş ya da balık avında soluk alabiliyor, bönce işlerle kederini gidermeye çalışıyor, salyangoz topluyor, mersin ağaçlarından, kamışlardan güzel sopalar yontuyor, öğle yemeklerini de dışarıda tek başına, zeytin kütüklerinden bir ateş üzerinde kendisi pişirip yiyordu. Akşamları kardeş sofrasına döndüğü zaman, yengesinin hoşgörülü gülümsemesine karşın tek sözcük söylemezdi. Yengesi acırdı zavallı yaratığa, eski saçmalıklarından çok, ileride yapabileceği saçmalıkları göz önünde bulundurarak kardeşine sert davranan kocasından gizli olarak cep harçlığı verirdi ona. Büyük Gaussin ondan sakınmakta haklıydı, büyük çılgınlığı düzelttikten sonra, gururu yeni bir yıkıma uğramıştı.</p>

  <p class="normal">Haftada üç kez, gündelikle dikiş dikmek üzere, güzel bir balıkçı kızı gelirdi Castelet'ye, Divonne Abrieu'ydü adı, Rhône kıyısının sazlıklarında doğmuştu, endamlı, uzun saplı, gerçek bir su bitkisiydi. Küçük başını saran, geriye atılmış saç bağları, yüzü esmer boynundan gerdanının ve omuzlarının canım ak yerlerine kadar insanı hayran bırakan Katalan başlığının altında, bir zamanlar Châteauneuf, Courthezon, Vacquieras dolaylarında, yıkıntıları tepelerde toza dönüşmüş olan şu eski burçlarda yaşanmış eski aşkların güzel hanımlarından biri gibiydi.</p>

  <p class="normal">Bu tarihsel anının Césaire'in aşkında hiçbir yeri yoktu, ne ülkücülükle bir ilgisi vardı, ne de okumayla, basit bir ruhtu o; ama kısa boylu olduğu için, iriyarı kadınlardan hoşlanırdı, daha ilk günde tutuluverdi ona. İpsiz bu köy serüvenlerinden iyi anlardı; pazar günü baloda bir kadril dansı, bir av armağanı, sonra, tarlalarda ilk karşılaşmada, lavanta otları ya da gübreler üzerine deviresiye bir saldırı. Ama Divonne dans etmedi, av armağanını mutfağa getirdi, kıyıdaki ak ve esnek kavak ağaçları kadar sağlam olduğu için de baştan çıkarıcıyı on adım ötelere yolladı. Bundan sonra, kuşağına astığı bir makasın ucuyla, onu hiç yanına yaklaştırmadı, aşktan deli etti; öyle ki İpsiz sonunda evlenmekten söz etmeye başladı, yengesine de açıldı. Yengesi, Divonne Abrieu'yü çocukluğundan beri tanıdığı, ağırbaşlı, ince ruhlu bir kız olarak bildiğinden, bu kötü birleşmenin belki de İpsiz'in kurtuluşu olacağını düşünüyordu için için; ama konsolosun gururu, bir Gaussin d'Armandy'nin basit bir köylü kızıyla evlenmesi düşüncesine karşı ayaklanıyordu: "Césaire bunu yaparsa, bir daha yüzünü görmeyeceğim!" dedi, dediğini de yaptı.</p>

  <p class="normal">Césaire evlenince Castelet'den ayrıldı, Rhône kıyısına, karısının ailesinin yanına gitti, kardeşi kendisine ufak bir para ayırıyor, iyi yürekli yengesi de bunu her ay alıp getiriyordu. Küçük Jean da annesiyle birlikte geliyordu, Abrieu'lerin kulübesinden, kuzey yelinin ya da mistralin altında sarsılıp duran, yelken direği gibi tek ve dik bir direğin tuttuğu bu ufacık, isli evden çok hoşlanıyordu. Açık kapıdan küçük dalgakıran görünüyor, dalgakıranda ağlar kuruyor, pullar canlı, sedef sedef bir gümüş gibi parlayıp titreşiyordu; aşağıda, palamarları altında dalgalanıp bağıran iki büyük kayık, sonra şen, geniş, ışıklı, solgun bir yeşillikte, öbek öbek adaları önünde yelin geri çevirdiği koca nehir. Böylece Jean, daha küçücük bir çocukken, uzak yolculukların, daha hiç görmediği denizin tadını duyuyordu burada.</p>

  <p class="normal">İlk üç yıl sürdü Césaire amcanın bu sürgünlüğü, aile içinde bir olay, ikizlerin, Marthe ile Marie'nin doğumları ortaya çıkmasa, belki hiçbir zaman da bitmeyecekti. Bu çifte doğumun sonunda anne hastalandı, Césaire'le karısı da gelip onu görmek için bir izin kopardılar. Sonra iki kardeş, bir şey düşünmeden, içgüdüyle, kanın büyük gücünün yardımıyla barıştılar. Karı koca Castelet'ye yerleşti, çok geçmeden de, romatizmayla karışan iyileşmez bir kansızlık zavallı anneyi kımıldayamayacak duruma getirince, Divonne evi yürütmek, küçüklerin beslenmelerine, bir süre adama göz kulak olmak, haftada iki kez Avignon lisesine, Jean'ı görmeye gitmek zorunda kaldı, üstelik hasta kadının durumu da her saat kendisiyle ilgilenmesini gerektiriyordu.</p>

  <p class="normal">Düzenli, aklı başında bir kadındı, bilgisizliğini aklıyla, köylü yılmazlığıyla dizginlenip disiplin altına alınmış İpsiz'in aklında kalmış bilgi kırıntılarıyla tamamlamaya çalışıyordu. Konsolos evin tüm harcamalarını ona bırakıyordu, masraf da, hem yükleri arttığından, hem bağları filoksera kemirmeye başladığı için gelir gittikçe düştüğünden, çok ağırlaşmıştı. Tüm ovayı sarmıştı bu filoksera belası, ama yukarıki bağ hâlâ dayanıyordu, konsolosun tek düşüncesi de araştırmalar, deneyler zoruyla bu bağı kurtarmaktı.</p>

  <p class="normal">Başlıklarına, işçi zincirine sadık kalan, büyük bir alçakgönüllülükle bir kâhya kadın, bir hastabakıcı düzeyinde kalan Divonne Abrieu, bu bunalımlı yıllarda evi huzursuzluklardan korudu, hasta kadın hep aynı masraflı bakımı görüyor, küçük kızlar annelerinin yanında birer küçük hanım olarak yetiştiriliyor, bu arada önce lisede, sonra Aix hukukunda, en sonunda hukuk öğrenimini tamamlamak üzere gittiği Paris'te Jean'ın taksitleri günü gününe ödeniyordu.</p>

  <p class="normal">Nasıl bir düzen, nasıl bir uyanıklık mucizesiyle başarıyordu bu işi? Ne kendisi biliyordu, ne bir başkası. Ama Jean ne zaman Castelet'yi düşünse, başını ne zaman bu solgun parıltılı, ışıktan silinmiş fotoğrafa çevirse, anımsanan ilk yüz, mırıldanılan ilk ad Divonne'du, bu soylu evinin arkasında saklı durup onu ayakta tutan yüce gönüllü köylü kadındı. Bununla birlikte, birkaç gündür, sevgilisinin neyin nesi olduğunu öğreneli beri, annesinin, öbür yakınlarının adı gibi, bu saygıdeğer adı da anmaktan sakınıyordu; fotoğrafa bakmak bile huzurunu kaçırıyordu; bu duvarda, Sapho'nun yatağının üst yanında yolunu şaşırmış gibiydi.</p>

  <p class="normal">Bir gün, akşam yemeğine dönünce sofrada iki yerine üç takım görüp şaşırdı, Fanny'yi ufak tefek bir adamla iskambil oynar bulunca şaşkınlığı büsbütün arttı, ilkin tanımadı adamı, ama adam başını çevirince, Césaire amcanın çılgın keçi gözlerini, yağız, parlak yüzünü, dazlak kafasını, üçüncü Henri dönemi sakalını buldu karşısında. Césaire amca, yeğeninin haykırışına, iskambillerini bırakmadan yanıt verdi: "Görüyorsun ya, hiç sıkıldığım yok, yeğenimle bezik oynuyorum."</p>

  <p class="normal">Yeğeni!</p>

  <p class="normal">Oysa Jean herkesten özenle saklıyordu ilişkisini. Hiç hoşuna gitmedi bu içli dışlılık, Fanny akşam yemeğine bakarken, amcasının alçak sesle söylediklerini de beğenmedi: "Kutlarım, evlat... gözler... kollar... krallara yaraşır bir parça." İpsiz sofrada da hiçbir şeyi saklamadı, Castelet'nin işlerinden, Paris'e gelmesinin nedeninden söz etmeye başlayınca daha da kötüye gitti durum.</p>

  <p class="normal">Eski bir alacağını, bir zamanlar dostu Courbebaisse'e ödünç verdiği sekiz bin frankı almak için gelmişti Paris'e. Bu paradan umudunu kesmişti, ama birdenbire, bir noterin mektubu ona hem Courbebaisse'in ölümünü, hem de sekiz bin frankın ödenmeye hazır olduğunu bildirmişti. Ama para getirtilebilirdi de, gerçek neden başkaydı. "Gerçek neden annenin sağlık durumu yavrum. Bir zamandır çok zayıfladı, bazı bazı da kafası işlemez oluyor, her şeyi unutuyor, çocukların adlarını bile. Geçen akşam baban odasından çıkıyormuş, annen kendisini sık sık görmeye gelen bu kibar beyin kim olduğunu sormuş Divonne'a. Yengenden başka hiç kimse fark etmemiş daha durumu, bana da Bouchereau'ya gidip doktorun daha önce tedavi ettiği zavallı kadın hakkında akıl danışmam için söyledi."</p>

  <p class="normal">Fanny bir hekim gibi ciddi ciddi, La Gournerie'nin havasıyla, "Ailenizde çok deli var mıydı?" diye sordu.</p>

  <p class="normal">"Asla," dedi İpsiz, sonra şakaklarına kadar uzanan, şeytanca bir gülümsemeyle, kendisinin de gençlikte biraz kaçık olduğunu söyledi. "Ama benim deliliğim kadınların hoşuna gitmiyor değildi hani, bir kez bile bağlamak zorunda kalmadılar."</p>

  <p class="normal">Jean onlara bakıyordu, üzgündü. Yeni hastalığın neden olduğu üzüntüye bir de bu kadının, dirsekleri masanın üstünde, sigara sararak, yaşlı bir kadının serbest konuşması ve görmüş geçirmişliğiyle böyle annesinden, değişim yaşının verdiği güçsüzlükten söz edişini işitmenin ezici huzursuzluğu ekleniyordu. Öteki de çok gevezeydi, bakla ıslanmıyordu ağzında, kendini kapıp koyveriyor, ailenin gizlerini bir bir anlatıyordu.</p>

  <p class="normal">Ah! Bağlar... bağlar gümleyip gitmişti! Yukarı bağın da çok bir ömrü kalmamıştı öyle; asmaların yarısı silinip süpürülmüştü, gerisi de ancak bir mucizeyle, her salkıma, her taneye hasta çocuklara bakılır gibi bakılarak, pahalıya mal olan ilaçlarla korunabiliyordu. İşin kötüsü, konsolosun, yanıp kızarmış, cüzamlı asma dallarıyla kaplı duran bu yararsız toprakcağızı zeytin ve kübbar tarımına bırakacak yerde, durmadan yeni bağ çubukları dikmekte inat etmesiydi, kurt bunlara da saldırmakta gecikmiyordu.</p>

  <p class="normal">Bereket versin ki, kendisinin, yani Césaire'in, Rhône kıyısında birkaç hektarı vardı, daldırma yoluyla, yalnız alçak topraklarda uygulanan ince bir buluşla bakıyordu buraya. İyi bir ürün şimdiden cesaretini artırıyordu, o kadar sıcak olmayan bir şarabı oluyordu, konsolos dudak bükerek "Kurbağa şarabı" diyordu buna, ama İpsiz'in de inadı inattı, Courbebaisse'in sekiz bin frankı ile Piboulette'i de satın alacaktı.</p>

  <p class="normal">"Orayı bilirsin, evlat, Rhône'un üzerindeki ilk ada, Abrieu'lerin aşağısında... ama aramızda kalsın şimdilik, Castelet'de daha hiç kimsenin bunu bilmemesi gerek..."</p>

  <p class="normal">Fanny güldü:</p>

  <p class="normal">"Divonne da mı, amca?" diye sordu.</p>

  <p class="normal">Karısının adını duyunca gözleri yaşardı İpsiz'in:</p>

  <p class="normal">"Divonne mu?" dedi. Ben onsuz hiçbir şey yapmam. Ayrıca düşünceme de güveniyor, Césaire'ciğinin işe Castelet'yi batırmakla başladıktan sonra onu yeniden zengin etmesine de o kadar sevinir ki."</p>

  <p class="normal">Jean titredi; şimdi de günahlarını dökmeye başlayıp yürekler acısı sahtekârlık öyküsünü mü anlatacaktı? Ama bizim Provence'lı Divonne'a olan sevgisiyle dopdoluydu, ondan, onun verdiği mutluluktan söz etmeye başlamıştı. Divonne çok da güzeldi üstelik, yapısına da hiç diyecek yoktu:</p>

  <p class="normal">"Bakın yeğenim, siz kadınsınız, daha iyi anlarsınız."</p>

  <p class="normal">Cüzdanından bir resim çıkarıp Fanny'ye uzattı, hiç yanından ayırmazdı bu resmi.</p>

  <p class="normal">Fanny, Jean'ın yengesinden bir anadan söz eder gibi söz etmesine, köylü kadının biraz titrek, beceriksiz bir yazıyla yazılmış anne öğütlerine bakarak, Seine-et-Oise'ın başörtülü kadınları gibi sanıyordu onu, otuz beş yaşlarında bir kadının dar ve ak bir başlıkla aydınlanmış, düzgün hatlı, güzel yüzü, ince, uzun, yumuşak bedeni karşısında şaşırıp kaldı.</p>

  <p class="normal">"Gerçekten çok güzel," dedi dudaklarını ısırarak, çok garip çıktı sesi.</p>

  <p class="normal">"Ya yapısı, ya yapısı!" dedi amca bey, karısının görüntüsü gözlerinin önünden gitmiyordu.</p>

  <p class="normal">Sonra balkona çıktılar. Sıcaklığı verandanın çinkosunda hâlâ duran bir günden sonra, yitik bir buluttan ince bir yağmur inip havayı serinletiyor, çatılarda keyifli keyifli hışırdıyor, kaldırımları çamurlandırıyordu. Paris bu sular altında gülüyor, kalabalığın, arabaların akıntısı, yükselen uğultular taşralıyı sarhoş ediyor, bir çıngırak gibi boş ve devingen kafasında gençlik anılarını, bir de otuz yıl kadar önce, arkadaşı Courbebaisse'in üç ay konuğu oluşunun anılarını kımıldatıyordu.</p>

  <p class="normal">Ne eğlencelerdi, çocuklarım, ne sürtmelerdi onlar öyle! Hele büyük perhizin üçüncü perşembesinin akşamı Prado'ya girişleri, Courbebaisse Chicard kılığında, aftosu şarkıcı Mornas'ya çok uğurlu gelmişti bu kılık değiştirme, öyle ya, çalgılı kahvelere ün salmıştı bundan sonra. Kendisi, amca bey, Pellicule diye adlandırdıkları, ufak tefek bir mahalle kızını taşıyordu yanında. İyice keyiflenmişti, dans havaları mırıldanıyor, hanım yeğeninin beline sarılıyordu. Gece yarısı, Cujas oteline, bildiği tek otele gitmek üzere onlardan ayrıldığı zaman, merdivende gırtlağı dolusu şarkı söylüyor, yeğenine öpücükler yolluyor, Jean'a bağırıyordu:</p>

  <p class="normal">"Anlarsın ya, iyi kolla kendini!"</p>

  <p class="normal">Hep bir düşünce kıvrımı kalmıştı Fanny'nin alnında, o gider gitmez, tuvalet odasına geçti. Jean yatarken, o aralık kapıdan kaygısız görünen bir sesle bağırıyordu: "Ne dersin, yengen çok güzel... İkide bir ondan söz etmene şaşmıyorum artık... Zavallı İpsiz'e az boynuz taktırtmamışsınızdır."</p>

  <p class="normal">O kızıyor, karşı geliyordu; Divonne, öyle mi! İkinci bir anasıydı o Jean'ın, Jean daha küçücük bir çocukken Divonne ona bakar, onu giydirirdi... Bir hastalıktan, ölümden kurtarmıştı Jean'ı. Hayır, böylesine iğrenç bir şey hiçbir zaman gelemezdi aklına.</p>

  <p class="normal">"Hadi, hadi," diye başlıyordu kadının tiz sesi, dişlerinin arasında saç iğneleriyle. "O budalanın övüp durduğu gözlerle, o güzel endamla, Divonne'cuğu senin gibi kız tenli, güzel bir sarışının yanında bir istek duymadan kalamaz, aksine inandıramazsın beni... İster Rhône kıyısından olalım, ister başka yerlerden, biz kadınlar hep aynıyız."</p>

  <p class="normal">Düşündüğünü söylüyordu, kendi cinsinden herkesin her hevese kapıldığını, ilk arzuya yeniliverdiğini sanıyordu. Jean kendini savunuyordu, ama aklı karışmıştı, anılarını araştırıyor, bir kez olsun arı bir okşayışın kendisine herhangi bir tehlikeyi haber vermiş olup olamayacağını düşünüyordu; bir şey bulamıyordu, ama yine de sevgisinin arılığı yara almış, bir tırnak çizmiş, saf sedefi bir tırnakla çizilmişti.</p>

  <p class="normal">"Bak bakalım!.. Memleketinin başlığı işte."</p>

  <p class="normal">İki uzun sargı biçiminde toplanmış güzel saçlarının üzerine, Katalan başlığına, Châteauneuf kızlarının üç parçalı başlığına oldukça benzeyen, ak bir atkı iğnelemişti; dimdik önüne dikilmiş, gecelik patiskasının süt rengi kıvrımları içinde, gözleri tutuşmuş, soruyordu:</p>

  <p class="normal">"Divonne'a benziyor muyum?"</p>

  <p class="normal">Yok canım, hiç mi hiç benzemiyordu, öteki başlığa Saint Lazare'da giydiğine, söylediklerine göre, mahkemenin ortasında kürek mahkûmuna, "Üzülme caniko, güzel günler yine gelecek." diye seslenip bir ayrılık öpücüğü yollarken kendisini çok güzelleştiren başlığı andıran bu küçük başlığın altında yalnız kendi kendine benziyordu. Bu anı Jean'a öyle acı geldi ki sevgilisi yatar yatmaz ışığı söndürdü, yüzünü bir daha görmek istemiyordu. Ertesi gün erkenden, gürültü patırtıyla, bastonu havada, amca bey çıkageldi, canlı ve babacan bir sesle "Hey, bebekler!" diye bağırıyordu, kendisini Pellicule'ün kolları arasından almaya geldiği zaman Corbebaisse de böyle bağırırdı herhalde. Dünkünden de coşkun görünüyordu: Cujas otelinin, her şeyden önce de cüzdana yerleştirilmiş sekiz bin frankın etkisinden. Piboulette'in parasıydı bu para, evet, elbette ki öyle, ama hanım yeğenine kırda bir şölen çekmek için birkaç altınını pekâlâ harcayabilirdi!..</p>

  <p class="normal">"Ya Bouchereau?" dedi yeğeni, bakanlığa iki gün üst üste gitmezlik edemezdi. Yemeğin Champs-Elysées'de yenilmesi, sonra da iki adamın hekimden akıl danışmaya gitmeleri kararlaştırıldı.</p>

  <p class="normal">Böyle bir yemek değildi İpsiz'in düşündüğü, tantanalı bir arabayla Saint-Cloud'ya gidilmemişti, araba dolusu şampanya yoktu, ama akasyaların gölgesi altında, lokanta taraçasındaki yemek de fena geçmedi. Yakınlarda bir çalgılı kahvede yapılan provanın nakaratları duyuluyordu. Césaire geveze mi geveze, çapkın mı çapkındı, Parisli kadının gözlerini kamaştırmak için tüm inceliklerini ortaya döktü. Garsonları yakalıyor, yemeğin güzelliğinden dolayı şef garsonu kutluyordu. Fanny ise budala ve zorlama bir neşeyle, özel odalara gelen kadınların bönlüğüyle gülüyordu, amca beyle hanım yenge arasında kuruluveren yakınlık gibi bu da çok üzdü Gaussin'i.</p>

  <p class="normal">"Yirmi yıllık dost bunlar," diyeceği gelirdi insanın, İpsiz yemek sonu şaraplarıyla içlenmiş, Castelet'den, Divonne'dan, bir de Jean'cağızından söz ediyordu; Jean'ın Fanny'yle, zırva şeyler yapmasını önleyecek ağırbaşlı bir kadınla bir arada olduğunu öğrendiği için çok mutluydu. Bir yeni geline öğüt verircesine kollarını okşayarak, gözleri kısık ve ıslak, delikanlının sessiz, ağır yaradılışı üzerine, onu yola getirmenin çareleri üzerine akıl verip duruyordu. Bouchereau'da sarhoşluğu geçti. Vendôme alanındaki o birinci katta, o yüksek ve soğuk dairede, sessiz, sıkıntılı bir kalabalıkla dolu büyük salonlarda iki saat beklediler; ünlü bilginin odasına varıncaya kadar odadan odaya geçerken, bir acı cehenneminin çemberlerini aşıyorlardı sanki.</p>

  <p class="normal">Akıllara şaşkınlık veren bir bellek vardı Bouchereau'da, on yıl önce, hastalığın başında Castelet'ye gelişini ve Bayan Gaussin'i çok iyi anımsadı; hastalığın çeşitli değişimlerini anlattırdı, eski reçeteleri okudu, kimi ilaçların beyne verdiği zararlar üzerinde iki adamı hemen yatıştırdı. Kalın kaşları keskin araştırıcı gözlerinin üzerine düşmüş, kımıltısız bir biçimde, Avignon'daki meslektaşına uzun bir mektup yazarken, amca ile yeğen, kulaklarında tantanalı Paris'in uğultularını bastıran kalem gıcırtılarını dinliyorlardı; yeni çağların hekiminin, son papazın, yüce, yenilmez inancın gücünü sezmeye başlamışlardı birden.</p>

  <p class="normal">Césaire, ağırbaşlı ve soğuk çıktı.</p>

  <p class="normal">"Otele gidip bavulumu hazırlayacağım, Paris'in havası bana yaramıyor evlat, görüyorsun," dedi. "Kalırsam, saçmalıklar yapacağım. Yedi treniyle gideceğim bu akşam, yeğenimden benim adıma özür dile, olur mu?"</p>

  <p class="normal">Çocukluğundan, hafifliğinden Jean da ürkmüştü, onu alıkoymaya çalışmadı; ertesi gün uyanınca, amcasının kilit altına, Divonne'un yanına dönmüş olduğunu düşünerek seviniyordu, amca bey de tam bu sırada, suratı allak bullak, üstü başı perperişan, çıkageldi.</p>

  <p class="normal">"Aman Tanrım! Amcacığım, ne oldu böyle size?"</p>

  <p class="normal">Amca bey bir koltuğa çöktü, önce sessiz, kımıltısızdı, yavaş yavaş canlandı, Courbebaisse zamanından biriyle karşılaştığını, çok zengin bir akşam yemeği yediklerini, sekiz bin frankı da kumarda kaybettiğini anlattı... Bir kuruşu bile kalmamıştı!.. Nasıl dönerdi şimdi oraya, bu işi Divonne'a nasıl anlatırdı! Sonra Piboulette'in alınması... Birdenbire kendinden geçip ellerini gözlerinin üzerine götürüyor, başparmaklarını kulaklarına bastırıyor, uluyarak, hıçkırarak kendi kendine küfrediyor, tüm yaşamını gözler önüne seriyor, pişmanlığını anlatıyordu. Ailenin yüz karasıydı, yıkımıydı, böyle kimseleri, kurtlar gibi öldürmek bir hak olmalıydı. Kardeşi cömert davranmasa nerelerde olacaktı şimdi? Hırsızlarla, sahtekârlarla birlikte kürekte...</p>

  <p class="normal">"Amcacığım, amcacığım!" diyordu Gaussin, çok üzgündü, amca beyi durdurmaya çalışıyordu.</p>

  <p class="normal">Ama öteki kör gibi, sağır gibi davranıyor, suçunu en ufak ayrıntılarına kadar anlatmaktan haz duyuyordu. Fanny hayranlıkla karışık bir acımayla bakıyordu ona. Hiç değilse tutkulu bir adamdı, kırıp dökücü bir adamdı, o da böyle erkekleri severdi; iyilik duyguları uyanmıştı içinde, ona yardım etmek için bir yol arıyordu. Ama neredeydi bu yol? Bir yıldır kimsecikleri görmüyordu, Jean'ın da hiçbir dostu yoktu. Birdenbire bir ad geldi aklına: Déchelette! Bu sıralarda Paris'te bulunması gerekirdi, öyle iyi bir çocuktu ki:</p>

  <p class="normal">"Ama ben onu çok az tanırım," dedi Jean.</p>

  <p class="normal">"Ben giderim."</p>

  <p class="normal">"Nasıl! Sen mi gideceksin?"</p>

  <p class="normal">"Neden olmasın?"</p>

  <p class="normal">Bakışları karşılaştı, hemen anladılar birbirlerini. Déchelette de sevgilisi olmuştu, bir gecelik bir sevgiliydi, Fanny güç anımsıyordu, takvimdeki ermişler gibi her birinin bir yeri vardı beyninde.</p>

  <p class="normal">"Sen istemiyorsan," dedi Fanny huzursuzca. Césaire bu kısa çekişme sırasında sesini kesmişti, çok sıkıntılıydı, öylesine umutsuzca yalvaran bir bakışla baktı ki Jean razı oldu, kabul ettiğini söyledi dişlerinin arasından.</p>

  <p class="normal">İkisine de çok uzun geldi bu saat, birbirlerine açmadıkları düşünceler içlerini parçalıyordu, balkona dayanmış, kadının dönmesini bekliyorlardı.</p>

  <p class="normal">"Çok mu uzakta bu Déchelette?"</p>

  <p class="normal">"Yok canım, Roma sokağında. İki adımlık bir yer." Bir öfke vardı Jean'ın sesinde, o da Fanny'nin geciktiğini düşünüyordu. Mühendisin aşk üzerine "Yarın diye bir şey yoktur" özdeyişiyle, Sapho'yla ilgili sözleri eski çapkınlık yaşamına mal olmuş bir kadından söz edilmesini dinler gibi, küçümsercesine dinleyişiyle avunmaya çalışıyordu, ama âşık gururu ayaklanıyordu, neredeyse Déchelette'in onu hâlâ güzel, hâlâ çekici bulmasını dileyecekti. Ah! Bu moruk Césaire kaçığının onun tüm yaralarını deşmesinin de tam sırasıydı hani!</p>

  <p class="normal">En sonunda, Fanny'nin kısa mantosu sokağın köşesini döndü. Fanny sevinç içindeydi:</p>

  <p class="normal">"Tamam... parayı aldım."</p>

  <p class="normal">Sekiz bin frank önüne serilince, amca bey sevinçten ağlamaya başladı, bir senet yapmak, faizleri, ödeme tarihlerini sağlam kazığa bağlamak istiyordu.</p>

  <p class="normal">"İstemez amcacığım, istemez. Sizin adınızı bile anmadım. Bana ödünç verildi bu para, siz bana borçlusunuz, ne zaman isterseniz o zaman verirsiniz."</p>

  <p class="normal">Césaire minnet duygusuyla coşmuştu:</p>

  <p class="normal">"Böyle yardımların karşılığı hiç bitmeyen dostluklarla ödenir yavrucuğum," diye yanıtlıyordu. İstasyonda da –Gaussin amcasının gittiğini gözleriyle görmek için onunla birlikte gelmişti– gözlerinde yaşlarla, "Ne kadın bu böyle, ne hazine!.. Evlat, onu mutlu etmelisin," diye yineleyip duruyordu.</p>

  <p class="normal">Bu serüven Jean'ı çok üzdü, daha önce de çok ağır olan zincirin daha bir perçinlendiğini, doğuştan gelme bir incelikle her zaman ayrı, uzak tuttuğu iki şeyin; ailesiyle sevgilisinin birleştiğini sezinliyordu çünkü. Césaire şimdi sevgilisine çalışmalarından, fidan dikmelerinden sözediyor, Castelet'yle ilgili tüm haberleri ona ulaştırıyordu; Fanny de konsolosun bağ konusundaki inadını yeriyor, annesinin sağlığından söz ediyor, kaygılarıyla, yersiz öğütleriyle Jean'ı sinirlendiriyordu. Ama yaptığı yardımın sözünü bile etmiyor, İpsiz'in anlattığı sahtekârlık serüvenine, Armandy ailesinin bu yüz karasına da hiç dokunmuyordu. Yalnız bir kez, bir karşı silah olarak kullandı bunu. Bu da şöyle oldu:</p>

  <p class="normal">Tiyatrodan çıkmışlardı, bir bulvar durağında, yağmur altında arabaya biniyorlardı. Araba ancak gece yarısından sonra sefere çıkan şu külüstür arabalardan biriydi, adam uyuşmuştu, hayvan yem torbasını sallıyordu. Onlar arabada, yağmurdan uzak beklerken, yaşlı bir arabacı, dişlerinin arasında kamçısına takmaya çalıştığı sırımla, sakin sakin arabaya yaklaştı, şarap kokan, titrek bir sesle Fanny'ye:</p>

  <p class="normal">"İyi geceler. Nasılsın?" dedi. "Vay, nereden çıktın böyle?"</p>

  <p class="normal">Fanny hafiften ürperdi ya çabuk tuttu ürpermesini, sonra alçacık bir sesle sevgilisine: "Babam." dedi.</p>

  <p class="normal">Babası, eski uşakların giydiği uzun redingotu çamura batmış, madeni düğmeleri kopmuş, bu hırsız suratlı adam! Gaussin sokak fenerinin ışığında ona bakarken, Fanny'nin düzgün ve şehvetli yüzünün, o geniş, o haz kadını gözlerinin kaba bir müsveddesini bulur gibi oluyordu, yüzü şişkindi, içkiden inmeli gibi görünüyordu. Legrand baba, kızının yanındaki adama hiç aldırmadan, onu görmemişçesine, evinden haberler veriyordu: "Kocakarı on beş gündür Necker'de, hiç beğenmiyorum durumunu. Bu perşembelerden birinde git de bir gör, cesaret gelir zavallıya. Benim hamurum sağlam çok şükür, iyi kamçı, iyi sırım. Ama işler biraz kesat; aylıklı bir arabacı istersen, tam bana göre bir şey olur... İstemez misin? Eh, ne yapalım, hadi hoşça kal..."</p>

  <p class="normal">İsteksizce el sıkıştılar, araba yürüdü.</p>

  <p class="normal">"Hey Tanrım! Ne demezsin," diye mırıldanıyordu Fanny. Hemen sonra uzun uzun ailesinden söz etmeye başladı, oysa hep sakınmıştı bundan. "Öyle çirkin, öyle aşağılıktı ki..." Ama şimdi daha iyi tanıyorlardı birbirlerini; birbirlerinden gizleyecek hiçbir şeyleri kalmamıştı. Fanny, Moulin-aux-Anglais'de, dış mahallede, eski bir süvari olan, Paris'le Chatillon arasında işleyen arabalarda çalışan bir babayla bir han hizmetçisinin kızıydı. Anasını hiç tanımamıştı, kendisini doğururken ölmüştü kadıncağız; yalnız hanın patronları iyi insanlardı, kızını tanımak, sütana aylıklarını da ödemek zorunda bırakmışlardı babasını. O da karşı gelmeyi göze alamamıştı, çünkü hana çok borcu vardı. Fanny dört yaşına geldiği zaman yanına almıştı onu, küçük bir köpek gibi arabanın tepesine, muşambanın altına tünetir, öylece götürürdü; Fanny de yollarda böyle dolaşmaktan, iki yanda fenerlerin ışıklarının koşuşunu, hayvanların sırtının buğulanıp soluyuşunu görmekten, karanlıkta, yelde, yağmurda, çıngırak seslerini dinleyerek uyumaktan çok hoşlanırdı. Ama Legrand baba bu babalık gösterisinden çabuk bıkmıştı; ne kadar ucuza mal olursa olsun, bu sümüklü kızı beslemek, giydirmek gerekiyordu. Sonra yolu üzerine dikilmiş evlek evlek lahanalarına göz diktiği, bir bostancıdan dul kalmış bir kadınla evlenmesine de bir engel olarak görüyordu onu. O sıralarda babasının kendisini bir yerlerde bırakmaya çalıştığını kesinlikle sezmişti; çocuğunu her ne pahasına olursa olsun başından atmak, ayyaş kafasının değişmez düşüncesiydi. Bereket versin, iyi yürekli Machaume ana küçük kızı kendi korumasına almıştı.</p>

  <p class="normal">"Sahi, sen Machaume'u görmüştün," dedi Fanny.</p>

  <p class="normal">"Nasıl! Senin evinde gördüğüm şu hizmetçi..."</p>

  <p class="normal">"Üvey annemdi. Küçüklüğümde bana öyle iyi davranmıştı ki, varını yoğunu yedikten sonra onu tekme tokat döven, birlikte yaşadığı pis kadına hizmet etmeye zorlayan külhanbeyi kocasının elinden kurtarmak için alıyordum onu yanıma. Ah zavallı Machaume, yakışıklı bir erkeğin nelere mal olduğunu iyi bilir. Benden ayrıldıktan sonra sözümü dinlemedi, koşup onun yanına yerleşti yine, şimdi de hastanedeymiş işte. Koca çapkın! Machaume olmadı mı nasıl da kapıp koyveriyor kendini! Ne kadar pisti! Ne kadar derbederdi öyle! Bir kamçısı var... Gördün mü, nasıl dik tutuyordu kamçısını? Küfelik sarhoşken bile, mum gibi dimdik tutar o kamçıyı önünde, eve gelince de dolaba yerleştirir; kamçısından başka temiz bir şeyi olmadı ömründe. 'İyi kamçı, iyi sırım,' hep böyle der."</p>

  <p class="normal">Bir yabancıdan söz eder gibi, tiksinti, utanç duymadan, bilinçsizce söz ediyordu babasından; ama onu dinledikçe Jean'ın tüyleri ürperiyordu. Bu baba! Bu anne! Konsolosun sert yüzüyle Bayan Gaussin'in melek gülümsemesi karşısında! Sonra Fanny sevgilisinin sessizliğindekileri anladı birden, yanında olana sıçrayan toplum çirkefine karşı ayaklanıverdi, filozofça bir tavırla: "Ama böyle şeyler her ailede görülür aşağı yukarı," dedi, "insan bundan sorumlu olamaz, benim Legrand babam var, senin de Césaire amcan."</p>
</body>
</html>
