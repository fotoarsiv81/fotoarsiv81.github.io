<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">IV</h1>

  <p class="normal">Akşam yemeğini bitirmek üzereydiler; pencere, zayıflayan ışığı uğurlayan kırlangıçların çığlıklarına açılmıştı. Jean konuşmuyordu, ama konuşacaktı, Caoudal'la karşılaşalı beri hiç yakasını bırakmayan o korkunç şeyden söz edecekti, Fanny'ye de epeydir acısını çektiriyordu bunun. Fanny onun yere dikilmiş gözlerini, yeni sorular sormak üzere büründüğü ilgisizlik havasını görünce anlayıverdi, ondan daha çabuk davrandı:</p>

  <p class="normal">"Dinle," dedi, "bana neler söyleyeceğim biliyorum. Bizi bu sıkıntıdan kurtar, rica ederim, her şey erir, tükenir sonunda, değil mi ki tüm bunlar öldü, değil mi ki ben yalnız seni seviyorum, değil mi ki dünyada senden başka hiç kimsem yok."</p>

  <p class="normal">"Keşke öyle olsaydı, tüm bu geçmiş söylediğin gibi ölmüş olsaydı..." Ve titreyen, her izlenimde değişen bir griliği olan güzel gözlerin derinliklerine bakıyordu. "Onu sana anımsatan şeyler kalmadı mı dersin... evet, yukarıda, dolapta."</p>

  <p class="normal">Gözlerin grisi bir gölge karanlığıyla kadifelendi:</p>

  <p class="normal">"Demek biliyorsun?"</p>

  <p class="normal">Tüm o aşk mektupları ve resim yığınını, o kadar yıkımdan kurtarılmış çapkın ve şanlı arşivi de elden çıkarmak gerekiyordu demek!</p>

  <p class="normal">"Hiç değilse bundan sonra inanacak mısın bana?"</p>

  <p class="normal">Sonra kendisine meydan okuyan, inanmayan bir gülümseme üzerine, ince çamaşır desteleri arasında duran, işlemeli demirleri birkaç gündür sevgilisinin kafasını karıştırıp duran lake kutuyu getirmeye gitti.</p>

  <p class="normal">"Yak, yırt, senindir."</p>

  <p class="normal">Ama o, küçük anahtarı çevirmekte hiç acele etmiyor, kapağın üstüne pembe sedeflerle işlenmiş meyveli kiraz ağaçlarına, uçan leyleklere bakıyordu, sonra birden kaldırdı kapağı... Tüm desteler, tüm yazılar, başlıkları yaldızlı pembe kâğıtlar, kıvrım yerlerinden kopmuş eski mektuplar, cep defteri yapraklarına kurşunkalemle karalanmış pusulalar, kartvizitler, yığınla, karmakarışık, karıştırılmış, altı üstüne getirilmiş bir çekmecede gibi. Şimdi onun titrek ellerinin girdiği çekmecede.</p>

  <p class="normal">"Ver bana. Gözlerinin önünde yakacağım."</p>

  <p class="normal">Şöminenin önüne çökmüş, ateşli ateşli konuşuyordu, yerde, hemen yanında bir mum yanıyordu.</p>

  <p class="normal">"Ver..."</p>

  <p class="normal">Ama o:</p>

  <p class="normal">"Hayır. Dur!" dedi. Sonra, daha alçak bir sesle, utanmış gibi: "Okumak istiyorum," diye ekledi.</p>

  <p class="normal">"Neden? Daha çok üzeceksin kendini."</p>

  <p class="normal">Onun çekeceği acıyı düşünüyordu yalnız, tutkularının gizlerini, kendisini sevmiş olan adamların yatak odası gizlerini vermekteki bayağılığı değil; sonra, hep dizlerinin üstünde, yaklaşıyor, onunla birlikte kendisi de okuyor, göz ucuyla onu izliyordu.</p>

  <p class="normal">1861 tarihli, on sayfalık bir mektup vardı, La Gournerie'nin imzasını taşıyordu. İmparatorla imparatoriçenin yolculuğunun resmi ve duygusal öyküsünü yazmak için Cezayir'e yollanmış olan ozan, şenliklerin gözler kamaştırıcı bir betimlemesini yapıyordu sevgilisine.</p>

  <p class="normal">Dolup taşan, uğuldayan Cezayir, <span class="ideitalik">Bin Bir Gece Masalları</span>'nın gerçek Bağdat'ı; tüm Afrika koşup gelmiş, kentin çevresine toplanmış, samyeli gibi, kırarcasına kapılarını çalıyor. Arap zamkıyla yüklü deve ve zenci kervanları, bez çadırlar, geceleri deniz kıyısında, kocaman ateşlerin çevresinde dans eden, açıkta yatıp kalkan, her sabah tüm o Doğu debdebesiyle gelen Güneyli beylerin yolundan çekilen bu garip şeyler, garip insanlar üzerinde insanca bir misk kokusu, uyumsuz çalgılar, kamış kavallar, boğuk sesli, ufak davullar, üç renkli peygamber sancağının çevresine toplanmış yerli birlik; sonra, arkada, zencilerin dizginlerinden tutup çektikleri, imparatora armağan olarak ipekler giydirilmiş, gümüşlerle zırhlanmış olan, her adımda çıngıraklarını, sırmalı işlemelerini sallayan atlar.</p>

  <p class="normal">Ozanın ustalığı tüm bunları canlı kılarak göz önüne getiriyor, sayfa üzerinde sözcükler, kuyumcuların kâğıt üzerinde değer biçtikleri çerçevesiz taşlar gibi parlıyorlardı. Kucağına böyle büyük zenginlikler atılan kadın ne kadar övünse yeriydi. Çok seviliyor olmalıydı, öyle ya, şenliğin tüm çekiciliğine karşın, ozan yalnız onu düşünmekteydi:</p>

  <p class="normal">"Ah! Bu gece Arcade sokağındaki büyük sedirin üstünde seninleydim. Çıplaktın, çılgındın, okşayışlarımla hazdan haykırıyordun, bu sırada, yaldızlı gecede, taraçamda bir halıya sarınmış durumda, sıçrayarak uyandım. Komşu minareden müezzinin sesi bir duadan çok şehvet verici, aydınlık ve duru bir havayla yükseliyordu, düşümden sıyrılırken de hâlâ senin sesini duyuyordum."</p>

  <p class="normal">Hangi kötü gücün etkisine kapılıyordu da dudaklarını ağartan, ellerini büzen kıskançlığa karşın okumayı sürdürüyordu? Fanny usul usul, nazlı nazlı, mektubu elinden almaya çalışıyordu: Ama o sonuna kadar okudu, sonra bir başkasını, sonra bir başkasını daha. Mektupları okudukça, şömineye, büyük ozanın içli ve tutkulu coşkunluklarınca canlanan aleve bakmadan, hor görüyle, ilgisizlikle ateşe bırakıyordu. Bazı bazı, Afrika sıcağında abartılmış bir aşkın taşkınlığı içinde, tutkun kişinin içliliği, Yungfrau'nun gümüş boynuzu gibi lekesiz, ince bir ruhsallık taşıyan <span class="ideitalik">Aşk Kitabı</span>'nın kibar kadın okurlarını şaşırtıp tüylerini ürpertecek türden, sokak insanlarına yaraşır bir açık saçıklıkla lekeleniyordu.</p>

  <p class="normal">Ruh düşkünlükleri! Jean en çok böyle yerlerde, sayfanın bu pisliklerinde duruyordu, her seferinde yüzünü sarsan sinirli ürpertilerin farkında bile değildi. Bir Aissaouas şenliğinin gözler kamaştırıcı öyküsünün altındaki ekle, "Mektubumu bir daha okudum... Epeyce güzel şey var içinde; bunu benim için bir kenara ayır, işime yarayabilir." sözleriyle alay etmeyi bile göze aldı:</p>

  <p class="normal">"Hiçbir şeyini atmayan bir bey!" dedi, aynı yazıyı taşıyan başka bir kâğıda geçti. La Gournerie bu kâğıtta, işadamlarının buz gibi soğuk anlatımıyla, bir Arap türküleri cildiyle bir çift terliği geri istiyordu. Aşklarının hesap kesimiydi bu. Ah! Bu adam çekip gitmesini bilmiş, güçlü adammış.</p>

  <p class="normal">İçinden sıcak ve kötü bir soluktan başka bir şey çıkmayan bataklığı temizlemeyi sürdürüyordu, hiç ara verdiği yoktu. Karanlık basınca, mumu masanın üstüne koymuştu, bir istek ve öfke sertliğiyle ikide bir kâğıdı delen, yırtan kaba parmaklarla, çelik kalemle yazılmışçasına okunmaz bir biçimde karalanmış, kısacık mektuplar vardı şimdi elinde. Caoudal'le ilişkisinin ilk dönemleri, buluşmalar, gece yemekleri, kır gezintileri, sonra bozuşmalar, yalvarmalı dönüşler, haykırışlar, birdenbire tuhaflıklarla, gülünç sözlerle, hıçkırıklı serzenişlerle kesilmiş, yüz kızartıcı, bayağı işçi küfürleri, bozuşma ve bırakılmışlık karşısında büyük sanatçının çırılçıplak zayıflığı.</p>

  <p class="normal">Ateş bunları alıyor, büyük, kırmızı filizler biçiminde uzatıyordu, bu kırmızı filizlerin içinde bir büyük sanatçının eti, kanı, gözyaşları, tütüyor, çıtırdıyordu; ama Fanny için ne önemi vardı, yakıcı ateşi giysilerinin üzerinden kendisini yakan, üzerine titrediği genç sevgilinindi o tüm varlığıyla. Mürekkep kalemiyle imza edilmiş bir resim bulmuştu. Üzerinde şu sunuş vardı: <span class="ideitalik">Dostum Fanny Legrand'a, Dampierre'de bir han, yağmurlu bir gün...</span> Zeki, acılı bir baş, gözleri çökmüş; bir acı, bir yıkılmışlık sinmiş her yanına.</p>

  <p class="normal">"Kim bu?"</p>

  <p class="normal">"André Dejoie... İmzası için saklıyordum..."</p>

  <p class="normal">Jean öyle dertli, öyle zorlama bir tavırla "Peki, sakla, serbestsin," dedi ki, Fanny hemen resmi aldı, buruşturup ateşe attı. Jean bu sırada, romancının kış plajlarından, kaplıca kentlerinden yazılmış üzücü mektupları arasında kendini yiyip bitiriyordu, sağlığı için buralara yollanmış olan yazar, ruhsal ve maddesel dertleriyle umutsuzluğa düşüyor, içinde Paris'ten uzak bir düşünce bulabilmek için beynini zorlayıp duruyor, ilaç, reçete isteklerine, baskı provalarının, yenilenmiş senetlerin kaygılarına, hekimlerin kendisine yasak ettikleri bu güzel Sapho bedenine doğru hep aynı istek ve hayranlık çığlığını karıştırıyordu.</p>

  <p class="normal">Jean, saf, öfkeli, mırıldanıyordu:</p>

  <p class="normal">"Ne olmuş bunlara da hep ardına düşmüşler böyle?"</p>

  <p class="normal">Delikanlıların çok kıskandıkları, düşçül kadınların düşleyip durdukları şanlı yaşamlardan birinin kargaşasını ortaya koyan bu hüzünlü mektupların biricik anlamı buydu onun için. Evet, ne olmuştu bu adamlara? Bu adamlara ne içiriyordu? Sımsıkı bağlanmış gibiydi, gözleri önünde sevdiği kadına sövülen bir adamın dayanılmaz acısını duyuyordu; yine de şöyle bir gözlerini kapayıp bu kutuyu bir saniye içinde boşaltmaya karar veremiyordu.</p>

  <p class="normal">Şimdi sıra gravürcüye gelmişti, o yoksuldu, bilinmeyen bir adamdı, <span class="ideitalik">Gazette des Tribunaux</span>'dakinden başka ünü yoktu, kutsal kutudaki yerini kendisine duyulan büyük aşka borçluydu yalnız. Mazas'dan gelen bu mektuplar alçaltıcı şeylerdi doğrusu, budalaca, beceriksiz, asker mektupları gibi duygusaldı. Ama bu bayağı satırlar arasında öyle bir tutku içtenliği, öyle bir kadın saygısı vardı ki, bu mahkûmu ötekilerden ayırıyordu; kendisini fazla sevmek gibi bir suç işlediği için Fanny'den özür dileyişi ya da kendisi mahkûm olduktan hemen sonra, Adliye Sarayı'nın kaleminden, sevgilisinin beraat edip serbest bırakıldığını öğrenince duyduğu sevinci belirtmesi bu yanını çok iyi gösteriyordu. Hiçbir şeyden dert yandığı yoktu; iki yıl boyunca onun yanında, onun yardımıyla, öyle dolu, öyle derin bir mutluluk tatmıştı ki, bu mutlu günlerin anısı yaşamını doldurmaya, yazgısının korkunçluğunu yumuşatmaya yeterdi. Mektubunu bitirirken Fanny'den bir ricada bulunuyordu:</p>

  <p class="normal">"Biliyorsun, memlekette bir çocuğum var, annesi öleli çok oldu; yaşlı bir akrabanın yanında, öyle uzak bir köşede yaşıyor ki, başıma gelenlerin hiçbirini öğrenemezler orada. Kalan paramı onlara yolladım, yolculuğa çıkacağımı, çok uzaklara gideceğimi bildirdim. Sana güvenim var, herhalde bu çocuktan haber alır, bana da bildirirsin, benim iyi yürekli Nini'ciğim."</p>

  <p class="normal">Fanny'nin ilgisinin kanıtı olarak bir teşekkür mektubu geliyordu arkadan, bir başka mektup daha vardı ki çok yeniydi, fazla fazla altı ay olmuştu geleli: "Ne kadar iyisin, gelmekle ne iyi ettin. Bana sonsuz bir utanç veren mahkûm gömleğimin karşısında ne kadar güzeldin, ne hoş kokuyordun!" Jean öfke içindeydi, okumayı bıraktı:</p>

  <p class="normal">"Onunla hep görüştün demek?"</p>

  <p class="normal">"Arada sırada, acıdığım için."</p>

  <p class="normal">"Birlikte olmamızdan sonra da mı?"</p>

  <p class="normal">"Evet, bir kez, yalnız bir kez, görüşme odasında... yalnız orada görüşülebilir."</p>

  <p class="normal">"Çok iyi kızsın doğrusu."</p>

  <p class="normal">Aralarındaki bağıntıya karşın, bu kalpazanı görmeye gitmesi çok sinirlendiriyordu Jean'ı. Bunu söyleyemeyecek kadar gururluydu; ama bir mektup paketi, son paket, ince, eğik harfli bir kadın yazısı üzerine mavi şeritle bağlanmış bir paket, tüm öfkesini boşandırdı.</p>

  <p class="normal">"Araba koşusundan sonra gömlek değiştireceğim. Locama gel."</p>

  <p class="normal">"Dur, dur... bunu okuma."</p>

  <p class="normal">Fanny üzerinde atıldı, tüm desteyi alıp ateşe attı, o hiçbir şey anlamadı ilkin, diz çöküşünü, ateşin yansıması ve açılmasının utancıyla kızarmış yüzünü gördükten sonra bile anlamadı.</p>

  <p class="normal">"Gençtim, Caoudal bu... o koca deli... Ne isterse yapıyordum."</p>

  <p class="normal">Ancak o zaman anladı, sapsarı kesildi.</p>

  <p class="normal">"Ha! Evet, Sapho, topu birden." Murdar bir hayvanmış gibi ayağıyla itti onu: "Bırak beni, bana dokunma, midemi bulandırıyorsun."</p>

  <p class="normal">Oda bir parıltıyla aydınlanıyordu, çok yakın ve uzayan bir gök gürültüsü içinde eridi haykırışı. Yangın! Fanny dehşet içinde doğruldu, masanın üstünde duran sürahiyi bilinçsizce aldı, alevleri son kışın kurumlarını korlaştıran bu kâğıt yığınının üzerine boşalttı, sonra su küpünü, testileri. Sonra güçsüzlüğünü anladı, alev dilleri odanın ortasına kadar uçuşuyordu. Bağıra bağıra balkona koştu: "Yangın var! Yangın var!"</p>

  <p class="normal">İlkin Hettéma'lar geldiler, sonra kapıcı, belediye çavuşları. Bağırıyorlardı:</p>

  <p class="normal">"Çinkoyu aşağıya çekin... çatıya çıkın!.. Su, su!.. Hayır, bir yorgan!.."</p>

  <p class="normal">Donmuş gibiydiler, basılmış, kirlenmiş evlerine bakıyorlardı; sonra iş bitip, yangın sönüp de aşağıda, sokak fenerinin altındaki kara topluluk dağılınca, komşular güvene gelip evlerine dönünce, iki sevgili bu su çirkefinin, çamurlaşmış kurumların, devrilmiş, sırılsıklam olmuş eşyaların ortasında bir tiksinti, bir korku duydular içlerinde, ne kavgaya yeniden başlamaya güçleri vardı, ne odayı temizlemeye. Uğursuz, bayağı bir şey girmişti şimdi yaşamlarına; o akşam, eski tiksintilerini unutup otele gittiler.</p>

  <p class="normal">Fanny'nin özverisi hiçbir şeye yaramayacaktı. O yok olmuş, yanmış mektuplardan oldukları gibi aklında kalan tümceler, sevgilinin aklından çıkmıyor, kötü kitapların kimi yerleri gibi bir kan yürümesi olarak yüzüne yükseliyordu. Hem de sevgilisinin o eski sevgililerinin hemen hepsi ünlü kişilerdi. Ölenler, öldükten sonra da yaşıyorlardı; yaşayanların her yerde resimlerini, adlarını görüyordu, önünde onlardan söz ediyorlardı, o da, acı bir biçimde kopmuş bir aile bağından söz ediyormuşçasına bir huzursuzluk duyuyordu her seferinde.</p>

  <p class="normal">Bu kötü hastalık aklını, gözlerini keskinleştiriyor, Fanny'de ilk etkilerin izlerini, onda bıraktıkları sözcükleri, görüşleri, alışkanlıkları bulmaya başlıyordu. "Bunu anlamayacak ne var?" diyerek sözünü ettiği nesneyi işlemek, yoğurmak istercesine başparmağını uzatma biçimi heykeltıraşındı. Dejoie'dan, yayınlayıp Fransa'nın her köşesinde üne kavuşturduğu halk türkülerini almıştı; mağrur, küçümseyici sesi, yeni yazın üzerinde hep sert yargılar vermesi La Gournerie'nin etkisiydi.</p>

  <p class="normal">Türlü yerbilimsel tabakalardan yeryüzünün yaşını ve evrimlerini öğrenmemizi sağlayan şu tabakalaşma yoluyla, en uzak, en ilgisiz şeyleri bir araya getirip içine sindirmişti; belki ilkin düşündüğü kadar zeki değildi. Hadi canım, zekânın da sözü mü olurdu; herkesten daha budala, daha bayağı da olsa, kendisinden bir on yaş daha büyük de olsa, geçmişin gücüyle, içini kemirip duran bayağı kıskançlıkla, ikide bir patlayarak öfkeler, kinler uyandıran kıskançlıkla, artık hiç gizlemediği kıskançlıkla tutabilirdi onu.</p>

  <p class="normal">Dejoie'nın romanları artık satılmıyordu, eski kitapçıların eline düşmüştü tüm baskıları, tanesi yirmi beş santimdi. Sonra bu yaşında bile aşk konusunda direnen şu kocamış Caoudal delisi! "Biliyorsun, dişleri dökülmüş artık. Ville-d'Avrey'de yemek yerken ona bakıyordum. Keçiler gibi yiyor, ağzının ön tarafıyla. Yeteneği de bitmiş, Salon'un son sergisindeki Faunesse'i ne başarısız şeydi öyle! Tutmuyordu." Kendisine Fanny'den geçmiş, Fanny'ye de heykeltıraştan kalmış bir deyim: "Tutmuyordu." O böyle geçmiş zaman rakiplerinden söz ettikçe, Fanny de kendisine yaranmak için, sözlerini olduğu gibi yineliyordu; bu sanattan, yaşamdan, her şeyden, her şeyden habersiz çocukla o ünlü sanatçılardan azıcık bir şeyler kapmış olan bu bilgisiz kadının aynı sanatçılar hakkında çok yüksekten yargılar belirtmeleri, onları bilgiççe yere vurmaları görülecek şeydi.</p>

  <p class="normal">Ama Gaussin'in en içten düşmanı gravürcü Flamant'dı. Onun hakkında tüm bildiği çok yakışıklı, kendisi gibi sarışın olduğu, "caniko" diye adlandırıldığı, gizli gizli görüldüğü, bir de ona saldırıp "Duygulu Mahkûm" ya da "Yakışıklı Mahkûm" dediği zaman, Fanny'nin tek sözcük söylemeden başını çevirmesiydi. Çok geçmeden, bu haydudu hâlâ hoş görmekle suçladı sevgilisini, o da yumuşak bir dille ama belli bir kararlılıkla bunu açıklamak zorunda kaldı:</p>

  <p class="normal">"Seni sevdiğime göre, artık onu sevmediğimi iyi biliyorsun Jean. Görmeye gitmiyorum artık, mektuplarına da yanıt vermiyorum; ama bana çılgınlık derecesinde, cinayetler işleyecek derecede tapan bir adam hakkında hiçbir zaman kötü şeyler söyletemezsin." Jean onun bu içten sesini, en iyi yanını göz önünde bulundurarak karşı gelmiyordu, ama kaygıyla keskinleşmiş, kıskanç bir kinin acısını çekiyordu, bu kaygı da bazı bazı hiç ayrımına varmadan Amsterdam sokağının yolunu tutmasına neden oluyordu. "Ya onu görmeye gittiyse!"</p>

  <p class="normal">Hep evde buluyordu onu. Fanny evde oturmayı severdi. Doğulu bir kadın gibi ağırdı, ya da piyanonun başına geçer, şişman komşusu Bayan Hettéma'ya şan dersi verirdi. Kapıyı, pencereyi açıp sürekli bir hava akımı içinde yaşayan bu sakin, kanlı canlı, iyi insanlarla yangın akşamından sonra dost olmuşlardı.</p>

  <p class="normal">Koca, topçuluk müzesinde desinatördü, evine de iş getirir, hafta içi her akşam, pazarları da bütün gün, ter içinde, soluya soluya, gömlekle, içine azıcık hava girsin diye gömleğinin kollarını sallaya sallaya, sakalını, gözlerini geniş masanın üzerine eğdiği görülürdü. Bol gömlekli şişman karısı da, hiçbir şey yapmamakla birlikte, yanında terlere batardı; arada sırada, kanlarını serinletmek için, en sevgili düolarından birini söylerlerdi.</p>

  <p class="normal">İki aile çabuk yakınlaştı birbirine. Sabahları saat ona doğru, kapının önünde Hettéma'nın güçlü sesi duyuluyordu. "Hazır mısınız, Gaussin?" Daireleri aynı yönde bulunduğu için, birlikte gidiyorlardı. Desinatör ağır, kabaydı, toplumsal bakımdan da genç arkadaşından birkaç derece aşağıdaydı; ama iyi bir adama benziyordu, Jean'ın içinde bulunduğu kafa düzensizliği de böyle bir dostluk gerektiriyordu. Daha çok sevgilisi için istiyordu bu bağıntıyı, öyle ya, Fanny belki isteyerek vazgeçtiği dostlardan da tehlikeli olan özlemlerle, anılarla dolu bir yalnızlık içinde yaşıyordu, aklı fikri kocasında olan, akşam yemeğinde ona yedireceği yeni yemekten, çerezler yenirken söyleyeceği romanstan başka bir şey düşünmeyen Bayan Hettéma'yla dostluk etmesi dürüst ve zararsız bir şeydi.</p>

  <p class="normal">Ama dostluk, karşılıklı çağrılara kadar varan, sıkı fıkı bir duruma gelince, kaygı düştü Jean'ın içine. Bu insanlar onları herhalde evli biliyorlardı, Jean da yalandan hiç mi hiç hoşlanmazdı, durumlarını komşu kadına haber vermekle görevlendirdi Fanny'yi, bir yanlış anlama olmamalıydı. Fanny çok güldü bu işe. Zavallı bebek! Bu saflıklar yalnız onun kafasından çıkabilirdi. "Bir dakika bile düşünmemişlerdir evli olduğumuzu. Umurlarında da değil ya! Seninki nereden çıkarmış karısını, bir bilsen. Ben tüm yaptıklarımla, bir ermiş sayılırım onun yanında, adam yalnız kendisinin olsun diye evlenmiş onunla, görüyorsun, geçmişe de pek aldırdığı yok."</p>

  <p class="normal">Jean bir türlü akıl erdiremiyordu bu işe. Bu duru gözlü, bu iyi, bu yumuşak tenli, çocuk gülüşlü, taşra şiveli, romansları hiçbir zaman yeterince duygulu, sözcükleri hiçbir zaman yeterince seçkin bulmayan bu ev kadını eski bir orospu olsun; sonra o, o sakin, o aşk huzuru içinde öylesine güvenli adam! Kendisi hep düşünürken, hiçbir şeye yaramayan öfkesiyle kendini yiyip bitirirken, onun piposu dişlerinin arasında, hafif mutluluk solumalarıyla yürüyüşüne bakıyordu.</p>

  <p class="normal">Fanny her şeyin konuşulduğu saatlerde, tatlı tatlı "Geçer caniko, atlatırsın," diyordu. İlk günkü kadar sevecen ve sevimli havasıyla yatıştırıyordu onu, ama bir de her şeye boş verişi vardı ki, Jean buna bir türlü akıl erdiremiyordu.</p>

  <p class="normal">Daha serbest davranıp daha serbest konuşmasından, gücünü bilmesinden, eski yaşamı, eski aşırılıkları, eski merak çılgınlıkları üzerinde, Jean sormadan da söylediği garip gizlerinden ileri geliyordu bu. Artık sigara içmekten çekinmiyordu, parmakları arasında sigara sarıp duruyor, orospuların günlerini gevşeklik içinde geçirten bitmez tükenmez sigarasını tüm eşyaların üzerine bırakıyordu, tartışmalarda da yaşam üzerinde, erkeklerin alçaklığı, kadınların düşkünlüğü üzerinde alaylı düşünceler ileri sürüyordu. İçinden açık saçık bir gülüşün parıltısı geçen bir durgun suyla ağırlaşmış, anlamları ikide bir değişen gözlerine bile sinmişti bu hava.</p>

  <p class="normal">Sevgilerinin içli dışlılığı da değişikliğe uğruyordu. Önceleri ilk düşüne saygı gösterdiği sevgilisinin gençliğine bakarak daha ağırbaşlı davranırken, dolu geçmişinin bu çocuk üzerindeki etkisini, kanını tutuşturan sıtmayı gördükten sonra, hiç rahatını bozmuyor, kendini kapıp koyuveriyordu. Uzun zaman dizginlenmiş aykırı okşayışları, tam çıkacakları sırada sıkışmış dişlerinin durduruverdiği sayıklayışları, şimdi tutkun, bilgiç, satılık kadın havası içinde, Sapho'nun tüm o tüyler ürpertici utkusu içinde ortaya seriyordu.</p>

  <p class="normal">Utanmaymış, dikkatmiş, neye yarardı? Erkekler tıpatıp birbirlerine benzerlerdi, günahkârlıkla, yoldan çıkmışlıkla kudurmuş yaratıklardı hepsi de, bu ufaklık da ötekiler gibiydi. Onları sevdikleri şeylerle tuzağa düşürmek, kendilerini alıkoyabilmenin de en iyi yoluydu. Böylece onun bildiklerini, ona aşılanmış olanları Jean da öğreniyordu, o da başkalarına geçirecekti. Zehir böyle dağılır, böyle yayılır işte, bedenleri, ruhları böyle yakıp kavurur, Latin ozanın söz ettiği meşale gibi elden ele geçer durur.</p>
</body>
</html>
