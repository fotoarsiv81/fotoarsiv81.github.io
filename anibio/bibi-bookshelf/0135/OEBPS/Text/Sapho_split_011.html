<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">IX</h1>

  <p class="normal">Genellikle çok uzun sürmezdi küskünlükleri, Fanny biraz şarkı söyleyip nazlı nazlı yaltaklandı mı eriyip giderdi; ama Jean bu kez fena kızmıştı, alnında aynı kırışık, aynı kin sessizliği günlerce sürdü, yemekten hemen sonra oturup çizgi çizmeye başlıyor, onunla sokağa çıkmaya da hiç yanaşmıyordu.</p>

  <p class="normal">Ağaçlık yola tırmanan küçük arabaya, durmamacasına düşündüğü o duru gençlik gülümsemesine yine rastlamak korkusu, içinde yaşadığı bayağılığın birden beliriveren utancı gibiydi. Sonra bu görüntü uzaklaşan bir düş gibi, bir peri oyununun bozulan dekorları gibi bulanıklaştı, uzak korularda silindi, Jean da onu bir daha görmedi. Yalnız bir hüzün tortusu bıraktı içinde, Fanny bu hüznün nedenini sezdiğini sandı, gereğini yapmaya karar verdi.</p>

  <p class="normal">"Tamam," dedi bir gün sevinç içinde. "Déchelette'i gördüm. Parasını geri verdim. O da böylesinin daha iyi olduğunu düşünüyor senin gibi; benim aklım pek yatmıyor ya buna... Her neyse, oldu bitti. İleride ben yalnız kalınca, çocukla ilgilenecek. Beğenmedin mi? Hâlâ kızıyor musun bana?"</p>

  <p class="normal">Sonra ona Roma sokağındaki eve gidişini, kendinden geçmiş insanların doldurduğu, gürültülü, çılgın kervansarayın yerinde, ciddi bir yazıyla korunan, sakin bir burjuva evi bulunca duyduğu şaşkınlığı anlattı. Galalar, maskeli balolar yoktu artık; bu değişikliğin açıklaması da baştan savılmasına sinirlenen bir asalağın, atölyenin kapısına tebeşirle yazdığı şu sözcüklerde yatıyordu: <span class="ideitalik">Aşk nedeniyle kapalı</span>.</p>

  <p class="normal">"Yalan da değil dostum. Déchelette Paris'e gelince bir düşük kadına tutulmuş, Alice Doré'ye; bir aydır yanında tutuyormuş onu, karı koca gibiler, tam karı koca gibi. Çok cici, çok tatlı bir kadıncık, uysal bir şey. Gürültüsüzce yaşıyorlar kendi başlarına. Onları görmeye gideceğimize söz verdim; av borularından, barkarollerden sonra biraz kafamız dinlenir. Neydi onun o filozofça düşünceleri? Yarın diye bir şey yok, aşk yok. Bir güzel dalga geçtim onunla!"</p>

  <p class="normal">Jean, Madeleine'deki karşılaşmalarından beri görmediği Déchelette'e gitmeye ses çıkarmadı. O sırada, sevgilisinin bu alaycı ve mağrur âşığıyla tiksinmeden düşüp kalkacak, hatta nerdeyse dost olacak bir duruma geleceğini söyleseler, çok şaşardı. Ama daha ilk gidişinde, kazak sakalı içinde bu iyi çocuk gülüşlü, yüzünün, gözlerinin rengini kurşunlaştıran korkunç karaciğer sancılarına aldırmadan neşesini sürdüren bu adamın tatlılığıyla büyülenerek onun yanında çok rahat edişine şaşmıştı.</p>

  <p class="normal">Alice Doré'de uyandırdığı sevgi nasıl da anlaşılıyordu! Alice Doré'nin uzun, yumuşak, ak elleri, adı gibi yaldızlı Felemenkli teninin parıltısıyla ortaya çıkan, fazla dikkat çekmeyen, sarışın bir güzelliği vardı; saçlarında, gözbebeklerinde, kirpiklerini saçaklandıran, derisini tırnaklarının altına varıncaya kadar pul pul eden bir altın vardı.</p>

  <p class="normal">Déchelette kendisini düşük bir evden, patronun sertlikleri, kabalıkları, erkeklerin bir rakamla birlikte kadının makyajı üzerine püskürttüğü dumanların girdabı içinden alınca, bu davranıştaki kibarlığa şaşmış, duygulanmıştı. Zavallı bir haz aracıyken, yeniden kadına dönüştüğünü görmüştü, sonra sabah olup da Déchelette, ilkesine uygun olarak, kendisini iyi bir yemek ve birkaç altınla geri yollamak isteyince, o kadar üzülmüştü ki, öyle tatlı, öyle istekli bir sesle, "Biraz daha kalayım," demişti ki, Déchelette geri çevirmeyi göze alamamıştı. O gün bugün biraz insanlık saygısından, biraz da yorgunluktan, rastlantının getirdiği bu balayı üzerine kapısını kapalı tutuyor, balayını rahat etmek için çok güzel düzenlenmiş yaz sarayının serinlik ve sakinliği içinde geçiriyordu. Çok mutlu bir yaşam sürüyorlardı böylece, kadın hiç görmediği, sevgi dolu inceliklere, o ise bu zavallı yaratığa verdiği mutluluğa, onun o arı minnetine bayılıyordu. Bir kadınla içli dışlılığın içe işleyen büyüsünü, gönül rahatlığı içinde ikili yaşamın gizlemli tılsımını ilk kez duyuyordu.</p>

  <p class="normal">Roma sokağındaki atölye, Gaussin için, sahte aile yaşamı sürdüren küçük memur olarak sürüklendiği bayağı ve miskin ortamda hoş bir değişiklik oldu; sanatçı beğenileri bulunan bu bilginin, öğretisi gibi hafif ve gevşek bir Acem entarisi giyen bu filozofun söyleşilerini, Doğu perdeleri, yaldızlı Buda'lar, bronz ejderler, güneşin yüksek camlardan bambuların ince yaprakları, ağaç gibi eğrelti otlarının demetleri, su bitkileri gibi esnek, gölgeyi, nemi arayan filodendronlarla, iç içe strillijialarla kımıldayan, gerçek bahçe köşesi ışığı biçiminde indiği büyük salonun uzak ülkelere vergi lüksüne çok uygun düşen yolculuk öykülerini elden geldiğince az sözcük kullanarak anlatışını seviyordu.</p>

  <p class="normal">Hele pazar günleri, Paris'in yaz mevsiminde çok ıssız olan bir sokağına bakan bu geniş pencere, yaprakların titreyişi, bitkilerin dibindeki serin toprağın kokusu, nerdeyse Chaville kadar bir kır havası taşıyordu, burası da koru altıydı. Hettéma'ların arkadaşlıklarıyla borazanları yoktu yalnız. Gelen giden de olmuyordu, yalnız bir kez Gaussin'le sevgilisi bir akşam yemeğine gelirken, sesler duydular kapıdan. Gün batmak üzereydi, serada rakı içiliyordu, tartışma da çok ateşliye benziyordu.</p>

  <p class="normal">"Bence beş yıl Mazas'da yatmak, ününü yitirmek, yaşamını oldukça pahalıya ödemektir. Dilekçenizi imza edeceğim, Déchelette."</p>

  <p class="normal">"Caoudal bu," dedi Fanny alçak sesle, sonra titredi.</p>

  <p class="normal">Biri de kırıcı bir kurulukla geri çeviriyordu öneriyi:</p>

  <p class="normal">"Ben imza etmem, o herife hiçbir yardımda bulunmak istemem."</p>

  <p class="normal">"Bu da La Gournerie."</p>

  <p class="normal">Fanny sevgilisine sokulmuş, mırıldanıyordu, "Gidelim, onları görünce canın sıkılırsa..."</p>

  <p class="normal">"Neden? Hiç de sıkılmam!" Bu adamlarla karşı karşıya gelince neler duyacağını pek hesaba kattığı yoktu, kötü deney karşısında gerilemek istemiyordu, belki de tüm istediği, zavallı aşkını oluşturan bu kıskançlığın şu andaki derecesini bilmekti.</p>

  <p class="normal">"Yürü!" dedi.</p>

  <p class="normal">Gün sonunun pembe ışığına girdiler, pembe ışık bir Doğu masasının çevresine serpilmiş dostların dazlak kafalarını, kır sakallarını aydınlatıyordu. Alice masanın üstündeki beş altı kadehe anasonlu ve süt rengi bir içki dolduruyordu. Kadınlar öpüştüler. Déchelette yaylı koltuğunda sallana sallana, "Bu beyleri tanır mısınız, Gaussin?" diye sordu.</p>

  <p class="normal">Hem de nasıl! Portrelerini vitrinlerde seyrede seyrede, en azından ikisinin yakını olmuştu. Ne kadar acı çektirmişlerdi ona, ne büyük bir kin duymuştu onlara. Onlardan sonra gelmenin kinini duymuştu, sokakta karşılaştığı zaman üstlerine atlayacak, suratlarını dağıtacak derecede büyük bir kin duymuştu! Ama bu durumun geçeceğini Fanny de söylemişti ya; şimdi bunlar onun için birer bildik yüz, nerdeyse birer akraba, yeniden bulunmuş amcalar, dayılardı.</p>

  <p class="normal">"Delikanlı hep öyle yakışıklı!" dedi Caoudal, dev yapısıyla uzanmış, gözlerini ışıktan korumak için ellerini alnında tutuyordu. "Ya Fanny, o nasıl bakalım hele?" Dirseklerinin üzerinde doğruldu, uzman gözlerini kırptı: "Yüz hâlâ fena değil; bele gelince, belini sıktığına iyi etmişsin... neyse üzülme kızım, La Gournerie senden de şişman."</p>

  <p class="normal">Ozan ince dudaklarını hor görüyle büktü. Bir minder yığınının üzerinde Türkler gibi oturmuştu, –Cezayir yolculuğundan beri başka türlü oturmadığını ileri sürerdi– kocaman, tulum gibiydi, ak bir orman altında sağlam bir alınla sert esir tüccarı bakışından başka, zekâ izi taşıyan hiçbir yanı kalmamıştı. Fanny'ye karşı kibar çevre insanlarına yaraşır bir dikkat, abartmalı bir kibarlık gösteriyordu. Caoudal'a bir ders vermek istiyordu sanki.</p>

  <p class="normal">Topluluğu yağız ve kaba yüzlü iki görünüm ressamı tamamlıyordu; onlar da tanıyorlardı Jean'ın sevgilisini, en genci elini sıkarken:</p>

  <p class="normal">"Déchelette, çocuğun öyküsünü anlattı, çok güzel bir şey yapmışınız dostum," dedi.</p>

  <p class="normal">"Evet, öyle, çok güzel," dedi Caoudal Gaussin'e. "Evlat edinme... Taşralılıkla hiçbir ilgisi yok."</p>

  <p class="normal">Fanny bu övgülerden rahatsız olur gibiydi, bu sırada karanlık atölyede biri bir eşyaya çarptı, bir ses, "Kimse yok mu?" diye sordu.</p>

  <p class="normal">"Ezano geldi," dedi Déchelette.</p>

  <p class="normal">Jean hiç görmemişti bu adamı; şimdi yaşamını düzene sokmuş, evlenmiş, Güzel Sanatlar'da bölüm şefi olmuş bu bohemin, her hevese kapılan bu adamın, Fanny Legrand'ın yaşamında nasıl bir yer tuttuğunu biliyordu, tutkulu ve çok güzel mektuplarla dolu bir paket anımsıyordu. Küçük bir adam ilerledi, çökmüştü, kupkuruydu, sert bir yürüyüşü vardı, kürsüde oturmanın, yöneticiliğin verdiği alışkanlıkla elini uzaktan uzatıyordu. Fanny'yi görmek, üstelik onu bunca yıldan sonra yine güzel bulmak onu şaşırtmış gibiydi.</p>

  <p class="normal">"Vay! Sapho!"</p>

  <p class="normal">Elmacık kemiklerinin üzeri kaçak bir kırmızılıkla canlandı.</p>

  <p class="normal">Onu yeniden geçmişe götüren, eski sevgililerine yaklaştıran bu Sapho adı biraz huzurunu kaçırdı.</p>

  <p class="normal">"Gelmesini M. d'Armandy'e borçluyuz," dedi Déchelette hemen, böylece yeni geleni durumdan haberdar etmiş oldu. Ezano Jean'ı da selamladı; söyleşiye başlandı. Fanny durumu sevgilisinin nasıl ele aldığını görünce güvene geldi, bu sanatçı, bu erbap kişiler karşısında onunla, onun yakışıklılığıyla, gençliğiyle gurur duydu, keyifli, coşkun göründü. Aklı fikri şimdiki tutkusundaydı onun, bu adamlarla ilişkilerini zor anımsıyordu; bununla birlikte, yıllarca birlikte oturunca, bir arada yaşayınca insan bazı huylar, alışkanlıklar kapar, bunlar da ilişkiler sona erdikten sonra bile sürerdi. Ezano'dan aldığı sigara sarışı gibi, yine onun etkisiyle Job ve Maryland tütünlerini tüm tütünlerden üstün tutuşu gibi.</p>

  <p class="normal">Jean eskiden kendisini küplere bindirtebilecek bu küçük ayrıntıyı hiçbir heyecan, hiçbir sıkıntı duymadan görüyor, böylesine sakin kalabilişine bakarak, kaçmak için ufacık bir çabanın yeteceğini sezen, zincirini törpülemiş bir tutuklunun sevincini duyuyordu.</p>

  <p class="normal">"Ya, işte böyle, Fanny'ciğim," diyordu Caoudal alaylı bir sesle, ötekileri gösteriyordu, "Ne çöplük değil mi? Ne kadar da kocamışlar, ne kadar da şişmanlamışlar! Yalnız biz ayakta kaldık."</p>

  <p class="normal">Fanny gülmeye başladı:</p>

  <p class="normal">"Affedersiniz, albayım –bıyığı nedeniyle bazı bazı albay derdi ona– durumumuz pek de aynı değil, ben başka bir dönemdenim."</p>

  <p class="normal">"Caoudal eski babalardan olduğunu hep unutur," dedi La Gournerie; heykeltıraş bir hareket yaptı, ama La Gournerie onu en can alıcı noktasından vurmasını bilirdi, tiz bir sesle: "1840'ta madalya almış, 1840 oturaklı bir tarihtir!" dedi.</p>

  <p class="normal">Bu iki dost arasında hep bir saldırı havası, hep boğuk bir kızgınlık vardı, bu yüzden birbirlerinden ayrılmamışlardı, ama bu durum bakışlarında bile, en ufak devinimlerinde bile kendini belli ederdi, hem de yirmi yıldır, ozan heykeltıraşın sevgilisini alıp götüreli beri. Fanny'nin bir önemi yoktu artık onlar için, ikisi de başka hazlar, başka acılar tatmışlardı, ama kin sürüyordu, yıllar geçtikçe daha da derinleşmişti.</p>

  <p class="normal">"İkimize de bir bakın Tanrı aşkına, kim kimin babası gibi gösteriyor, açıkça söyleyin!" Caoudal, kaslarını belli eden ceketinin içinde sımsıkı ayakta durmuş, göğsünü şişirmiş, içinde bir tek ak tel görünmeyen parıl parıl yelesini oynatıyordu.</p>

  <p class="normal">"1840'ta madalya aldım. Üç ay sonra elli sekizime gireceğim. Peki sonra, neyi gösterir bu? Yaş mı ihtiyarlatır insanları? Başlarını sallaya sallaya altmışında saçmalayanlar, altmışında kambur olanlar, gevşek yürüyüşlü olanlar yalnız Comédie Française'de, Konservatuar'dadır. Altmış yaşında, hey Tanrım! Otuz yaşındakinden daha dik yürür insan, çünkü kendine dikkat eder; gönül genç olduktan, ısıttıktan, gövdeyi destekledikten sonra kadın da küçümsemez adamı."</p>

  <p class="normal">"Öyle mi dersin?" dedi La Gournerie, alaylı alaylı Fanny'ye bakıyordu. Tatlı gülümseyişiyle Déchelette söze karıştı:</p>

  <p class="normal">"Ama sen gençlikten başka bir şey yoktur dersin hep, yineler durursun bunu," dedi.</p>

  <p class="normal">"Küçük Cousinard'ım düşüncemi değiştirdi. Cousinard, yeni modelim. Yaş on sekiz, her yanı dolgun, düzgün bir Clodion. Hem öyle iyi çocuk ki, öyle halktan ki, Halle'den bir kız, annesi kümes hayvanları satıyor Halle'de. Öyle tatlı sözleri var ki sevişirken... Geçen gün Dejoie'nın bir romanını buldu atölyede, adına baktı: <span class="ideitalik">Thérèse</span>. Tatlı tatlı yüz buruşturup atıverdi hemen: 'Adı Zavallı Thérèse olsaydı, bütün gece okurdum!' Deli ediyor beni, deli!"</p>

  <p class="normal">"Yine başladın karı koca yaşamına, öyle mi? Altı ay sonra yine bozuşma, yumruk gibi gözyaşları, çalışmadan tiksinti, önüne geleni öldürebilecek derecede bir öfke..."</p>

  <p class="normal">Caoudal'in alnında bir hüzün belirdi:</p>

  <p class="normal">"Hiçbir şeyin sürekli olmadığı da bir gerçek. İnsan dediğin birleşir, ayrılır."</p>

  <p class="normal">"Öyleyse ne diye birleşmeli?"</p>

  <p class="normal">"Peki, sen? Yaşamının sonuna dek Felemenklinle bir arada kalacağını mı sanıyorsun?"</p>

  <p class="normal">"Biz öyle karı koca değiliz ki. Değil mi, Alice?"</p>

  <p class="normal">Genç kadın sofraya bir demet hazırlamak düşüncesiyle türüz otları ve yeşillikler koparmak için bir iskemlenin üstüne çıkmıştı, tatlı ve dalgın bir sesle:</p>

  <p class="normal">"Elbette," diye yanıtladı.</p>

  <p class="normal">Déchelette konuşmasını sürdürdü:</p>

  <p class="normal">"Bozuşma diye bir şey olmayacak bizim aramızda, topu topu bir ayrılma. İki aylık bir sözleşme yaptık, bu iki ayı bir arada geçireceğiz; son gün gelince de, şaşkınlığa, umutsuzluğa düşmeden ayrılacağız. Ben Isfahan'a döneceğim, yerimi bile ayırttım, Alice de hiç bırakmadığı dairesine, Labruyère sokağına dönecek."</p>

  <p class="normal">"Ara kattan sonra üçüncü kat, kendini pencereden atmak için bundan daha elverişli daire bulunamaz!"</p>

  <p class="normal">Genç kadın bunları söylerken gülümsüyordu, batan günün ışıkları içinde kızıl ve parıl parıldı, elinde mor çiçeklerin ağır salkımı vardı; ama konuşmasında öyle bir derinlik, öyle bir ciddilik vardı ki hiç kimse yanıt vermedi. Yel bir serinlik getiriyordu, karşıki evler daha bir yüksek görünüyordu.</p>

  <p class="normal">"Hadi sofraya oturalım!" diye bağırdı albay, "Daha keyifli şeyler konuşalım."</p>

  <p class="normal">La Gournerie sahteliği belli bir gülüşle:</p>

  <p class="normal">"Evet, öyle, <span class="ideitalik">gaudeamus igitur...</span> Gençlik elden gitmeden eğlenelim, değil mi, Caoudal?" dedi.</p>

  <p class="normal">Jean birkaç gün sonra yine Roma sokağına uğradı, atölyeyi kapalı, kalın perdeyi çekilmiş buldu, mahzenlerden taraçanın çatısına kadar, her yanda donuk bir sessizlik vardı. Sözleşme bitmiş, Déchelette belirtilen zamanda gitmişti. Düşünüyordu: "Yaşamda istenileni yapmak, mantığına ve gönlüne egemen olmak güzel şey. Ben de bulabilecek miyim bu cesareti?"</p>

  <p class="normal">Omzuna bir el dokundu:</p>

  <p class="normal">"Merhaba Gaussin!"</p>

  <p class="normal">Déchelette yorgun görünüyordu, yüzü her zamankinden daha sarıydı, suratı asıktı, hâlâ yola çıkmadığını, birtakım işler nedeniyle Paris'te kalmak zorunda olduğunu, o tüyler ürpertici olaydan sonra atölyeden dehşet duyduğu için Grand-Hotel'de kaldığını anlattı.</p>

  <p class="normal">"Ne oldu ki?"</p>

  <p class="normal">"Öyle ya, bilmiyorsunuz, Alice öldü. Kendini öldürdü. Durun bir dakika, bana mektup var mı, bir bakayım."</p>

  <p class="normal">Hemen sonra geri döndü, bir yandan sinirli parmaklarıyla gazetelerin kuşaklarını yırtarken, bir yandan da boğuk boğuk, uykuda gezen bir insan gibi, yanında yürüyen Gaussin'e bakmadan konuşuyordu:</p>

  <p class="normal">"Evet, öldü, bize geldiğiniz akşam da söylediği gibi, pencereden attı kendini. Ne yaparsınız? Ben bilmiyordum, aklıma bile gelmezdi. Gideceğim gün bana çok sakin bir sesle, 'Beni de götür Déchelette, beni yalnız bırakma, artık sensiz yaşayamam,' dedi. Gülüyordum bu düşünceye. Oraya, o insanların arasına bir kadınla gidebileceğimi aklınız alır mı? Çöl, sıtma, açıkta geçen geceler. Akşam yemeğinde yine yineledi: 'Seni rahatsız etmem, ne kadar uslu davranacağım, göreceksin.' Sonra beni üzdüğünü görünce, fazla ısrar etmedi. Sonra Variété'ye gittik, bir locaya oturduk. Bütün bunlar önceden kararlaştırılmıştı. Mutlu görünüyordu, hep elimi tutuyor, 'Çok iyiyim,' diye mırıldanıyordu. Ben gece yola çıkacaktım, arabayla evine götürdüm; ama ikimiz de kederliydik, konuşmuyorduk. Kendisini bir iki yıl rahat yaşatabilecek bir kese attım cebine de teşekkür bile etmedi. La-bruyère sokağına gelince, benim de yukarı çıkmamı söyledi. İstemiyordum. "Ne olur, yalnız kapıya kadar," dedi. Ama burada sağlam durdum, girmedim. Yerim ayrılmıştı, çantam hazırdı, sonra yola çıkacağımı da kaç kez söylemiştim. İçimde bir sıkıntıyla aşağıya iniyordum, 'Senden daha çabuk...' gibi bir şeyler söylediğini duydum, ama ancak aşağıda, sokakta anladım. Of!.."</p>

  <p class="normal">Durdu, artık kaldırımda her an gördüğü korkunç görüntünün, o hırıldayan, kımıltısız, kara yığının önünde, gözleri yerdeydi.</p>

  <p class="normal">"İki saat sonra öldü, tek sözcük söylemeden, dert yanmadan, o altın gözbebeklerini üzerime dikerek. Acı çekiyor muydu? Beni tanımış mıydı? Giyinik olarak yatağının üzerine yatırmıştık, başında dantelli, büyük bir örtü vardı, beyninin yarasını gizlesin diye. Çok solgundu, şakağında biraz kan vardı, hâlâ güzeldi, öyle tatlıydı ki. Ama o durmadan gelen, bir türlü kesilmek bilmeyen kan damlasını silmek için eğildiğim zaman, bakışı kızgın ve korkunç bir anlatıma bürünüyormuş gibime geldi. Zavallı kızın üzerime fırlattığı sessiz bir ilenç. Öyle ya, bir zaman daha kalsam ya da onu, o her şeye hazır, zararsız kızcağızı da birlikte götürsem ne olurdu sanki? Hayır, gurur... söylenen sözde inat... İşte böyle, boyun eğmedim, o da öldü, benim yüzümden öldü, oysa seviyordum onu."</p>

  <p class="normal">Öfkeleniyor, sesini yükseltiyor, Amsterdam sokağından geçerken dirsek dirseğe geldiği insanları şaşırtıyordu; Gaussin de eski evinin önünden geçiyor, balkonunu, verandasını görüyor, aklı Fanny'ye, kendi sorunlarına gidiyor, titremeye başlıyordu. Déchelette konuşmasını sürdürüyordu:</p>

  <p class="normal">"Montparnasse'a götürdüm onu, dostsuz, akrabasız. Her şeyine tek başıma bakmak istedim. O gün bugün hep böyleyim, hep aynı şeyi düşünüyorum, yakamı bırakmayan bu saplantıyla yola çıkmayı göze alamıyorum, onunla birlikte öylesine mutlu iki ayımı geçirdiğim evimden kaçıyorum... Dışarıda yaşıyorum, dolaşıp duruyorum, eğlenmeye, bir kan çizgisinin altında beni suçlayan o ölü gözünden kurtulmaya çalışıyorum."</p>

  <p class="normal">Bu pişmanlıkla fışkırıp öyle iyi, yaşamaya öyle tutkun, küçük, yassı burnunun üzerine kayan iki damla iri gözyaşıyla durdu:</p>

  <p class="normal">"Dostum, pek de kötü bir adam değilim ben, ama... ne de olsa biraz ileri gittim," dedi.</p>

  <p class="normal">Jean onu avutmaya çalışıyor, her şeyi bir rastlantıya, bir kötü yazgıya yüklüyordu; ama Déchelette başını sallıyor, dişlerini sıkıyor, "Hayır, hayır... Ben kendimi hiçbir zaman affetmeyeceğim, kendimi cezalandırmak isterdim," diye yineliyordu.</p>

  <p class="normal">Kendini cezalandırmak isteği hiç içinden çıkmadı, dostlarına, daireden çıkma saatinde almaya geldiği Gaussin'e hep bundan söz ediyordu.</p>

  <p class="normal">Caoudal da, ötekiler de, "Git buradan, Déchelette. Yolculuk et, çalış, sıkıntın dağılır o zaman," diye yineliyordu, bu saplantı, kötü bir insan olmadığını yinelettirip durması, dostlarını biraz kaygılandırıyordu. En sonunda, bir akşam, yola çıkmadan önce atölyeyi bir daha görmek istediği için mi, yoksa acısına son vermeye kesinlikle karar verdiği için mi, bilinmez, evine döndü. Ertesi sabah, dış mahallelerden inip işlerine giden işçiler, onu kapısının önündeki kaldırımda, sevdiği kadın gibi canına kıymış, aynı umutsuzluk acılarıyla kendini sokağa atıp kafatası ikiye ayrılmış bir durumda buldular.</p>

  <p class="normal">Yarı aydınlık atölyede büyük bir kalabalık, sanatçılar, modeller, oyuncu kadınlar, son eğlencelerde bol bol dans edip yemek yiyenler birbirlerine giriyorlardı. Mumların kısa alevleri altında bir çiğneme, fısıldama gürültüsü, bir küçük kilise uğultusu vardı. Sarmaşıklar, yapraklar arasından, balo gecesi Gaussin'in sevgilisiyle tanıştığı, türüz otlarıyla gölgelenmiş basık sedirin üzerinde, başının çirkin yarasına sarık gibi bir şey sarılmış, geri yanı dal dal altın çiçekli bir ipek kumaşla örtülüp upuzun uzatılmış cesede, ayrılışı, son çözülüşü söyleyen ak ellerine bakıyorlardı.</p>
</body>
</html>
