<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">VI</h1>

  <p class="normal">"Sevgili yavrum, sana bu mektubu yazarken, atlattığımız büyük korku hâlâ tüylerimi ürpertiyor, bir gün bir gece, ertesi gün de öğleye kadar, ikizlerimiz kaybolup Castelet'den uzak kaldı.</p>

  <p class="normal">"Pazar günü öğle yemeğinde anlaşıldı küçüklerin yokluğu. Konsolos onları sekiz ayinine götürecekti, süslemiş, püslemiştim onları, sonra da çevremizde dolaşan belayı sezercesine her zamankinden daha sinirli olan annenin yanında kalmış, çocuklarla bir daha ilgilenmemiştim. Biliyorsun, annen hastalanalı beri hep böyle olacakları seziyor, bedeni ne kadar az kımıldıyorsa, kafası o kadar fazla çalışıyor.</p>

  <p class="normal">"Bereket versin, annen odasındaydı; gözlerinin önüne getir bir bizi, hepimiz odadayız, yumurcakları bekliyoruz; yukarı bağda onlara seslenip duruyorlar, çoban da koyunları bile getirtecek derecede zorlu üflüyor koca borusunu, sonra Césaire bir yandan, ben bir yandan, Rousseline, Tardive, hepimiz, hepimiz, Castelet'de koşuşup duruyoruz. Her karşılaşmada soruyoruz. 'Ne haber?' Yanıt: 'Hiçbir şey görmedim'. En sonunda sormaya cesaret edemez olduk; yüreklerimiz çarpa çarpa kuyulara, ambarın yüksek pencerelerinin altına gidiyorduk... Tanrım, ne gündü o öyle! Hem de ikide bir annenin yanına çıkmam, sakin bir havayla gülümsemem, pazarı geçirsinler diye Villamuris teyzelerinin yanına yolladığımı söyleyerek küçüklerin yokluğunu açıklamam gerekiyordu. İlkin buna inanır gibi görünmüştü; ama gece geç vakit, camın ardından, ovada ve Rhône'un üzerinde koşup duran, çocukları arayan ışıkları gözetleyerek yanında beklerken, yatağında usul usul ağladığını duydum; ne diye ağladığını sorunca da, 'Benden gizlenen, ama benim yine de anladığım bir şeye ağlıyorum', diye yanıtladı, çocuk sesleri gibiydi sesi, acı çeke çeke, çocukluk sesi geri geldi. Bir daha konuşmadık, ikimiz de keder içindeydik, kaygılanıp duruyorduk.</p>

  <p class="normal">"Neyse, sevgili yavrum, bu üzücü öyküyü fazla uzatmayayım, pazartesi günü, amcanın adada çalıştırdığı işçiler getirdiler küçüklerimizi, sular ortasında, açıkta geçen bir geceden sonra, soğuktan ve açlıktan sararıp solmuş bir durumda, bir asma dalı yığınının üzerinde bulmuşlar. İşte bize küçücük yüreklerinin arılığıyla şunları anlattılar; öyküsünü okudukları adaşları Marthe ile Marie gibi yapmak, yelkensiz, küreksiz, azıksız olarak bir kayığa binmek. Tanrı'nın soluğunun kendilerini üfleyip götüreceği ilk kıyıda İncil'i yaymaya başlamak düşüncesi uzun zamandır kafalarını karıştırıyormuş. Böylece, pazar günü ayinden sonra balıkhaneden bir kayık çözüp ermiş kadınlar gibi dibine diz çökmüşler, kendilerini akıntıya verip usul usul gitmişler, mevsim sularının kabarıklığına, yele, dalgalara karşın. Piboulette'in sazları arasına gelmişler... Evet, ulu Tanrı koruyordu, sonra da geri verdi bize güzellerimizi! Yalnız pazar başlıklarını bozdu biraz, kilise giysilerinin yaldızlarını sildi. Onlara homurdanacak gücümüz yoktu; kucaklayıp şapur şupur öpmekten başka bir şey yapmadık; ama duyduğumuz korku hepimizi hasta etti.</p>

  <p class="normal">"En çok sarsılan annen oldu, kendisinin de söylediği gibi, biz daha hiçbir şey anlatmadan, Castelet'nin üzerinde ölüm dolaştığını sezmişti. Hep çok sakin, çok şendi, ama şimdi baban, ben, hepimiz, çevresinde sevgiyle toplansak da bir şey değişmiyor, bir türlü geçmek bilmeyen bir hüzün içinde yaşıyor. Doğrusunu istersen, her şeyden çok senin için eriyip bitiyor, senin için kaygılanıyor, sevgili Jean. Senin işinden uzak kalmanı istemeyen babanın yanında söylemeyi göze alamıyor, ama sen de sözünü tutmadın, sınavından sonra gelmedin. Noel yortusunda bir sürpriz yap bize; hastamız güzel gülümsemesine yeniden kavuşsun. İnsanlar ana babalarını yitirince onlara daha fazla zaman ayırmadıkları için ne kadar pişmanlık duyarlar, bir bilsen..."</p>

  <p class="normal">Jean, sisler altında tembel bir kış aydınlığının sızdığı pencerenin önünde, ayakta, bu mektubu okuyor, onun yaban çiçekleri tadını, sevgili güneşli anıların tadını çıkarıyordu.</p>

  <p class="normal">"Neymiş o? Göster."</p>

  <p class="normal">Fanny aralanan perdenin körpe ışığıyla uyanmış, elini eski bir alışkanlıkla, masanın üstündeki Maryland tütünü paketine uzatıyordu. Jean, Divonne'un adının bile sevgilisinde büyük bir kıskançlık alevlendirdiğini bildiği için duraladı; ama Fanny mektubun büyüklüğünü, nereden geldiğini çok iyi biliyordu, nasıl saklamalıydı bunu ondan?</p>

  <p class="normal">Fanny, göğsü, kolları dışarıda, kara saçları yastığın üzerine dağılmış bir durumda, bir yandan sigara sardı, bir yandan da küçük kızların kaçışını okudu, çok duygulandı; sonra da çılgınca sinirlendi, buruşturup yere attı mektubu: "Ben bilirim bu ermiş kadınları! Tüm bunlar seni getirtmek için uydurulmuş... Yeğeninin eksikliğini duymaya başlamış bu..."</p>

  <p class="normal">Jean onu durdurmak, ağzından o pis sözcüğün çıkmasını önlemek istedi, ama o yine de söyledi, arkasından da yine o türden, bir sürü sözcük sıraladı. Hiçbir zaman böylesine kaba bir öfkeye kapılmamıştı karşısında, şimdi çamurlu öfkesi, patlamış bir lağım taşkınlığıyla balçığını, pis kokusunu boşaltıyordu. Sürtüklükle, serserilikle geçmiş geçmişinin yüz kızartıcı sözcükleri gerdanını şişiriyor, dilini çözüyordu.</p>

  <p class="normal">Oradakilerin ne istediğini sezmek için pek akıllı olmak gerekmezdi. Césaire gördüğünü anlatmıştı, ailesi bağıntısını koparmayı, Divonne'un güzel bedenini yem diye kullanarak onu memlekete çekmeyi kuruyordu.</p>

  <p class="normal">"Sen gidersen, boynuzlu amcana mektup yazdığımın resmidir bir kez. Anlatırım her şeyi... Evet ya!" Rengi solgun, yüzü çökük, hatları büyük büyüktü konuşurken, atılmaya hazır bir kötü hayvan gibi kinle büzülüyordu.</p>

  <p class="normal">Gaussin onu Arcade sokağındaki evde de böyle gördüğünü anımsıyordu; ama şimdi bu kudurmuş kin kendisine yönelikti, sevgilisinin üzerine atılmak, onu dövmek isteğiyle doluyordu Gaussin'in içi, çünkü sevilen varlığın değerinin de, sevgisinin de bir hiçten başka bir şey olmadığı bu tene dayanan aşklarda, okşayışlarda olsun, öfkelerde olsun, her zaman bir sertlik, bir kabalık çıkardı ortaya. Ama Gaussin kendinden korktu, işine gitmek üzere sıvıştı hemen, yürürken kendi eliyle hazırladığı bu yaşama kızıyordu. Böyle bir kadına boyun eğmenin ne demek olduğunu görecekti!.. Ne kadar yüz kızartıcı, ne kadar iğrenç şeylerle karşılaşacaktı daha! Kız kardeşlerine, annesine, hepsine, hepsine bir şeyler söylemişti. Ne! Gidip ailesini görmeye bile hakkı olmayacaktı, öyle mi? Hangi zindana kapanmıştı ki? İlişkilerinin tümü aklına geliyor, Mısırlı kadının balo gecesi boynuna sarılan, güzel çıplak kollarının, kendini dostlarından, ailesinden ayırarak zorbaca yapıştığını görür gibi oluyordu. Kararı karardı artık. Ne pahasına olursa olsun, hemen o akşam Castelet'ye gidecekti.</p>

  <p class="normal">Birtakım işleri çabucak bitirip bakanlıktan izin aldıktan sonra, korkunç bir kavgayla karşılaşacağını umarak, her şeye, hatta ayrılmaya bile hazır bir durumda, erkenden evine döndü. Ama Fanny'nin çok tatlı bir sesle söylediği bir merhaba, şişmiş gözleri, gözyaşlarıyla yumuşamışa benzeyen yanakları, düşündüğü gibi davranmasına olanak bırakmadı. Kendini zorlayarak:</p>

  <p class="normal">"Bu akşam gidiyorum," dedi.</p>

  <p class="normal">"İyi ediyorsun, caniko. Git anneni görmeye, her şeyden önce de..." Nazlı nazlı yaklaşıyordu. "Sana çok kötü davrandığımı unut, seni çok seviyorum, delilik ettim."</p>

  <p class="normal">Sonra ilk günlerdeki tatlılığına dönmüş olarak, yosmaca yardım etti ona, bavulunu hazırladı, o pişman tutumunu sürdürdü. Belki de onu böylece alıkoyabileceğini umuyordu. Yine de bir kez olsun "Kal..." demedi. Son dakikada, kesin hazırlıklar karşısında, tüm umutlar suya düştükten sonra, sevgilisine sürtünüyor, sarılıyor, onda yolculuk ve ayrılık boyunca kalacak bir iz bırakmaya çalışıyordu. Vedasında, öpüşünde hep aynı sözler vardı: "Söylesene, Jean, bana kızmıyorsun, değil mi?"</p>

  <p class="normal">Ah! Sabahleyin o küçücük çocukluk odasında, yüreği en yakınlarının kucaklayışlarıyla, dönüşün güzelim içlenmeleriyle sımsıcak durumda uyanmanın, aynı yerde, daracık yatağının cibinliği üzerinde, eski uyanışlarında aradığı ışık çizgisini bulmanın, tünekler üzerindeki tavus kuşlarının çığlıklarını, kuyu çıkrığının gıcırdayışını, sürünün hızlı adımlarla zıplayışını duymanın, sonra pancurlar duvarda şaklatılarak açılınca, sel gibi içeriye dolan bu güzel, bu sıcak ışığı, gittikçe dikleşen bağlardan, servilerden, zeytin ağaçlarından, ışıl ışıl ışıldayan çam korularından oluşan, vaktin sabah olmasına karşın, üzerinde sisten ufak bir iz bile bulunmayan, uçsuz bucaksız vadiyi güçlü soluğuyla dolduran mistralin süpürdüğü, yeşil, derin, duru bir gökyüzü altında Rhône'a kadar uzanan eşsiz ufku yeniden görmenin sarhoşluğu.</p>

  <p class="normal">Jean bu uyanışı, aşkı gibi çamurlu bir gökyüzü altındaki uyanışlarıyla karşılaştırıyor, kendini mutlu ve özgür buluyordu. Aşağıya indi. Gün ışığında apak olmuş ev hâlâ uyuyordu, gözler gibi kapalıydı tüm pancurları; başlayışını duyduğu bu ruh iyileşmesi içinde kendine gelmek için yalnız kalışına sevindi.</p>

  <p class="normal">Sette birkaç adım yürüdü, parkın dik yoluna saptı; park dedikleri, kuru çam iğneleri yüzünden iyice kayganlaşmış, düzensiz yollarla kesilen bir çam ve mersin ağacı korusuydu. Castelet'nin sarp yamacındaydı. Köpeği Miracle iyice kocamıştı artık, topallıyordu, kulübesinden çıkmış, sessiz sessiz arkasından geliyordu; öyle çok çıkmışlardı ki bu sabah gezintilerine!</p>

  <p class="normal">Çevresindeki servilerin sivri uçları eğilen bağların yanına gelince, köpek duraladı; kalın bir kum tabakası gibi görünen toprağın –konsolosun filokseyaya karşı denediği yeni bir çareydi bu–, setin destek basamakları gibi, yaşlı ayaklarının çok az ilerleyebileceği bir yer olduğunu biliyordu. Yine de efendisinin arkasından gitme hazzına karşı koyamadı, her engelde sızılı çabalar harcıyor, hafif, korkak çığlıklar koparıyor, bir kaya üstünde bir yengeç gibi duruyor, beceriksizce ilerliyordu. Jean'ın ona baktığı yoktu, dün babasının uzun uzun anlattığı bu yeni asmalığa dalmıştı. Düz ve parlak kumlar üzerinde kütükler çok güzel görünüyordu. Adamcağız en sonunda inatçı çabalarının karşılığını alacaktı; Nerte, Ermitage, Güneyin büyük üzüm ürünleri öldükten sonra da Castelet'nin yukarı bağı yaşayacaktı!</p>

  <p class="normal">Birden, ufak, ak bir başlık dikildi karşısına. Divonne'du bu, evde ilk kalkan oydu; elinde bir bağ bıçağı vardı, başka bir şey daha vardı, ama onu yere attı. Her zaman çok donuk olan yanakları canlı bir kırmızılıkla tutuşuyordu: "Sen misin, Jean? Korkuttun beni. Seni baban sandım da..." Sonra kendini toplayarak onu öptü: "İyi uyuyabildin mi?"</p>

  <p class="normal">"Çok iyi uyudum, yenge. Babamın gelmesinden ne diye korkuyordunuz?"</p>

  <p class="normal">"Ne diye mi?"</p>

  <p class="normal">Az önce kopardığı bağ çubuğunu yeniden aldı eline:</p>

  <p class="normal">"Konsolos bu kez bu işin hakkından geleceğini söylemişti sana, öyle değil mi? Bak işte, böcek burada."</p>

  <p class="normal">Jean, ağaca yapışmış, sarımsı, ufacık yosuna, koskoca illeri yavaş yavaş yıkıp ezen fark edilmez küfe bakıyordu; bu pırıl pırıl sabahta, canlılık veren güneşin altında, bu alabildiğine küçük, bu yok eden ama yok edilmeyen nesne doğanın bir alayı gibiydi.</p>

  <p class="normal">"Bu başlangıç. Üç aya kadar bağ yenilip yutulacak, baban da baştan başlayacak yine, çünkü bir gurur sorunu yaptı bunu. Hep yeni fidanlar, yeni ilaçlar, şeye kadar..."</p>

  <p class="normal">Hüzünlü bir devinimle bitirdi tümcesini, bu devinim sözlerinin anlamını güçlendirdi.</p>

  <p class="normal">"Gerçekten bu duruma mı geldik?"</p>

  <p class="normal">"Ah! Konsolosu iyi bilirsin. Konuşmasını sevmez, her zamanki gibi aylığı avucuma koyuyor, ama çok telaşlı görüyorum onu. Avignon'a, Orange'a koşuyor. Para arıyor..."</p>

  <p class="normal">Genç adam şaşkın şaşkın:</p>

  <p class="normal">"Ya Césaire? Onun daldırmaları?" diye sordu.</p>

  <p class="normal">Tanrı'ya bin şükür, işleri tıkırındaydı onun. Geçen üründe elli fıçı şarap elde etmişlerdi; bu yıl bunun iki katını alacaklardı. Konsolos da bu başarı karşısında şimdiye kadar boş durumda, bir kız mezarlığı gibi, ölü ağaç sıraları gibi kalmış tüm o ova bağlarını kardeşine bırakmıştı; şimdi üç aylığına su altındaydılar.</p>

  <p class="normal">Provence'lı kadın, erkeğinden, İpsiz'inden gurur duyuyordu, bulundukları yüksek yerden, tuz ocaklarında olduğu gibi kireç tümseklerle çevrelenmiş büyük su birikintilerini gösteriyordu Jean'a.</p>

  <p class="normal">"İki yıla kadar bu fidanlar ürün verecek: Piboulette de öyle, amcanın hiç söylemeden satın aldığı Lamotte adası da öyle... O zaman zengin olacağız... ama o zamana kadar dayanmak gerek, herkesin kendinden bir şeyler vermesi, özveride bulunması gerek."</p>

  <p class="normal">Divonne keyifle, coşkuyla söz ediyordu özveriden. Birden bir düşünce doğdu Jean'ın içine, o da aynı biçimde yanıt verdi:</p>

  <p class="normal">"Gereken özveriyi gösteririz, Divonne," dedi.</p>

  <p class="normal">Hemen o gün Fanny'ye bir mektup yazdı, ailesinin kendisine para yollamayı sürdüremeyeceğini, bakanlığın aylığıyla yetinmek zorunda kalacağını, bu koşullar altında bir arada yaşamanın olanaksız olduğunu anlattı. Böylece ilişkisini düşündüğünden daha erken, üç dört yıl önce kesmiş olacaktı; ama gösterdiği ciddi nedenleri sevgilisinin de kabul edeceğini, kendisine, kötü durumuna acıyacağını, görevini böyle acı bir biçimde yerine getirmesine yardım edeceğini düşünüyordu.</p>

  <p class="normal">Özveri denebilir miydi buna? Hele kendini doğaya, ailesine, basit ve dürüst sevgilere verdikten sonra, özveri şöyle dursun, iğrenç ve zararlı bulduğu bir yaşayışa son vermek içini rahatlatmadı mı?.. Mektubunu hiç kendini zorlamadan, hiçbir acı duymadan yazıp bitirdikten sonra, tehditlerle, olmayacak şeylerle dolu olacağını düşündüğü öfkeli mektuba karşı koyabilmek için, çevresindeki mert yüreklerin dürüst ve sadık sevgisine, başı hiçbir zaman eğilmeyen, mağrur bir babanın örnekliğine, küçücük, ermiş kadınların temiz gülümsemelerine, bir de dağların sağlık dolu havasını getiren geniş, durgun ufuklara, bu yüksek gökyüzüne, bu hızlı ve sürükleyici ırmağa güveniyordu, bunlar kendisine yardım edecekti; çünkü tutkusunu, bu tutkuyu oluşturan tüm çirkinlikleri düşündüğü zaman, bataklık yerlerde kapılan tehlikeli sıtmalara benzer bir sıtmadan kurtulmuş gibi bir duygu uyanıyordu içinde.</p>

  <p class="normal">Zorlu yumruğun sessizliği içinde beş altı gün geçti. Jean, akşam sabah postaneye gidiyor, son derece kaygılı bir durumda, elleri boş dönüyordu. Ne yapıyordu bu kadın? Neye karar vermişti, sonra kararı ne olursa olsun, neden yanıt vermiyordu? Yalnız bunu düşünüyordu Jean. Geceleri Castelet'de herkes, uzun koridorlarda yelin ninnili sesiyle uyurken, Césaire'le o, küçük odada hep bunu konuşuyorlardı.</p>

  <p class="normal">"Herhalde buraya gelecek!" diyordu amca bey, kaygısı gittikçe artıyordu, ayrılma mektubunun içine, borcunu faiziyle birlikte ödeyecek, biri altı aylık, biri bir yıllık vadeli iki senet koydurmuştu. Nasıl ödeyecekti bu senetleri? Divonne'a bu işi nasıl açıklayacaktı? Bunu düşünmek bile titretiyordu zavallıyı, uyku iyice bastırıp da piposunu sallaya sallaya, kederli kederli: "Her neyse, iyi geceler... ne olursa olsun, çok doğru bir iş yaptın," dediği zaman yeğenini çok üzüyordu.</p>

  <p class="normal">En sonunda geldi bu yanıt, Jean daha ilk satırlarda "Sevgili erkeğim, daha önce yazmadım sana, çünkü seni ne kadar anladığımı, ne kadar sevdiğimi sözlerle değil, başka türlü göstermek istiyordum" sözcüklerini görünce duruverdi, çok korktuğu davul sesi yerine senfoni işiten bir adam gibi şaşırmıştı. Son sayfayı çevirdi çabucak, şunları gördü: "... ölünceye kadar seni seven ama istediğin zaman dövebileceğin ve seni tutkuyla okşayan köpeğin olarak kalacağım."</p>

  <p class="normal">Mektubunu almamış mıydı? Ama baştan başlayıp da gözlerinde yaşlarla, satır satır okuyunca anladı ki pekâlâ bir yanıttı bu. Fanny, Castelet'nin kederini taşıyarak ayrılığı kaçınılmaz bir duruma getirecek olan bu kötü haberi çoktandır bekliyordu. Artık ona yük olmamak için, hemen bir iş aramaya başlamıştı, zengin bir kadın hesabına, Bois-de-Boulogne caddesinde bir pansiyonun müdireliğini bulmuştu. Ayda yüz frank para, yeme, içme, pazarları da izin.</p>

  <p class="normal">"İşitiyor musun, canım erkeğim, sevişmek için de her hafta koskoca bir günümüz var; öyle ya, hâlâ istersin sevişmeyi, değil mi? Yaşamımda ilk kez çalışmaya başlamakla harcadığım büyük çaba, bağımsızlık çılgınlığıma çok ağır gelen, aklına getiremeyeceğin kadar büyük alçalışlarla birlikte bu geceli gündüzlü tutsaklık için ödüllendirirsin herhalde beni. Ama sana beslediğim aşk nedeniyle acı çekmek olağanüstü bir mutluluk veriyor bana. O kadar şey borçluyum ki sana, hiç kimsenin sözünü bile etmediği o kadar iyi, o kadar dürüst şeyleri anlamamı sağladın ki! Ah keşke daha erken karşılaşsaydık! Ama ben erkeklerin kollarında yuvarlanıp giderken, sen daha yürümüyordun bile. Onların bir teki bile, kendisini biraz daha alıkoyabilmek için böyle bir karar aldığımı söyleyerek övünemeyecek. Ne zaman istersen dön, ev boş. Tüm eşyalarımı topladım; en zor yanı buydu işin, çekmeceleri ve anıları kımıldatmak. Yalnız benim resmimi bulacaksın, o da sana yük olmaz; yalnız ona iyilikle bakmanı dilerim. Ah caniko!.. caniko... Bir de bana pazarını, koynundaki yerimi saklarsan... benim yerimi, bilirsin ya..." Sonra sevgiler, nazlanmalar, şehvetli bir ana kedinin yalanmaları, içinden insancıl ve ılık okşayışlar çıkıyormuşçasına, sevgilinin yüzünü ipekli kâğıda sürdüren tutkulu sözler.</p>

  <p class="normal">Césaire amca çekine çekine:</p>

  <p class="normal">"Benim senetlerden söz etmiyor mu?" diye sordu.</p>

  <p class="normal">"Geri yollamış. Zengin olduğunuz zaman ödeyecekmişsiniz."</p>

  <p class="normal">Amca bey rahatça bir göğüs geçirdi şöyle, sakalları keyiften kırıştı, sonra görmüş geçirmiş bir adam ciddiliği, zorlu bir Güneyli sesiyle:</p>

  <p class="normal">"Vay anasını be!" dedi. "Bir ermiş bu kadın, bir ermiş."</p>

  <p class="normal">Sonra, doğanın gülünç yanlarından biri olan şu mantık ve bellek kıtlığıyla, o ünlü oynaklığıyla başka düşüncelere geçiverdi. "Hem de ne aşk, ne ateş bu böyle ahbap! Ağzımda tükürüğüm kuruyor. Courbebaisse bana Mornas'nın mektuplarını okurken de böyle olurdum."</p>

  <p class="normal">Jean ilk Paris yolculuğunu, Cujas otelini, Pellicule'ü bir kez daha dinlemek zorunda kaldı; ama işitmiyordu bile, rahatlamıştı, yusyuvarlak bir ayla yunmuş geceye açılan pencereye dirseğini dayamıştı, gece öylesine parlaktı ki horozlar aldanıyor, şafak gibi selamlıyorlardı onu.</p>

  <p class="normal">Demek ozanların anlattığı o aşk kurtarışı doğruydu. Fanny'nin kendisinden önce sevdiği tüm o büyük, o ünlü kişilerin onu yola getirmek şöyle dursun, daha çok düşürdüklerini, oysa kendisinin, yalnız dürüstlüğünün gücüyle, belki de her zaman için Fanny'yi yanlış yoldan çevireceğini düşünerek gurur duyuyordu.</p>

  <p class="normal">Bu ortalama yolu, gevşek yaradılışına hiç uymayan yeni çalışma alışkanlıkları edinmesine yol açacak bir yarı-ayrılığı bulduğu için ona minnettardı; ertesi gün, bir baba, bir yaşlı bey tutumuyla, düzelme yolunda onu desteklemek, ne tür bir pansiyonda müdirelik ettiğini, buraya ne tür insanlar gelip gittiğini sormak için bir mektup yazdı; çünkü onun hoşgörürlüğünden, kolayca boyun eğerek, "Ne yaparsın, bu iş böyle," demesinden sakınıyordu.</p>

  <p class="normal">Fanny her postada, bir küçük kız uysallığıyla, ona pansiyonunun, yabancıların yatıp kalktığı gerçek aile evinin bir tablosunu çizdi. Birinci katta Perulular, ana, baba, çocuklar, bir sürü hizmetçi, ikinci katta Ruslar, bir de zengin Hollandalı, mercan tüccarı, üçüncü katın odalarında Hipodrom'un iki binicilik öğretmeni barınıyordu, şık ve kusursuz insanlardı; en ilgi çekici küçük aile ise, Stuttgart sitaristi Bayan Minna Vogel ile kardeşi Leo idi, Leo zavallı, küçük bir veremliydi, Paris konservatuarındaki klarnet öğrenimine ara vermek zorunda kalmış, ablası da ona bakmaya gelmişti, yemek ve yatak parasını ödemek için birkaç konserin gelirinden başka bir kaynakları yoktu.</p>

  <p class="normal">"Görüyorsun ya, sevgili erkeğim, akla gelebilecek en dokunaklı, en dürüst şeyler. Beni bir dul olarak tanıyor, çok saygı gösteriyorlar. Ben de başka türlüsünü kabul etmezdim; senin karın saygı görmeli. 'Senin karın' dememi yanlış anlama. Bir gün gideceğini, sensiz kalacağımı biliyorum, ama senden sonra hiçbir erkek girmeyecek yaşamıma; hep senin kalacağım, okşayışlarının tadını, bende uyandırdığın iyi içgüdüleri saklayacağım. Ne tuhaf, değil mi, erdemli Sapho! Evet, erdemli olacağım sen gittikten sonra; ama senin için, beni sevdiğin zamanlardaki gibi saklıyorum kendimi, çılgın, ateşli. Sana tapıyorum..."</p>

  <p class="normal">Jean ağır ve derin bir hüzne kapıldı birden. Böyle savurgan oğul dönüşlerinden, gelişin güzel sevinçlerinden, bol bol yiyip içmelerden, sevgi yüklü coşkunluklardan sonra, göçebe yaşam takanağı, acı palamut ve tembel sürü özlemi başlar. Nesneler, kişiler çırılçıplak oluverirler, renkleri solar, büyü bozulur. Böylece Provence'ın kış sabahları ona o canlı sevinci vermez oldu, ne ırmak boyunda güzel, yaldız yaldız susamurları avlamanın, ne yaşlı Abrieu'nün orada kılkuyruk ördeklere ateş etmenin bir çekiciliği vardı. Jean yeli sert, suyu kekre, bent düzenini, arkların hazırlanışını açıklayıp duran amcasıyla suya batmış bağlarda dolaşmayı tekdüze buluyordu.</p>

  <p class="normal">İlk günlerde keyifli çocuk koşuları arasından yeniden gördüğü köy, kimileri terk edilmiş olan eski kulübeler, şimdi bir İtalyan köyü gibi ölüm, yıkılmışlık kokuyordu; postaya gittiği zaman da, her kapının oynak taşı üzerinde, o yalnız ağaçlar gibi bükülmüş, kollarına el örgüsü çorap parçaları geçirilmiş yaşlı adamların, sıkı başlıkları altında sarı şimşir çeneli, eski duvarların çatlaklarında parlayanlar gibi parlak ve titrek gözlü kocakarıların gevezeliklerine katlanmak zorunda kalıyordu.</p>

  <p class="normal">Hep aynı iniltiler, aynı dert yanışları duyduğu, bağların ölümü, kızılkökün sonu, dutların hastalığı, güzel Provence'ı kırıp geçiren yedi Mısır yarası. Bazı bazı, bu insanlardan kurtulmak için, Papalar şatosunun eski surları boyunca dikleşen dar sokaklardan, yolun tepesindeki kocaman, çentik çentik yıkıntıyla gölgelenmiş bu ortaçağ köşesine çok yaraşan çalılıklarla kaplanmış dar sokaklardan dönüyordu eve.</p>

  <p class="normal">O zaman da ak yakası yana kaymış bir durumda, böğürtlenler ve güveler yüzünden cübbesini iki eliyle havaya kaldırarak, geniş ve sinirli adımlarla ayinden dönen, yokuş aşağı inen papaz Malassagne'a rastlıyordu. Papaz hemen duruveriyor, köylülerin dinsizliği, belediye meclisinin rezilliği üzerinde söylemediğini bırakmıyor, tarlalara, hayvanlara, insanlara, artık ayine gelmeyen, ölülerini kutsanmadan gömen, hekime, papaza gitmeyip manyetizmayla, spiritizmayla iyileşmeye çalışan imansızlara lanetler yağdırıyordu.</p>

  <p class="normal">"Ya efendim, spiritzma! İşte bu durumlara düştü köylülerimiz. Hal böyleyken bağlar nasıl kurumaz!"</p>

  <p class="normal">Jean, cebinde Fanny'nin açılmış, ateşli mektubu, bakışı uzaklarda dinliyor, papazdan elden geldiğince çabuk kurtulmaya çalışıyor, Castelet'ye dönüyor, Provence'lıların <span class="ideitalik">cagnard</span> diye adlandırdıkları şu yel almayan, taşa vuran güneşi yoğunlaştıran bir kaya oyuğuna sığınıyordu.</p>

  <p class="normal">Hem de en uzağını, en yabanılını, böğürtlenlerle, pınar meşeleriyle kaplanmışını seçiyor, mektubunu okumak için buraya kapanıyordu; yavaş yavaş mektubun hafif kokusu, sözcüklerin okşayışı, akla gelen görüntüler ona şehvetli bir sarhoşluk veriyor, kanının vuruşunu hızlandırıyor, ırmağı, öbek öbek adaları, Alpilles'lerin çukurundaki köyleri, uçsuz bucaksız vadiyi gereksiz bir dekor gibi silecek bir göz aldanmasına daldırıyordu onu. Orada, odalarında, kül rengi çatılı istasyonun karşısındaydı, çılgın okşayışlar, onları boğulan insan kıvranmalarıyla birbirine yapıştıran o azgın arzular içinde...</p>

  <p class="normal">Birdenbire keçi yolunda ayak sesleri, duru kahkahalar: "Şurada!" Kız kardeşlerini görüyordu, minicik, çıplak bacakları lavanta otlarının içinde... Kocamış Miracle getiriyordu onları, efendisinin yerini bulduğu için gururla kuyruğunu oynatıyordu. Jean onu bir tekmeyle geri yolluyor, kızların çekine çekine yaptıkları saklambaç ya da kovalamaca oynama önerilerini sertçe geri çeviriyordu. Oysa hep uzaklarda yaşayan ağabeye deli divane olan küçük ikizleri çok seviyordu; gelir gelmez çocuklaşıvermişti onlar için, aynı zamanda doğup da birbirlerine hiç benzemeyen bu küçük yaratıklar arasındaki zıtlık onu eğlendiriyordu. Biri uzun, esmerdi, saçları dalga dalgaydı, hem dindar, hem istemliydi; papaz Malassagne'ın okuduklarıyla coşarak kayığı düşünen oydu, bu küçük Mısırlı Marie, biraz gevşek ve yumuşak olan, annesiyle ağabeyine benzeyen sarışın Marthe'ı da arkasından sürüklemişti.</p>

  <p class="normal">Ama anılarını karıştırırken, sevgilisinin mektubundan çıkıp üzerine sinmiş yosma kokuya sürtünen bu arı çocuk nazlanmaları Jean'da tatsız bir huzursuzluk yaratıyordu. "Olmaz, rahat bırakın beni, çalışmam gerek." Odasına kapanmak düşüncesiyle eve dönüyor, ama bu kez de babasının sesini duyuyordu:</p>

  <p class="normal">"Sen misin, Jean? Gel, bak, ne söyleyeceğim sana."</p>

  <p class="normal">Posta saatleri yaradılıştan hüzünlü olan, Doğu'da geçmiş günlerinden sessiz debdebe alışkanlıkları saklayan bu adamda yeni hüzün nedenleri yaratmaktaydı. "Ben Hong Kong konsolosuyken..." diye başlıyordu ikide bir. Jean, babasının sabah gazetelerini okuyup tartışmalarını dinlerken, şöminenin üzerindeki Sapho'ya, Caoudal'in Sapho'suna bakıyordu. Kolları dizlerinde, rübabı yanındaydı –topu birden–, yirmi yıl önce, Castelet'ye yeniden çekidüzen verildiği günlerde satın alınmış bir bronzdu. Her yerde satılan bu bronz, Paris vitrinlerinde midesini bulandırırdı, ama burada, bu yalnızlık içinde bir aşk heyecanı veriyordu Jean'a, Jean bu omuzları öpmek, bu soğuk ve parlak kolları çözmek, "Sapho senindir, yalnız senin!" diye konuşturmak isteğiyle yanıp tutuşuyordu.</p>

  <p class="normal">Babasının odasından çıktığı zaman baştan çıkarıcı görüntü de kalkıp kendisiyle birlikte yürüyor, geniş, debdebeli merdivenlerde ayak seslerini çiftleştiriyordu. Emektar saatin sarkacı Sapho adına uyum oluyor, yazlık evin büyük, taş döşeli serin koridorlarında yel Sapho adını fısıldıyordu, kitaplığın tüm kitaplarında, sayfalarının arasında çocukluk kahvaltılarından ekmek kırıntıları kalmış, kenarları kırmızı, eski kitaplarda hep o vardı. Sevgilisinin o hiç yakasını bırakmayan anısı annesinin odasına kadar kovalıyordu onu, burada Divonne hasta kadının saçlarını tarıyor, türlü türlü ve sürekli işkencelere karşın sakin ve pembe kalmış yüzünün üzerinden, o güzel, ak saçlarını kaldırıyordu.</p>

  <p class="normal">"Vay, işte Jean'ımız geldi!" diyordu annesi. Ama yengesi o açık boynuyla, küçük başlığıyla, yalnız kendisinin yaptığı bu tuvaleti tamamlamak için kıvrılmış kollarıyla Jean'a başka uyanışları anımsatıyordu, yine sevgilisi, ilk sigaranın dumanları arasında yataktan atlayışı geliyordu gözlerinin önüne. Böyle şeyler düşündüğü için çok kızıyordu kendine, hele bu odada! Ama bundan kurtulmak için ne yapmalıydı?</p>

  <p class="normal">Bayan Gaussin üzgün mü üzgün, "Oğlumuz eskisi gibi değil kardeşim," diyordu. "Nesi var acaba?" Birlikte neden arıyorlardı. Divonne tertemiz aklını yorup duruyordu, delikanlıyı sorguya çekmek isterdi; ama o şimdi kaçar gibi, kendisiyle baş başa kalmaktan sakınır gibiydi.</p>

  <p class="normal">Bir kez onu gözetledi, "cagnard"da, mektuplarının, kötü düşlerinin ateşi içinde yakalayıverdi. Kalkıyordu, gözleri dumanlı. Divonne onu tuttu, yanına, sıcak taşın üzerine oturdu: "Beni sevmez mi oldun artık? Ben artık tüm sıkıntılarını söylediğin Divonne'un değil miyim senin?"</p>

  <p class="normal">"Yok canım, hep eski Divonne'sun elbette diye kekeledi Jean. Divonne'un sevecen davranışı içini altüst etmişti, az önce okuduklarından, aşk çağrılarından, çılgın çığlıklardan, uzaktaki sevgilinin sayıklamalarından Divonne'da bir şeyler bulmamak için, başını öte yana çeviriyordu. "Neyin var? Neden kederlisin?" diye mırıldanıyordu. Divonne'un sesinde, ellerinde, çocuklara gösterilen sevgi belirtileri vardı. Jean da onun çocuğu sayılırdı, Jean'ı hep on yaşında, serbest bırakılmış bir küçük adam gibi görmekteydi.</p>

  <p class="normal">O okuduklarının ateşi içindeydi, bedeninin çok yakınında duran bu güzel bedenin, saçlarını karıştıran, alnının üstünde Paris modası büklümler biçiminde uçuşturan açık havayla canlanmış taptaze dudakların kafa karıştırıcı büyüsüyle coşuyordu. Sapho'nun dersleri vardı bir de: "Bütün kadınlar aynıdır hep aynı şeyi düşünürler erkeğin karşısında..." Bu sözler yüzünden, köylü kadının mutlu gülümsemesini, bir şeyler sormak istediğinden onu alıkoymak için yaptığı devinimi kışkırtıcı buluyordu.</p>

  <p class="normal">Birdenbire, kötü bir şeytan etkisinin yükselişini duydu; buna karşı koymak için harcadığı çaba hummalı bir titreyişle sarstı onu. Divonne yüzünün böylesine solgun olduğunu, dişlerinin birbirine vurduğunu gördükçe ürperiyordu: "Vah vah! Zavallıcık... ateşi var!" Kendiliğinden bir sevgi duygusuyla, belindeki kuşağı çözmeye başlamıştı, onun boynuna saracaktı; ama birden yakalandı, sarıldı, ensesinde, omuzlarında, çılgın bir okşayışın ateşini duydu. Bağırmaya, kendini korumaya zaman bulamadı, belki olup biteni bile tümüyle kavrayamadı. "Ah! Delirdim ben, delirdim." Jean kaçıyordu, meşeliğin taşları ayaklarının altından uğursuzca kayıp yuvarlanıyordu, şimdiden çok uzaklardaydı.</p>

  <p class="normal">Jean o gün öğle yemeğinde, bakanın bir emriyle geri çağrıldığını, hemen o akşam yola çıkacağını bildirdi. "Şimdiden mi!.. demiştin ki... daha yeni geldin..." Sonra çığlıklar, yalvarmalar. Ama tüm sevgilerinin arasına Sapho'nun insanı deli eden, yoldan çıkaran etkisi sızdığına göre, onlarla kalamazdı. Sonra ikili yaşamdan vazgeçmekle onlar için en büyük özveride bulunmuş değil miydi? Bir zaman sonra tümden ayrılacaktı sevgilisinden; o zaman tüm bu iyi, temiz yürekli insanları utanmadan, huzursuzluk duymadan sevmeye, kucaklamaya gelecekti.</p>

  <p class="normal">Césaire yeğenini Avignon trenine götürüp döndüğü zaman gece epey ilerlemiş, ev uyumuş, ışıklar dönmüştü. Topraktan geçinen tüm insanlar gibi havanın nasıl olacağını anlamaya çalışarak gökyüzüne baktıktan sonra, ata arpa vermiş, odasına gidiyordu, bu sırada, setin kanepelerinden birinin üzerinde ak bir gölge gördü.</p>

  <p class="normal">"Sen misin, Divonne?"</p>

  <p class="normal">"Evet, seni bekliyordum."</p>

  <p class="normal">Gün boyunca işi başından aşkın olduğundan, taparcasına sevdiği İpsiz'inden ayrı kalırdı, konuşmak, birazcık dolaşmak için geceleri böyle buluşurlardı. Kendisiyle Jean arasında geçen, sonradan anladığı, hem de fazlasıyla anladığı kısacık olay yüzünden mi, yoksa zavallı anneyi bütün gün sessiz sessiz ağlar gördüğü için mi nedir, sesi biraz boğuk çıkıyordu, görevlerine çok bağlı olan bu sakin insanın içinde olağanüstü bir kaygı vardı. "Senin bir bildiğin var mı? Neden böyle birdenbire bıraktı bizi?" Bakanlık masalına inanmıyordu, çocuğu ailesinden uzaklara çeken, kötü bir ilişkiden kuşkulanıyordu daha çok. Paris denen o batakta öyle büyük tehlikeler, öyle kaçınılmaz karşılaşmalar vardı ki!</p>

  <p class="normal">Césaire ondan hiçbir şeyi gizleyemezdi, Jean'ın yaşamında gerçekten de bir kadın bulunduğunu, ama bu kadının onu ailesinden uzaklaştıramayacak kadar zayıf, iyi bir insan olduğunu söyledi; bağlılığından, yazdığı çok dokunaklı mektuplardan söz etti, her şeyden önce de cesaretle verdiği çalışma kararını övdü. Köylü kadına çok basit geldi bu karar. "Öyle ya, geçinmek için çalışmak gerek."</p>

  <p class="normal">"Bu tür kadınlar için öyle değil," dedi Césaire.</p>

  <p class="normal">"Demek Jean ciğeri beş para etmezin biriyle yaşıyordu! Sen de gittin mi oraya?"</p>

  <p class="normal">"Sana yemin ederim Divonne. Jean'ı tanıdıktan sonra dünyanın en temiz, en namuslu kadını olmuş o. Aşk onu yeniden düzeltmiş."</p>

  <p class="normal">Çok dolambaçlı sözlerdi bunlar. Divonne anlamıyordu. Ona göre, kötü kadınlar diye adlandırdığı sınıfa giriyordu bu kadın, Jean'ın böyle bir kadının avucunda olduğunu düşünmek onu sinirlendiriyordu. Konsolos bunu bilseydi!..</p>

  <p class="normal">Césaire onu yatıştırmaya çalışıyor, hafif bir çapkınlık havasıyla, iyi yüzünün tüm kıvrımlarıyla, gençlik çağında kadınsız edilemeyeceğini söylüyordu. Divonne içe işleyen bir inanmışlıkla, "Hadi canım, evlensin öyleyse," dedi.</p>

  <p class="normal">"Neyse, artık bir arada değiller, bu da hiç fena sayılmaz."</p>

  <p class="normal">Bunun üzerine Divonne, ciddi bir tavırla, "Dinle, Césaire," dedi "bizde bir söz vardır, bilirsin: Mutsuzluk mutsuzluğu getirenden daha uzun sürer. İş gerçekten senin anlattığın gibiyse, Jean bu kadını çamurdan çıkardıysa, belki de bu üzücü olayda kendini epeyce kirletmiştir, ondaki kötülüğün de bizim çocuğumuzu yüreğine varıncaya kadar bozmadığı nerden belli!"</p>

  <p class="normal">Sete dönüyorlardı yine. Ayın kayıp giden ışığından, dalgalı ırmaktan, gümüş göllerini andıran sulanmış bağlardan başka hiçbir şeyin bir yaşam duygusu uyandırmadığı sessiz vadinin üstünde duru, sakin bir gece. Sakinlik, her şeyin uzaklaşması, düşsüz bir uykunun büyük huzuru çekiliyordu ciğerlere. Birdenbire Rhône kıyılarından trenin bulanık uğultusu geldi.</p>

  <p class="normal">"Ah bu Paris, bu Paris," dedi Divonne, "Biz ona neler veriyoruz, o bize neler yolluyor!" Yumruğunu kaldırdı, taşranın tüm kini bu yumrukta toplanmıştı.</p>
</body>
</html>
