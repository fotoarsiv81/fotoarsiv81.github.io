<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">X</h1>

  <p class="normal">Zaman zaman, bu ayrılmalar yüzünden de ölünürmüş demek! Şimdi yine atışmaya başladılar mı Jean artık gideceğinden söz etmeyi, öyle öfkeli öfkeli "Çok şükür yakında bitecek!" diye bağırmayı göze alamıyordu. Fanny hemen bulurdu verilecek yanıtı: "İyi ya, git, ben de öbürü gibi yaparım, kendimi öldürürüm." Onun bakışlarından, söylediği şarkıların hüznünden, sessiz sessiz dalıp gidişlerinden sezer gibi olduğu bu tehdit yüzünden tüyleri ürperecek derecede kaygılanıyordu.</p>

  <p class="normal">Konsolosluk ataşeleri için bakanlık stajının sonu olan sınavı da vermişti bu arada; iyi bir derece almıştı, boş yerlerden birine atanacaktı; artık bir hafta, bir gün sorunuydu bu iş. Çevresinde, güneşlerin gittikçe daha çabuk battığı bu mevsim sonunda, her şey kış değişikliklerine doğru koşuyordu. Fanny bir sabah pencereyi ilk seslere açınca:</p>

  <p class="normal">"Aa!" diye bağırdı, "kırlangıçlar gitmiş!"</p>

  <p class="normal">Yazlıktaki burjuva evlerinin pancurları birbiri arkasından kapanmaktaydı. Versailles yolunun üzerinde, yapraklar döne döne dökülüp basık göğün altında koşan bulutlar gibi yuvarlanırken, biçilmiş tarlalarda harman yığınları yükselirken, göç arabaları, denklerle, çiçeklikler üzerinde yeşil bitki sorguçlarıyla büyük kır omnibüsleri birbirini izliyordu. Yeşillik yokluğuyla soyulmuş, ufalmış meyve bahçesinin ardında, kapanmış köşkler, kırmızı çatılı çamaşırhanelerin kurutma yerleri, kasvetli bir görünüm biçiminde uzanıyordu. Evin öbür yanında, artık açığa çıkan demiryolunun kurşun rengi koru boyunca uzandığı görülüyordu.</p>

  <p class="normal">Onu burada, bu hüzün içinde yalnız bırakmak ne büyük acımasızlıktı. Şimdiden yüreğinin yumuşadığını duyuyordu; vedalaşma cesaretini hiçbir zaman bulamayacaktı kendinde. Fanny'nin güvendiği de buydu işte, bu son dakikayı bekliyordu, şimdilik sakindi, hiç sözünü etmiyordu böyle şeylerin, önceden bildikleri, önceden kabul ettikleri gidişi engellememe sözüne bağlı kalıyordu. Jean bir gün şu haberle döndü:</p>

  <p class="normal">"Atanmam geldi."</p>

  <p class="normal">"Ya! Nereye?"</p>

  <p class="normal">Fanny ilgisiz bir biçimde soruyordu ya dudaklarının ve gözlerinin rengi soluvermişti, yüzünde öyle bir kasılma vardı ki, Jean daha fazla bekletmedi onu: "Hayır, hayır... şimdilik bir şey yok... sıramı Hedouin'e bıraktım... altı ay kazanıyoruz böylece?," dedi.</p>

  <p class="normal">Bir gözyaşları, kahkahalar, çılgın öpüşler taşkınlığıdır başladı. "Teşekkürler, teşekkürler," diye kekeliyordu Fanny, "Ne hoş bir yaşam sürdüreceğim şimdi sana! Beni kötü eden buydu, biliyor musun, bu gidiş düşüncesiydi." Şimdi buna daha iyi hazırlanacak, yavaş yavaş boyun eğecekti. Hem altı ay sonra mevsim de böyle güz olmazdı, ölüm duyguları uyandırmazdı insanın içinde.</p>

  <p class="normal">Sözünde durdu. Ne sinirlenmeler kalmıştı, ne de kavgalar, çocuğun neden olduğu sıkıntıları önlemek için de onu Versailles'da yatılı okula vermeyi düşündü. Joseph pazardan pazara çıkıyordu okuldan, bu yeni yaşayış asi ve yabanıl yaradılışını değiştiremiyorsa da hiç değilse ikiyüzlülüğü öğretiyordu ona. Huzur içinde yaşayıp gidiyorlardı. Hettéma'larla birlikte akşam yemeklerinin tadı da fırtınasız çıkarılıyordu, en sevgili parçaları çalmak üzere piyanonun kapağını yeniden açmışlardı. Ama Jean her zamankinden de kaygılı, her zamankinden de şaşkındı gerçekte, zayıflığının kendini nerelere kadar götüreceğini düşünüyordu, bazı bazı konsolosluktan vazgeçmek, merkezdeki servislerden birine girmek geliyordu aklına. Paris'te kalırdı böylece, birlikte oturma sözleşmesi alabildiğine uzatılırdı; ama o zaman da tüm gençlik düşleri yerle bir olur, evdekileri umutsuzluğa gömer, babasıyla da bozuşurdu, babası hiçbir zaman bağışlamazdı bu el çekişi, hele nedenlerini öğrendikten sonra.</p>

  <p class="normal">Hem de kim için? Artık sevmediği, sevmediğini eski sevgililerinin karşısında iyice anladığı, yaşlanmış, rengi solmuş bir yaratık için. Hangi büyü böyle bir arada tutuyordu onları?</p>

  <p class="normal">Ekimin son günlerinde bir sabah trene biniyordu, gözlerine dikilen bir genç kız bakışı, birden korudaki karşılaşmayı, anısı aylar boyunca yakasını bırakmamış olan o ışıl ışıl çocuk kadın güzelliğini getirdi aklına. Dallar altında güneşin öylesine hoş bir biçimde beneklediği giysiyi giymişti yine, ama üzerinde geniş bir yolculuk mantosu vardı; vagonda kitaplar, küçük bir çanta, sazlardan ve son çiçeklerden yapılmış bir demet, Paris'e dönüşü, yazlığın sonunu anlatıyordu. O da kendisini tanımıştı, kaynak suları gibi duru gözlerinde bir yarım gülümseme titriyordu; bir saniye her ikisinin de içinde aynı düşüncenin söylenmeyen anlaşması doğdu.</p>

  <p class="normal">"Anneniz nasıl, M. d'Armandy?" diye sordu birden yaşlı Bouchereau. Jean'ın gözleri kamaşmıştı, bir köşede solgun yüzünü eğip kitap okuyan yaşlı adamı o zamana kadar görmemişti.</p>

  <p class="normal">Jean sorulanlara yanıt verdi, yakınlarının ve kendisinin anımsanması çok duygulandırmıştı onu, genç kız da annelerine gösterdiği bakımdan dolayı amcasına hoş bir teşekkür mektubu yazmış olan minik ikizleri sorunca Jean iyice duygulandı. Onları tanıyordu demek! İçi sevinçle doldu; ama o gün olağanüstü bir duyarlığı vardı anlaşılan, Paris'e döndüklerini, Bouchereau'nun tıp derslerine başlamak üzere olduğunu öğrenince hemen kederleniverdi. Onu bir daha göremeyecekti artık. Pencereden bakılınca kaçar gibi olan, az önce pırıl pırıl tarlalar şimdi kasvetliydi, tutulmuş bir güneşin ışığıyla aydınlanmış gibi görünüyorlardı gözlerine.</p>

  <p class="normal">Tren uzun uzun düdük çaldı; geliyorlardı. Selam verdi, onlardan ayrıldı, ama gardan çıktıktan sonra yeniden karşılaştılar, Bouchereau da kalabalığın gürültüsü içinde, gelecek perşembeden sonra evinde, Vendôme alanında olacağını haber verdi. Canı kendileriyle bir bardak çay içmek isterse... Kız amcasının kolundaydı, Jean'a öyle geldi ki hiçbir şey söylemese de o çağırıyordu kendisini.</p>

  <p class="normal">Bouchereau'ya gitmeye, sonra gitmemeye –öyle ya, boşu boşuna üzüntüler yaratmanın ne yararı vardı?– birçok kez karar verdikten sonra, yakında bakanlıkta büyük bir balo olacağını, bu baloda kendisinin de bulunması gerektiğini söyledi Fanny'ye. Fanny giysisini gözden geçiriyor, ona ak kravatlar ütülüyordu; ama perşembe akşamı gelip çatınca evden çıkmak için en ufak bir istek duymadı. Ama sevgilisi bu angaryanın gerekliliği üzerinde düşünceler yürütüyor, tüm zamanını aldığı, onu bencilce tuttuğu için kendi kendini suçluyordu, razı olması için her şeyi yapıyor, sevecen oyunlarla giysisini giydiriyor, kravatının düğümünü, saçlarının kıvrımını düzeltiyor, hiç durmadan alıp alıp şöminenin üzerine bıraktığı sigaradan parmakları koktuğu, onunla dans edecek kızların bu yüzden suratları buruşacağı için gülüyordu. Jean da Fanny'nin böyle çok neşeli, çok iyi olduğunu gördükçe yalanından dolayı pişmanlık duyuyordu. Fanny "Ben istiyorum, gitmelisin," diye dayatmasa, onu tatlılıkla dışarıya, yolun karanlığına itmeseydi, Jean seve seve yanında, ateşin başında kalırdı.</p>

  <p class="normal">Döndüğünde bayağı geç olmuştu: Fanny yatmıştı, yorgunluk uykusu üzerinde yanan lamba Jean'a üç yıl öncesini, öğrendiği korkunç şeylerden sonra tıpkı böyle döndüğünü anımsattı. Ne kadar korkak davranmıştı o zaman! Nasıl bir sapıklığa kapılmıştı da zinciri koparacak yerde daha sağlam bağlanmıştı? Bir bulantı yükseldi dudaklarına tiksintiden. Oda da, yatak da, kadın da aynı oranda tiksinti veriyordu ona; lambayı aldı, usulca yandaki odaya götürdü. Başına geleni düşünmek için öyle yalnız kalmak istiyordu ki... Ah, hiçbir şey gelmemişti başına nerdeyse hiçbir şey.</p>

  <p class="normal">Seviyordu,</p>

  <p class="normal">Her zaman kullandığımız, sıradan sözcüklerde gizli bir yay vardır, bazı bazı bu yay birdenbire sonuna kadar açıverir onları, olağanüstü içtenlikleriyle açıklar bize; sonra yine büzülür, sözcük yine o sıradan konumuna döner, alışkanlıkla, yinelenmeyle yıpranır, yine yitirir önemini. Aşk da bu sözcüklerden biridir; onu bir kez tüm aydınlığıyla görmüş olanlar, bir saatten beri Jean'ın duyduklarını, içinde pek ayrımına varmadan yaşadığı tatlı sıkıntıyı anlayacaklardır.</p>

  <p class="normal">Orada, Vendôme alanında, uzun uzun konuştukları o salon köşesinde, engin bir esenlikten her yanını saran bir büyüden başka bir şey duymuyordu. Ancak dışarıya çıktıktan, kapı kapandıktan sonra, çılgınca bir sevince, tüm damarları açılıyormuşçasına bir kendinden geçişe tutulmuştu: "Tanrım, ne oldu bana böyle?" Evine dönerken içinden geçtiği Paris, ona perili, yepyeni, pırıl pırıl görünüyordu. Evet, gece hayvanlarının başıboş dolaştıkları, sarı sokak fenerinin altında lağımların pisliğinin yükseldiği, yayıldığı, guruldadığı bu saatte, o Sapho'nun her türlü haz düşkünlüğüne meraklı sevgilisi, bu Paris'i görmüştü işte. Başı vals nağmeleriyle dolu bir durumda balodan dönen, ak süsleri altında bu nağmeleri yıldızlara yineleyen bir genç kızın görebileceği Paris'i, içinde arı ruhlar açılan duru ay ışığıyla yunmuş, tertemiz Paris'i görmüştü! Sonra birden, istasyonun kötü barınağa pek yakın olan geniş merdiveninden çıkarken, yüksek sesle, "Ama onu seviyorum, seviyorum!" dediğini ayrımsamış, durumunu böyle öğrenmişti.</p>

  <p class="normal">"Geldin mi Jean? Ne yapıyorsun?"</p>

  <p class="normal">Fanny sıçrayarak kalktı, onu yanında bulamayınca ürpermişti. Şimdi gidip onu öpmesi, yalanlar atması, bakanlık balosunu anlatması, güzel tuvaletler görüp görmediğini, kimlerle dans ettiğini söylemesi gerekiyordu; ama Jean öbürünün anısının etkisindeydi, bu işkenceden, hele o çok korktuğu okşayışlardan kurtulmak için, acele bir iş uydurdu, Hettéma'nın resimlerini...</p>

  <p class="normal">"Ateş yak, üşüyeceksin."</p>

  <p class="normal">"Yok, yok..."</p>

  <p class="normal">"Hiç değilse kapıyı açık bırak da lambanı göreyim..."</p>

  <p class="normal">Yalanı sonuna dek sürdürmek, masayı, resimleri yerleştirmek zorundaydı; sonra oturdu, kımıldamıyor, soluğunu tutuyor, düşünüyor, anımsıyordu; sonra düşünü belirleyebilmek için, uzun bir mektupla Césaire'e anlatıyordu onu, bu arada gece yeli dalları kımıldatıyor, dallar hiçbir yaprak hışırtısı vermeden çıtırdıyordu, homurdana homurdana trenler geçiyordu birbiri ardından, ışıktan rahatı kaçan La Balue de küçük kafesinde çırpınıyor, kararsız çığlıklar kopararak bir tünekten öbürüne atlıyordu.</p>

  <p class="normal">Her şeyi söylüyordu mektubunda, korudaki karşılaşmayı, vagonda olanları, akıl danışmaya gittikleri gün çok kasvetli ve acılı gördükleri bu salonlara girerken duyduğu heyecanı anlatıyordu, kapılarda gizli fısıltılar, iskemleden iskemleye kederli bakışlar vardı o zaman, oysa şimdi uzun, ışıklı bir dizi biçiminde, canlılıkla, neşeyle açılıyorlardı. Bouchereau'nun o sert yüzü, kalın kaşlarının altında o kara, araştırıcı gözleri bile yoktu, evinde eğlenilmesini kabul eden iyi bir adamın dinlenmiş, babacan yüzü vardı.</p>

  <p class="normal">"Birden bana doğru geldi, hiçbir şey göremez oldum. Adı Irène, dostum, güzel bir kız, her şeyinden iyilik akıyor, saçlarında İngiliz kızlarının saçlarındaki şu yaldızlı karalık var, sonra hep gülmeye hazır çocuk dudakları. Yok, yok, birçok kadının insanı sinirlendiren o neşesiz gülüşü değil; gerçek bir gençlik ve mutluluk belirtisi. Londra'da doğmuş; babası Fransız; şivesi hiç de bozuk değil, yalnız kimi sözcükleri hayranlık verici bir tatlılıkla söylüyor, yaşlı Bouchereau'nun gözlerine her seferinde bir okşayış getiren, çatlak bir 'amca' deyişi var. Bouchereau, kardeşinin pek kalabalık ailesinin yükünü hafifletmek için, iki yıl önce klinik şefiyle evlenen ablasının yerine getirmiş Irène'i. Ama Irène hekimlere göre bir kız değil doğrusu. Nişanlısından, her şeyden önce, öldükleri zaman cesetlerinin İnsanbilim Kurumu'na bırakılmasına ilişkin kesin bir söz isteyen genç bilginin saçmalığını anlatırken ne kadar güldürdü beni! Bir göçmen kuş, başka bir şey değil o. Gemileri, denizi seviyor; açıklara yönelmiş bir tekneyi görmek gönlünü sevinçle dolduruyor. Serbestçe, arkadaşça anlatıyordu bunları bana; güzelliği Paris kızlarının güzelliği, ama her davranışına İngiliz hanımlığı sinmiş. Sesi, gülüşü, zevklerimizin uygunluğu beni sarhoş etmişti; bir de yaşamımın mutluluğunun şuracıkta, elimi uzatınca tutabileceğim kadar yakında olduğunu, onu tutup uzaklara, serüvenli mesleğimin beni sürükleyeceği yerlere götürmekten başka işim kalmadığına iyiden iyiye inanmam."</p>

  <p class="normal">"Gel, artık yat, caniko!.."</p>

  <p class="normal">İrkiliyor, duruyor, yazdığı mektubu içgüdüyle saklıyor! "Az sonra. Uyu, sen uyu."</p>

  <p class="normal">Öfkeyle konuşuyor onunla, sırtını germiş, bu kadının soluyuşuna uykunun sızmasını dinliyor, çünkü çok yakınlar birbirlerine, hem de çok uzak!</p>

  <p class="normal">"... Ne olursa olsun, bu karşılaşma ve bu aşk benim kurtuluşum olacak. Yaşamımı biliyorsun; hiçbir zaman konuşmadıysak da eskisinin aynı olduğunu, kendimi yenemediğimi anlamışsındır. Ama senin bilmediğin bir şey varsa, o da mutluluğu, geleceği, her şeyi, her şeyi, her gün biraz daha battığım bu karşı durulmaz alışkanlığa feda etmeye hazır olduğumdu. Şimdi silkinme gücünü, bende eksik olan dayanak noktasını buldum; zayıflığımın hiçbir çıkış noktası kalmasın diye, oraya ancak ve ancak özgür ve ayrılmış olarak döneceğime yemin ettim. Yarın kaçıyorum."</p>

  <p class="normal">Bunu ne ertesi gün yapabildi, ne daha sonraki gün. Kaçmak için bir yol bulmak gerekiyordu, bir daha dönmemek için bir bahane, "Ben gidiyorum," diye bağırabileceği bir kavga sonu isterdi. Fanny ise, bir arada yaşayışlarının ilk günlerindeki gibi yumuşak ve neşeli davranıyordu.</p>

  <p class="normal">Hiçbir açıklamada bulunmadan, "bitti" diye bir mektup yazmak mı? Ama bu sert kadın böyle boyun eğmezdi ki, yeniden atılırdı ileriye, otelinin, dairesinin kapısında nöbet tutmaya kadar vardırırdı işi. Hayır, tam karşıdan saldırıya geçmek, ayrılmanın zorunlu olduğuna, kesin olduğuna onu inandırmak, öfkeye, acımaya kapılmadan bunun nedenlerini bir bir saymak gerekiyordu.</p>

  <p class="normal">Ama bu düşüncelerle birlikte, Alice Doré'nin intiharı yüzünden bir korku doğdu içine. Evlerinin önünde, kaldırımın öbür yanında, demiryoluna giden parmaklıkla kapalı, dik, dar bir sokak vardı. O Güneyli kafasında, ayrılış sahnesinden sonra sevgilisinin yola koştuğunu, traversi geçtiğini, kendisini götüren trenin tekerlekleri altına atıldığını görür gibi oluyordu. Hiç aklından çıkmıyordu bu korku, sarmaşıklarla kaplı iki duvar arasındaki parmaklığı düşünmek bile, konuşmasını ertelemek için bir neden oluyordu.</p>

  <p class="normal">Yanında bir dostu, kendisini koruyacak, ilk bunalımı atlatmasına yardım edecek bir kimse olsaydı, yine neyse, ama dağ sıçanları gibi inlerine çekilmişlerdi, kimsecikleri tanımıyorlardı. Hettémalar, o yağ tulumları, Eskimo kışları yaklaştığı için daha da hayvanlaşmış olan o canavar benciller de umutsuzluk ve terk edilmiş zavallı kadının yardıma çağıracağı kimselerden değillerdi.</p>

  <p class="normal">Ama ilgisini kesmesi, hem de çabuk kesmesi gerekiyordu. Jean kendi kendine söz vermişti ya yine de iki üç kez, hem de her seferinde biraz daha tutkun olarak dönmüştü Vendôme alanına. Daha hiçbir şey söylememiş olsa bile, yaşlı Bouchereau'nun onu kollarını açarak karşılayışı, Irène'in ölçülülüğüne bir sevecenlik, bir hoşgörü, heyecanlı bir aşk açılması beklentisi gibi bir şeyler karışan davranışı, kısacası her şey, her şey fazla gecikmemesi gerektiğini gösteriyordu. Sonra yalan söylemenin işkencesi, Fanny'ye uydurduğu bahaneler, Sapho'nun öpüşlerinden sonra sessiz, kekeme bir aşka dönmenin bir tür saygısızlığı.</p>
</body>
</html>
