<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">III</h1>

  <p class="normal">"Bu kez buldum sanırım. Amsterdam sokağı, garın karşısı. Üç oda ve büyük bir balkon. Sen bakanlıktan döndükten sonra gidip bir bakalım istersen. Çok yüksek, beş kat, ama sen beni taşırsın. Anımsıyorsun, değil mi, öyle hoştu ki..." Çok eğlendirmişti onu bu anı, ona sürtünüyor, boynuna sarılıyor, eski yeri arıyordu, kendi yerini.</p>

  <p class="normal">İki kişi bir oldu mu, otel odalarında, mahallenin gelenekleriyle, merdivenlerde saçları fileli, ayakları terlikli satılık kadınların sürtünmeleriyle, gerisinde başka çiftlerin uğuldadığı bu kâğıt bölmelerle, anahtar, şamdan ve potinlerin iç içeliğiyle, yaşam çekilmez oluyordu. Fanny için değil elbet; Jean yanında olduktan sonra, çatı da, bodrum da, hatta lağım da yuva kurmaya elverişliydi onun için. Ama Jean'ın yalnızken pek düşünmediği kimi yakınlıklar, seven adamı ürkütüyordu. Bu bir gecelik bir arada yaşamalar onu rahatsız ediyor, kendi yaşamının onurunu lekeliyor, hayvanat bahçesinde insan aşkının bütün devinimlerine, bütün anlatımlarına öykünen maymunların uyandırdığı hüznü ve tiksintiyi veriyordu ona. Günde iki kez Saint Michel bulvarındaki lokantaya, kendisini tanımasalar bile, bir yıldır yüzüne alışmış olan üniversitelilerle, güzelsanatlar öğrencileriyle, ressamlarla, mimarlarla dolup taşan büyük salona gitmek de canını sıkıyordu.</p>

  <p class="normal">Kapıyı ittiği zaman, Fanny'nin üstüne dikilen tüm o gözler yüzünü kızartıyor, bir kadınla birlikte olan tüm delikanlıların sinirli huzursuzluğuna kapılıyordu; bakanlıktaki bir şefine ya da bir hemşerisine rastlamaktan da çok korkuyordu. Sonra bir de tutumluluk sorunu giriyordu işin içine, Fanny akşam yemeğinin hesabını eline alıp gözden geçiriyor, her seferinde de:</p>

  <p class="normal">"Ne kadar pahalı!" diyordu. "Kendi evimiz olsa, ben evimi üç gün idare ederdim bu parayla."</p>

  <p class="normal">"İyi ya, bize engel olan yok ya!"</p>

  <p class="normal">Sonra bir ev aramaya başladılar.</p>

  <p class="normal">Bir tuzaktı bu. Herkes, en iyiler, en dürüstler bile, aile eğitiminin, baba ocağı ılıklığının içlerine doldurduğu o temizlik içgüdüsüne, o "yuva" sevgisine kapılarak bu tuzağa düşmüşlerdir.</p>

  <p class="normal">Amsterdam sokağındaki daire hemen kiralandı, odaları yan yana olmakla birlikte çok sevimli bulundu. Mutfakla yemek odası, bir İngiliz meyhanesinden gelen bulaşık suyu ve klor kokularıyla dolu, küflü bir arka avluya bakıyordu, yatak odası gece gündüz yük katarlarının, kamyonların, kiralık arabaların, omnibüslerin, karşıda kirli su rengi camlı çatısı yükselen Batı garının tüm patırtılarıyla sarsılan, dik, gürültülü bir sokağın üzerindeydi. İşin hoş bir yanı varsa, o da trenin kapılarında, Saint-Cloud'nun, Ville-d'Avray'in, Saint-Germain'in, Seine kıyılarının yeşil istasyonlarının nerdeyse taraçalarının altında olduğunu bilmeleriydi. Geniş, işe yarar bir taraçaları vardı, eski kiracılar cömert insanlarmış, çizgili tok bezler gibi boyanmış bir çinko gölgelik bırakmışlardı, gölgelik kış yağmurlarının hışırtısı altında sırılsıklam ve kasvetliydi, ama bir de yaz geldi mi burada, açık havada, akşamları bir dağ köşkündeymişçesine sofraya oturmak hoş olacaktı.</p>

  <p class="normal">Sıra mobilyalara geldi. Jean eve yerleşme tasarısını memlekettekilere bildirince, bir bakıma evin kâhya kadını olan Divonne yenge gerekli parayı yolladı; mektubunda da yakında ayrıca bir dolap, bir komodin, bir de Paris'teki oğul için "Rüzgârlı Oda"dan çıkarılan bir hasır koltuk yollanacağını bildiriyordu.</p>

  <p class="normal">Castelet'de, bir koridorun sonunda bulunan o oda geliyordu gözlerinin önüne, hiç oturulmazdı orada, kapalı pancurları bir demir çubukla bağlıydı, kapısı sürgülüydü, mistral yelinin altında bir deniz kulesi kulübesi gibi çatırdadığı için böyle boş bırakmışlardı. Eski eşyalar, yeni kuşakların yeni şeyler aldıkça geçmişe bıraktıkları nesneler yığılırdı buraya.</p>

  <p class="normal">Ah! Divonne o hasır koltuğun ne garip uyku kestirmelere yarayacağını, Empire konsolun çekmecelerinin Hint ipeklisinden eteklerle, dantelli kadın donlarıyla dolacağını bir bilseydi... Ama Gaussin'in bu konudaki üzüntüleri, yerleşmenin ufak tefek binlerce hazzı arasında eriyip gidiyordu.</p>

  <p class="normal">Daireden çıktıktan sonra, hava iyice kararmadan, kol kola alışverişe gitmek, bir kenar mahalle sokağında yemek odası eşyaları –bir büfe, bir masa, altı iskemle– ya da pencere ve yatak için kalın bezden, çiçekli perdelikler seçmek öyle eğlenceliydi ki, Jean her şeyi gözü kapalı kabul ediyordu; ama Fanny onun yerine de bakıyor, iskemleleri deniyor, masanın kanatlarını kaydırıyor, alışverişte büyük bir ustalık gösteriyordu.</p>

  <p class="normal">Fanny küçük bir aile için tam bir mutfak takımının, sonuncusu sabah çikolatası için mine kaplamalı olan beş tencerenin fabrika fiyatına saldığı dükkânlar biliyordu; bakır kap almıyorlardı hiç, temizlenmesi uzun sürerdi. Sonra çorba kaşıkları da içinde olmak üzere, altı çatal bıçak takımıyla, İngiliz çinisinden, hem sağlam hem de iç açıcı iki düzine tabak, üstelik hesaplanmış, hazırlanmış, paketlenmiş bir oyuncak bebek kap kacağı gibi. Çarşaflar, havlular, sofra ve tuvalet örtüleri için iyi bir satıcı biliyordu. Roubaix'deki büyük bir fabrikanın temsilcisiydi o satıcı, ayda şu kadar para ödedin mi işin görüldü demekti; hep vitrinlerdeydi gözleri, Paris'in durmamacasına köpükler içinde kıyılara attığı şu molozların, kaza kalıntılarının peşindeydi, bir de bakıyordun, Clichy bulvarında, çocuk yiyen devin yedi kızını içine alabilecek kadar geniş, nerdeyse yeni, üstelik de çok güzel bir kelepir yatak buluveriyordu sana.</p>

  <p class="normal">Daireden çıktıkça Jean da alışveriş yapmayı deniyordu; ama hiçbir şeyden anladığı yoktu, ne hayır demesini biliyordu, ne elleri boş gitmesini. Almasını sevgilisinin söylediği, yerini de belirttiği bir tuzluk takımını almak için bir eskiciye giriyor, satılmış takımın yerine, süslü püslü bir salon avizesiyle dönüyordu, bu da hiçbir işe yaramıyordu, salonları yoktu ki.</p>

  <p class="normal">Fanny onu avutmak için:</p>

  <p class="normal">"Verandaya koyarız..." diyordu.</p>

  <p class="normal">Sonra ölçüp biçmenin tadı, bir eşyanın yeri üzerinde tartışmalar; sonra bunca önlem alınmasına, alınacak şeylerin tam bir listesi yapılmasına karşın, yine bir şeylerin unutulduğu anlaşılınca, şaşkın şaşkın tavana doğru kalkmış kollar, çığlıklar, çılgın kahkahalar.</p>

  <p class="normal">Rende de bu unutulanlar arasındaydı. Rende olmadan ev yaşamına başlanılabilir miydi?</p>

  <p class="normal">Sonra, her şey alınıp yerli yerine konulduktan, perdeler takıldıktan, yeni lambanın fitili tutuşturulduktan sonra, yerleşme gününün akşamı ne güzel akşamdır. Yatmalarından önce üç odanın üçü de gözden geçirildikten sonra, Jean kapıyı sürgülerken ona ışık tutan Fanny nasıl da gülüyordu: "Bir daha çevir, bir daha... iyi kapat... İyiden iyiye kendi evimizde olalım."</p>

  <p class="normal">Yeni bir yaşam başladı böylece, çok hoş bir yaşam. Jean işinden ayrılınca, hemen evinde olmak, terliklerini giyip ateşin başına geçmek için acele ediyor, çabucak dönüyordu. Sokağın kara çamurları arasında ilerlerken, sıcak ve aydınlık odalarını düşlüyordu. Eski taşra eşyaları da evi şenlendiriyordu, Fanny başlangıçta bunları gereksiz saymıştı, ama şimdi çok güzel duruyorlardı; hele dolap, taşra şenliklerini, çiçekli ceketler giymiş çobanları, kaval, darbuka sesleriyle yapılan dansları gösteren resimli panolarıyla, On altıncı Louis zamanından kalma bir mücevherdi. Çocuk gözlerine dost görünen bu eski, modası geçmiş nesnelerin varlığı ona baba ocağını anımsatıyor, rahatlığını tattığı yeni evini kutsallaştırıyordu.</p>

  <p class="normal">Jean kapının çıngırağına dokunur dokunmaz, Fanny koşup geliyordu hemen, bakımlıydı, yosmaydı, kendisinin de söylediği gibi "tam kıvamında"ydı. Dümdüz, ama iyi bir terzi patronu üzerine biçilmiş, kara, yün bir giysi, tuvaletler giymiş bir kadının sadeliği; kol uçları kıvrık, geniş, ak bir önlük. Evet, önlüğü de vardı, mutfağa kendisi bakıyordu çünkü, yalnız elleri çatlatan, biçimlerini bozan ağır işleri bir gündelikçi kadına yaptırmaktaydı.</p>

  <p class="normal">Çok iyi anlıyordu mutfak işlerinden, birçok yemek biliyordu. Sonra, akşam yemeği bitip de ak önlük mutfağın kapatılmış kapısının ardına asıldıktan sonra, sızılı, tutkulu kontralto sesiyle söylediği halk türküleri gibi çeşitli Kuzey ya da Güney yemekleriydi bunlar.</p>

  <p class="normal">Aşağıda sokak uğulduyor, sel olup akıyordu. Soğuk yağmur, verandanın çinkosu üzerinde inleyip duruyordu; Gaussin ayaklarını ateşe verip koltuğuna yayılıyor, karşıya, istasyonun camlarına, güçlü lambaların ak ışığı altında eğilip yazı yazan memurlara bakıyordu.</p>

  <p class="normal">Rahattı, öyle bırakıvermişti kendini. Âşık mıydı? Hayır; ama kendisini saran aşktan, bu hiç değişmeyen sevgiden dolayı minnettardı. Nasıl olmuştu da bir alışma, herhangi bir köstek korkusuyla –şimdi gülüyordu bu korkuya– uzun zaman bu mutluluktan yoksun bırakmıştı kendini? Sağlığını da tehlikeye atarak kadından kadına dolaştığı zamankinden daha temiz değil miydi şimdi yaşamı?</p>

  <p class="normal">İlerisi için hiçbir tehlike yoktu. Yaklaşık üç yıl sonra gideceği zaman, ayrılış kendiliğinden, sarsıntısız olacaktı. Fanny'ye de söylemişti; ölümden, uzak ama şaşmaz bir alınyazısından söz eder gibi konuşuyorlardı bunu. Yalnız yaşamadığını öğrendikleri zaman evdekilerin kapılacağı üzüntü, babasının çok sert ve çok çabuk alevlenen öfkesi kalıyordu kala kala.</p>

  <p class="normal">Ama nasıl öğrenebilirlerdi ki? Jean Paris'te kimseleri görmüyordu. Babası, memlekettekilerin deyimiyle "konsolos", bütün yıl büyük toprakların başında bulunmak, bağlara karşı açtığı çetin savaşları sürdürmek için orada kalmak zorundaydı. Annesi kötürümdü, yardım edilmedikçe bir adım olsun atamazdı, evin yönetimini de, beklenmedik doğumları gücünü bir daha dönmemek üzere yok etmiş olan ikiz kız kardeşlerin, Marthe ile Marie'nin bakımını da Divonne'a bırakmıştı. Césaire amcaya, Divonne'un kocasına gelince, o kocaman bir çocuktu, tek başına yolculuk etmesine izin vermezlerdi.</p>

  <p class="normal">Fanny bütün aileyi tanıyordu şimdi. Jean, Castelet'den, altına ikizlerin de küçük parmaklarının kaba yazısıyla birkaç satır eklemeyi unutmadıkları bir mektup aldı mı omzunun üstünden o da okuyor, onunla birlikte duygulanıyordu. Oysa kendisi Fanny'nin yaşamına ilişkin hiçbir şey bilmiyordu, sormuyordu da. Gençliğin bilinçsiz, güzel bencilliği içindeydi, hiçbir kıskançlığı, hiçbir kaygısı yoktu. Kendi yaşamıyla doluydu, yüksek sesle düşünüyor, öteki ağzını bile açmazken, o her şeyini açığa vuruyordu.</p>

  <p class="normal">Günler, haftalar da mutlu bir huzur içinde akıp gidiyordu böylece, bir ara ikisini de, ama değişik biçimlerde üzen bir olayla bulandı bu yaşam. Fanny gebe kaldığını sandı, bunu da öyle bir sevinçle söyledi ki Jean bu sevinci paylaşamadı. Korkuyordu doğrusu. Bir çocuk, hem de bu yaşta!.. Ne yapacaktı onu? Tanıması gerekir miydi? Bu kadınla kendisi arasında ne büyük bir güvenceydi bu, ilerisi için ne büyük bir karışıklıktı!</p>

  <p class="normal">Birdenbire, bağlandığı zincir geldi gözlerinin önüne, ağırdı, soğuktu, mühürlüydü. İkisi de pek uyumuyordu geceleri; büyük yataklarında yan yana, birbirlerinden fersah fersah ötelerde, gözleri açık, düşlere dalıyorlardı.</p>

  <p class="normal">Bereket versin, bu köksüz telaş bir daha yenilenmedi, güzelce kapalı, sakin yaşamlarına yeniden başladılar. Sonra kış bitip gerçek güneş geri dönünce, küçücük evleri daha da güzelleşti, taraça ve gölgelikle de büyüdü. Akşamları yemeklerini burada, kırlangıç ıslıklarının tırnak vurur gibi çizgi çizgi ettiği, yeşilimsi bir gökyüzü altında yiyorlardı.</p>

  <p class="normal">Sokak, sıcak soluklarını, komşu evlerin gürültülerini yolluyordu; ama en ufak esinti bile onlar içindi, dizlerini birbirlerine geçirip hiçbir şeyi görmez oluyor, saatlerce kendilerinden geçiyorlardı. Jean, Rhône kıyısında da buna benzer geceler anımsıyor, çok sıcak, çok uzak ülkelerde konsolosluklar, demir almış gemi güverteleri düşlüyordu, orada da meltemin soluğu çadırın perdesini titreten bu uzun soluk gibi olacaktı. Dudakları üzerinde görünmez bir okşayış "Beni seviyor musun?" diye fısıldadığı zaman, yanıt vermek için hep çok uzaklardan geliyordu: "Ya, evet, seni seviyorum." Çok genç erkeklerle düşüp kalkmak böyledir işte, fazla doludur kafaları.</p>

  <p class="normal">Aynı balkon üzerinde, çiçeklerle çelenklenmiş bir demir parmaklıkla kendilerinden ayrılmış bir başka çift cıvıldaşıyordu. Bay ve Bayan Hettéma'lardı bunlar, evliydiler, çok şişman insanlardı, öpüşleri tokatlar gibi şaklardı. Tam bir yaş, beğeni ve ağırlık uygunluğu içinde çok güzel bir çift oluşturmuşlardı; gençliklerinin sonuna gelmiş olan bu sevgililerin, ikisi birlikte, alçacık bir sesle, korkuluğa yaslanarak, eski, içli romanslar söyleyişlerini işitmek içini bir tuhaf ediyordu insanın...</p>

  <p class="indentmetinitalik">Duyuyorum, iç çekiyor karanlıkta,</p>

  <p class="indentmetinitalik">Ne güzel düş! Uyuyayım, bırakın.</p>

  <p class="normal">Fanny çok hoşlanıyordu onlardan, onları tanımak isterdi. Hatta bazı bazı komşu kadınla o, bölmenin kararmış demiri üzerinden, birbirlerine tutkun ve mutlu kadınların gülümseyişlerini yolluyorlardı; ama erkekleri, tüm erkekler gibi kaskatı duruyor, konuşmuyorlardı.</p>

  <p class="normal">Jean bir ikindi üzeri Orsay rıhtımından dönmekteydi. Royale sokağın köşesinden kendisine seslenildiğini duydu. Çok güzel bir gündü, Bois saatine doğru, güzel bir günbatımında dünyada bir eşi daha bulunmayan bu bulvar dönemecinde, içinde Paris'in sevince gömüldüğü sıcacık bir ışık vardı.</p>

  <p class="normal">"Oturun şöyle, güzel gençlik, oturun da bir şeyler için... size bakmak gözlerime zevk veriyor."</p>

  <p class="normal">İki iri kol Jean'ın kavrayıp üç sıra masayla kaldırımı kaplayan bir kahvenin tentesi altına oturtmuştu. O da hiç sesini çıkarmıyordu, çevresinde çizgili ceketli, yuvarlak şapkalı taşralılar, yabancılar kalabalığının merakla Caoudal adını fısıldaması koltuklarını kabartıyordu.</p>

  <p class="normal">Heykeltıraş, asker bedenine, subay rozetine pek yakışan bir absent kadehinin başına oturmuştu, yanında da daha dün gelmiş olan mühendis Déchelette vardı, hep aynıydı, yüzü yağız ve sarıydı, çıkık elmacık kemikleri, ufak, iri gözlerine, Paris'i içine çeken obur burnuna bir güç veriyordu. Delikanlı oturur oturmaz, Caoudal gülünç bir öfkeyle onu gösterdi:</p>

  <p class="normal">"Bak şu hayvana, nasıl, güzel, değil mi," dedi. "Bir zamanlar benim de bu yaşta olduğumu, benim de saçlarımı böyle kıvırdığımı düşünüyorum da... Ah gençlik!.. gençlik..."</p>

  <p class="normal">Déchelette dostunun tutkusunu bir gülümsemeyle selamladı:</p>

  <p class="normal">"Yine mi?" dedi.</p>

  <p class="normal">"Dostum, gülme... Neyim varsa, neysem, hepsini, madalyaları, nişanları, Enstitü'yü, hepsini, hepsini verebilirim bu saçlara, bu güneş rengine karşılık..."</p>

  <p class="normal">Sonra birden Gaussin'e döndü:</p>

  <p class="normal">"Sapho'yu ne yaptınız?" dedi. "Görünmez oldu artık."</p>

  <p class="normal">Jean'ın gözleri büyüdü, hiçbir şey anlamamıştı.</p>

  <p class="normal">"Onunla değil misiniz artık?" Sonra Jean'ın şaşkınlığını görünce sinirli bir sesle ekledi: "Sapho işte canım... Fanny Legrand… Villie d'Avray'de..."</p>

  <p class="normal">"Ha! Bitti o iş, çoktan bitti..."</p>

  <p class="normal">Nasıl gelmişti bu yalan diline? Sevgilisine verilen bu Sapho adını işitince bir tür utanç, huzursuzluk duyduğundan; başka erkeklerle onu konuşmanın rahatsızlığından, belki bir de ayrıldığını bilmedikçe söylemeyecekleri şeyleri öğrenmek istediğinden...</p>

  <p class="normal">Déchelette Madeleine merdivenini, çiçek pazarını, iki yeşil demet arasında bulvarların uzanışını yeniden görmenin sarhoşluğu içindeydi. Dalgın dalgın:</p>

  <p class="normal">"Sapho mu?.. O hâlâ kocamadı mı?" diye sordu.</p>

  <p class="normal">"Geçen yıl gelmişti size, nasıl anımsamazsınız! Fellah gömleğinin içinde bir içim suydu. Sonra bir de Langlois'da bir güz günü bu güzel delikanlıyla yemek yerken görmeliydiniz, on beş günlük bir gelin derdiniz."</p>

  <p class="normal">"Kaç yaşında peki? Bizim tanıdığımızdan beri..."</p>

  <p class="normal">Caoudal hesaplamak için başını kaldırdı: "Kaç yaşında mı? Kaç yaşındaydı?.. Durun bakalım, '53'te, heykelime modellik ederken on yedisindeydi... Şimdi '73'teyiz. Buna göre hesaplayın." Gözlerinde bir ışık parladı birdenbire: "Ah, yirmi yıl önce bir görmeliydiniz onu! Uzun, ince, dudakları yay gibi, alnı dümdüz... Kollar, omuzlar azıcık zayıfçaydı, ama bu da Sapho'nun<sup class="calibre3"><a href="../Text/Sapho_split_018.html#footnote-100-2" id="footnote-100-2-backlink">[2]</a></sup> yanmışlığına iyi gidiyordu. Sonra kadınlığı, metresliği... Sonra bu tendeki hazlar, o ateş taşından, o bir notası bile eksik olmayan klavyeden çıkarılan tüm sesler... La Gournerie'nin dediği gibi, topu birden..."</p>

  <p class="normal">Jean'ın yüzü çok solgunlaşmıştı: "O da sevgilisi miydi?" diye sordu.</p>

  <p class="normal">"La Gournerie mi? Hem de nasıl, az mı acı çekmiştim o yüzden... Dört yıldır karı koca gibi yaşıyorduk, dört yıldır üzerine titriyordum, dört yıldır her istediğini yerine getirebilmek için akla karayı seçiyordum... şan hocaları, piyano hocaları, binicilik hocaları, daha ne bileyim? Sonra, ben onu Ragache balosundan dönerken ırmaktan çıkarıp götürdükten, iyice parlattıktan, ince taştan yontup adam ettikten sonra, o dize dizicisi gelip elimden aldı, her pazar oturduğu dost sofrasından kaldırıp götürdü onu!"</p>

  <p class="normal">Sesinde hâlâ titreyen o eski aşk kinini kovmak istercesine, güçlü bir soludu, sonra daha sakin bir tavırla sürdürdü sözlerini:</p>

  <p class="normal">"Alçaklığının hayrını da görmedi ya... Üç yıllık ev yaşamları cehennem oldu. Bu çıtkırıldım ozan, cimrinin, kötü yüreklinin, manyağın biriydi. Birbirlerini öyle bir boyarlardı ki bir görmeliydiniz! Evlerine gittiniz mi Fanny'nin alnını sargılı, ötekinin suratını tırnaklarla hurdahaş olmuş bulurdunuz... Ama en güzeli, ozan bozuntusu Fanny'i bırakmak istediği zaman oldu. Fanny ona kene gibi yapışıyor, ardına düşüyor, kapısını kırıyor, paspasının üstüne yatıp kapıda bekliyordu. Kış ortasında bir gece tüm arkadaşlarıyla Farcy'ye gitmiş, o da aşağıda tam beş saat beklemişti... Yürekler acısı! Ama bizim ağıt ozanının kılı bile kıpırdamıyordu, ondan kurtulmak için polise başvurduğu güne kadar da kıpırdamadı. Efendi adamdı kısacası. Sonra, çok ince bir son olarak, kendisine gençliğinin, aklının, etinin en iyi yanını vermiş olan bu güzel kıza teşekkür olarak da zavallının üzerine kinle, salyalı dizelerle, ilençlerle, iniltilerle dolu <span class="ideitalik">Aşk Kitabı'</span>nı, en iyi yapıtını boşalttı."</p>

  <p class="normal">Gaussin sırtını kamburlaştırmış, kımıldamadan dinliyor, önüne getirilen içkiyi uzun bir kamışla, azar azar içine çekiyordu. Sanki önüne bir zehir koymuşlardı da yüreğinden bedeninin derinliklerine kadar her yanını donduruyordu.</p>

  <p class="normal">Havanın çok güzel olmasına karşın titriyor, solgun uzaklıklarda gidip gelen arabaları, Madeleine'in önünde durmuş bir sulama arabasını, yumuşak toprakta pamuk üzerindeymişçesine sessizce giden taşıtların çaprazlanışını görüyordu. Paris'te gürültü diye bir şey kalmamıştı şimdi, masada söylenenlerden başka hiçbir gürültü yoktu. Şimdi de Déchelette konuşuyordu işte, şimdi de o boşaltıyordu zehiri:</p>

  <p class="normal">"Ne dayanılmaz şeydir bu ayrılmalar!" Déchelette'in sakin, alaylı sesi bir tatlılık, sonsuz bir acıma havasına bürünüyordu. "Yıllar boyu bir arada yaşamışsınız, yan yana uyumuşsunuz, düşleriniz, terleriniz birbirine karışmış. Her şeyi söylemişsiniz birbirinize, her şeyi vermişsiniz. Alışkanlıklar edinmişsiniz, konuşma, yaşama biçimleri edinmişsiniz, yüzlerinizdeki çizgiler bile benzeşmeye başlamış. Tepeden tırnağa birbirinize bağlısınız. Tümüyle birbirinize yapışmışsınız kısacası! Sonra birden birbirinizi bırakıyor, birbirinizden kopuyorsunuz. Bunu nasıl yaparlar? Nasıl bulurlar o cesareti? Hiçbir zaman başaramam ben bunu. Evet, aldatılsam da, alçaltılsam da, gülünçleştirilsem, çamurlara bulanıp kirletilsem de kadın ağladı mı, 'Kal' dedi mi gitmezdim. İşte bunun için, yatağıma kadın aldım mı bir geceliğine alırım. Yaşlı Fransa'nın da söylediği gibi, yarın diye bir şey yoktur. Ya da evlenirsin. Böylesi daha kesin, daha temizdir."</p>

  <p class="normal">"Yarın diye bir şey yoktur, yarın diye bir şey yokmuş! Çok rahat konuşuyorsun sen. Bir gecede doyulamayacak kadınlar vardır. Örneğin bu kadın..."</p>

  <p class="normal">Déchelette rahat bir gülüşle:</p>

  <p class="normal">"Ben ona bir dakika bile vermedim," dedi. Zavallı tutkun, çok çirkin buldu Déchelette'in bu gülüşünü.</p>

  <p class="normal">"Gönlüne göre değildiniz demek," dedi Caoudal. "Yoksa... Ne kadındır o, sevdi mi yapışır insana. Eve de çok düşkündür. Ama yerleşmelerde şansı yoktur. Romancı Dejoie'yla oturdu, herif öldü. Ezano'ya gitti, o da evlendi. Sonra yakışıldı Flamant, şu gravürcü, eski model geldi –Fanny ya yeteneğe tutulmuştur, ya güzelliğe, başka türlüsüne tutulmadı hiç–, o adamın tüyler ürpertici serüvenini de biliyorsunuz."</p>

  <p class="normal">"Hangi serüven?" diye sordu Gaussin, çok boğuk çıktı sesi, birkaç yıl önce Paris'i heyecana boğan aşk dramını dinlerken, kamışını yeniden emmeye başladı.</p>

  <p class="normal">Gravürcü yoksul bir adamdı, bu kadına tapıyordu; bırakılmak korkusuyla, onun lüksünü sürdürebilmek için sahte banknotlar yapmış, foyası hemen ortaya çıkmıştı, sevgilisiyle birlikte deliğe tıkılmış, on yıllık hapis cezasıyla kurtulmuştu, Fanny de, suçsuzluğu kanıtlanıncaya kadar, yaklaşık altı ay Saint-Lazare'da yatmıştı.</p>

  <p class="normal">Caoudal, Déchelette'e –o da bulunmuştu duruşmada– Fanny'nin o küçük Saint-Lazare başlığı altında, hem çok güzel, hem gözü pek olduğunu, gözünde bir damla yaş görülmediğini, erkeğine sonuna kadar sadık kaldığını anımsatıyordu. Sonra o moruk başyargıca verdiği yanıt, sonra taşların bile içini sızlatacak bir sesle, "Üzülme caniko... Güzel günler yine gelecek, çok sevineceğiz daha!" diye seslenerek jandarmaların üç köşeli şapkaları üzerinden Flamant'a yolladığı öpücük. Tüm bunlar zavallı kızı bir evde, bir erkekle yaşamaktan tiksindirmişti ne de olsa.</p>

  <p class="normal">"O gün bugün seçkinler dünyasında yaşadı, aylık, haftalık sevgililer tuttu, hiçbir zaman da tek sanatçı almadı koynuna. Öyle bir korkar ki sanatçılardan. Yanılmıyorsam, hâlâ görüştüğü tek sanatçı benim. Arada sırada atölyeye uğrayıp bir sigaramı içerdi. Sonra aylarca sözünü duymadım, sonra bir gün bu güzel çocukla yemek yerken, ağzına üzümler verirken gördüm. Sapho yine kaptırmış yakayı dedim kendi kendime."</p>

  <p class="normal">Jean daha fazlasını dinleyemedi. İçine çektiği tüm zehirin kendisini öldürdüğünü duyuyordu. Az önceki soğuktan sonra şimdi de bir yanma başlamıştı, göğsünü burkuyor, iyice ısınmış bir sac gibi çatlamaya hazır olan, uğuldayıp duran başına yükseliyordu. Arabaların tekerlekleri arasında sendeleyerek geçti yolu. Arabacılar bağırıp duruyordu. Kime kızıyordu bu budalalar?</p>

  <p class="normal">Madeleine pazarından geçerken, bir eliotrop kokusu, sevgilisinin en sevdiği koku, içini bulandırdı. Kaçmak için adımlarını sıklaştırdı, yaralanmıştı, öfkeliydi, yüksek sesle düşünüyordu:</p>

  <p class="normal">"Sevgilim! Evet ya, güzel bir süprüntü işte. Sapho, Sapho... Tam bir yıl bununla yaşadım demek!" Onu küçük gazetelerde başka orospu adları arasında, o kaba Gotha almanağında da gördüğünü anımsıyor, öfkeli öfkeli yineliyordu: Sapho, Caro, Phryné, Jeanne de Poitiers, Le Foque...</p>

  <p class="normal">Kadının yaşamı, yüz kızartıcı adının beş harfiyle birlikte, bir lağım akıntısı biçiminde gözlerinin önünden geçiyordu. Caoudal'in atölyesi, La Gournerie'nin evinde tepinmeler, ozanın gittiği pis yerlerin kapısında ya da paspasın üstünde gece nöbetleri. Sonra yakışıklı gravürcü, kalpazan, duruşma, sonra kendisine çok yakışan ufacık hapishane başlığı, sonra kalpazana yolladığı öpücük: "Üzülme caniko..." Caniko! Kendisine de aynı adla, aynı okşayışla... Ne büyük yüz karası! Ah!.. bütün bu pislikleri bir güzel süpürecekti. Bu eliotrop kokusu, solgun leylak rengi bir alacakaranlık içinde hep arkasından geliyordu.</p>

  <p class="normal">Birdenbire, pazarı bir gemi güvertesi gibi adımlayıp durduğunu ayrımsadı. Yeniden başladı ilerlemeye, çabucak Amsterdam sokağına geldi, kararı karardı: Kovacaktı bu kadını evinden, hiçbir açıklamada bulunmadan sokağa atacaktı, ardından adının pisliğini tükürecekti. Kapıda duraladı, düşündü, birkaç adım daha yürüdü, Fanny bağıracak, hıçkıracak, tüm o kaldırım sözcüklerini, oradaki, Arcade sokağındaki gibi, evden taşıracaktı...</p>

  <p class="normal">Mektup mu yazsaydı? Evet, öyle, yazmak, hesabını zehir zemberek dört sözcükle görmek daha iyiydi. Yeni yakılan gaz fenerinin ışığı altında ıssız ve donuk bir İngiliz meyhanesine girdi, kirli bir masaya oturdu, tek müşteri ölü suratlı bir sokak kızıydı, isli som balığı yiyor, bir şey içmiyordu. Jean bir bardak bira istedi, elini bile sürmeden yazmaya başladı. Ama bir sürü sözcük üşüşüyordu beynine, hepsi birden, aynı zamanda çıkmak istiyorlardı, bozulmuş, pıhtılaşmış mürekkep de ağır ağır, kendi keyfince çiziyordu.</p>

  <p class="normal">İki üç mektuba başlayıp yırttı, yazmadan gidecekti en sonunda, bu sırada yanı başında, dolu ve aç bir ağız çekine çekine, "İçmeyecek misiniz? Acaba?" diye sordu. Jean evet diye işaret etti. Kadın hemen yumuldu bardağa, bir dikişte boşaltıverdi, bu dikiş, cebinde ancak açlığını dindirecek kadar bir parası olan, yiyeceğini bir damla birayla ıslatamayan zavallı kadının umutsuz durumunu çok iyi belirtiyordu. Bir acıma uyandı içinde, bu duygu onu yatıştırdı, birdenbire bir kadın yaşamının acıları konusunda ışık tuttu ona, üzüntüsünü daha insanca düşünüp daha insanca yargılamaya başladı.</p>

  <p class="normal">Doğrusunu söylemek gerekirse, Fanny ona yalan söylemiş değildi; yaşamı hakkında hiçbir şey bilmemesi, buna hiçbir zaman kulak asmamış olmasındandı. Başına kaktığı neydi? Saint Lazare'de geçen günleri mi? Ama beraat ettirdiklerine, hapisten çıkınca da nerdeyse utku kazanmış bir insan gibi karşıladıklarına göre... Öyleyse ne? Kendinden önceki erkekler mi? Bunu bilmiyor muydu ki? Bu sevgililer adları bilinen ünlü kişilerdir diye, onlarla karşılaşabilir, konuşabilir, vitrinlerde resimlerini görebilir diye ona daha mı fazla kızması gerekirdi? Onları yeğ görmesini bir cinayet mi sayacaktı?</p>

  <p class="normal">Yavaş yavaş, varlığının derinliklerinde, onu bu büyük sanatçılarla paylaşmaktan, onu güzel bulmuş olduklarını duymaktan gelen, kötü, söylenmez bir gurur yükseliyordu. O yaşta hiçbir şeyden emin olamaz insan, hiçbir şeyi iyi bilmez. Kadını, aşkı sever, ama gözleri, görmüş geçirmişliği eksiktir, size sevgilisinin resmini gösteren genç tutkun, kendine güven verecek bir bakış, bir beğenme bekler. La Gournerie'nin şiirlerinde onu söylediğini, Caoudal'in onu mermerlere, bronzlara işlediğini öğreneli beri, Sapho'nun yüzü büyümüş, aylalanmış gibi geliyordu ona.</p>

  <p class="normal">Ama yine öfkeye kapılıyordu birden, düşüne düşüne bir bulvara kadar gelip oturduğu kanepeden ayrılıyor, tozlu haziran akşamında çocukların haykırışlarını, işçi kadınların gevezeliklerini duyuyordu; yeniden yürümeye, öfkeyle, yüksek sesle, kendi kendine konuşmaya başlıyordu. Ne güzel, Sapho heykeli, tüccarlar eline düşmüş heykel, her yerde sürüklenmiş, bir org havası gibi bayağı. Yüzyıllar içinde yuvarlana yuvarlana ilk güzelliği yakışıksız söylencelerle kir toplamış, bir tanrıça adıyken bir hastalık adı olmuş bu Sapho adı gibi. Tanrım, ne tiksindirici şeylerdi bütün bunlar!</p>

  <p class="normal">Böylece yürüyordu işte, bu düşünce anaforlarıyla, karşıt duygularla bir yatışıp bir köpürüyordu. Bulvar kararıp ıssızlaşmaktaydı. Sıcak havada pis, kekre bir koku sürükleniyordu. Geçen yıl, bütün gençlikle birlikte, Dejoie'nın, Quartier Latin romancısının, <span class="ideitalik">Cenderinette</span> yazarının mezarı üzerinde Caoudal'in yaptığı büstün açılışına geldiği mezarlığın kapısını gördü. Dejoie, Caoudal! Bu adlar iki saattir ne garip bir havaya bürünüyorlardı! Ve şimdi, işin hüzün verici alt yanlarını öğrendikten, Déchelette'den bu kaldırım evliliklerine verilen iğrenç adı duyduktan sonra, üniversiteli kızla küçük evinin öyküsünü ne kadar yalancı, ne kadar iç karartıcı buluyordu.</p>

  <p class="normal">Karanlık, ölüm dolaylarında daha da karardı, onu ürpertiyordu. Geri döndü, gecenin kanatları gibi sessiz dolaşan işçi ceketlerine, kirli camları, içinden çiftlerin geçtikleri, öpüştükleri sihirli lambanın büyük ışıklarını kesen pis evlerin kapılarında iğrenç eteklere sürtüne sürtüne. Saat kaç? Konak noktasına gelmiş bir yorgun at gibi bitkin buluyordu kendini; sağırlaşmış, bacaklarına inmiş acısından kala kala bu bitkinlik kalmıştı şimdi. Ah!.. yatmak, uyumak... Sonra, uyanınca, soğuk soğuk, hiç öfkelenmeden, şöyle diyecekti o kadına: "Bana bak, ne mal olduğu biliyorum artık senin. Bu ne senin suçun, ne de benim; ama artık bir arada yaşayamayız. Ayrılalım." Kovalanmaktan kurtulmak için de annesini, kız kardeşlerini kucaklamaya gidecek, Rhône'un yelinde, özgür ve canlandırıcı mistralde kötü düşünün pisliklerini, ürpertisini silkip atacaktı.</p>

  <p class="normal">Fanny bekleye bekleye yorgun düşüp yatmıştı, önünde, çarşafın üstünde açık bir kitap, lambanın altında, derin derin uyuyordu. O yaklaşınca da uyanmadı; Jean yatağın yanında ayakta durmuş, yeni bir kadına, evinde bulduğu bir yabancıya bakar gibi, merakla ona bakıyordu.</p>

  <p class="normal">Güzeldi, ah!.. güzeldi, kollar, gerdan, omuzlar, ince, sağlam, lekesiz, çatlaksız bir amberdendi. Ama bu kızarmış –belki okuduğu roman yüzünden, belki kaygıdan, bekleyişten kızarmış– gözkapaklarında, dinlenme sırasında gevşemiş, sevilmek isteyen kadının zorlu arzusuyla desteklenmez olmuş bu hatlarda ne büyük bir yorgunluk vardı, ne büyük açıklamalar vardı öyle! Yaşı, sürtmeleri, kaprisleri, erkeğe sıkı sıkı yapışmaları, sonra Saint-Lazare, dayaklar, gözyaşları, işkenceler, hepsi hepsi, görülüyordu, gözler önüne serilmiş bir durumdaydı; sonra hazzın, uykusuzluğun mosmor çürükleri; sonra bütün bir memleketin su aldığı bir kuyu ağzı gibi yıpranmış, yorulmuş alt dudağı çökerten tiksinti kıvrıntısı, sonra yaşlılık kırışıklarına yer vermek üzere etleri çözmeye başlamış kabarıklık.</p>

  <p class="normal">Uykunun bu ihaneti, çevresini kaplayan bu ölüm sessizliği, büyük ve kötüydü, görülen ve karanlıktaki kımıltılardan sezilen tüm dehşetiyle, gece vakti bir savaş alanı işte.</p>

  <p class="normal">Birden çocuklaşıverdi zavallı delikanlı, boğucu bir ağlama isteğiyle doldu içi.</p>
</body>
</html>
