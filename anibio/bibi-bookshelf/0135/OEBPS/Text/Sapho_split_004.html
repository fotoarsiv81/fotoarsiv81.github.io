<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">II</h1>

  <p class="normal">İki gün alıkoydu onu; sonra kadın, tatlı bir ten ve ince çamaşır duygusu bırakarak gitti. Kendi hakkında verdiği tüm bilgi, adı, adresi, bir de şu sözcüklerdi: "İstediğiniz zaman çağırın beni... her zaman hazır olacağım..."</p>

  <p class="normal">Küçücük, kibar, hoş kokulu kartının üzerinde şunlar yazılıydı:</p>

  <p class="ortayazi">FANNY LEGRAND<br class="chapter" />
  Arcade Sok. 6</p>

  <p class="normal">Jean bunu aynasının üzerine, son dışişleri balosunun çağrısıyla, Déchelette'in şenliğinin pırıl pınl izlencesi, yani o yıl gittiği iki seçkin çevre toplantısının arasına iliştirdi; sonra kadının bu hoş ve hafif koku içinde, birkaç gün boyunca şöminenin çevresinde kalan anısı, kokuyla birlikte eriyip gitti de Gaussin bu bir gecelik aşkı yenilemeyi düşünmedi; ağırbaşlı, çalışkandı, Paris'in insanı baştan çıkaran, sürükleyip götüren akıntılarına kapılmaktan da çok korkuyordu.</p>

  <p class="normal">Bakanlık sınavı aralıkta yapılacaktı. Bu sınava hazırlanmak için, topu topu üç ay kalmıştı önünde. Bundan sonra, konsolosluk dairesinin bürolarında üç dört yıllık bir staj başlayacaktı; sonra çok uzaklarda bir yerlere gidecekti. Bu ayrılık düşüncesinden ürktüğü yoktu; çünkü Avignon'un eski ailelerinden Gaussin d'Armandy'lerin geleneğine göre, büyük oğulun kendinden öncekilerden aldığı örnek, yüreklendirme ve ruhsal destekle dışişlerine girmesi gerekirdi. Genç taşralı için, Paris çok uzun bir yolculuğun ilk konak yerinden başka bir şey değildi; bu durum, dostluk alanında olduğu gibi aşk alanında da güçlü bir ilişki kurmasını önlüyordu.</p>

  <p class="normal">Déchelette'in balosundan bir iki hafta sonra bir akşam Gaussin lambasını yakmış, kitaplarını masasının üzerine getirmişti, hemen çalışmaya başlayacaktı, çekingence kapı vuruldu; açtı; güzel, açık renk tuvaletli bir kadın belirdi. Gaussin ancak peçesini kaldırdıktan sonra tanıdı onu.</p>

  <p class="normal">"Gördünüz mü, benim... yine geldim..." dedi kadın.</p>

  <p class="normal">Sonra Jean'ın yeni başladığı işe kaygıyla, huzursuzlukta baktığını görünce, "Yok yok, sizi rahatsız edecek değilim... anlarım böyle şeyleri..." dedi. Şapkasını çözdü. Bir <span class="ideitalik">Tour du Monde</span> cildi alıp oturdu, bir daha da kımıldamadı, okumaya dalmıştı görünüşte; ama Gaussin başını her kaldırışında, onun bakışıyla karşılaşıyordu.</p>

  <p class="normal">Onu hemen kollarına almaması için gerçekten gözüpek olması gerekirdi, çünkü basık alınlı, kısa burunlu küçücük başı, şehvetli dudaklarıyla, Mısırlı kadın paçavrası kadar ürpertici olmayan, tümden Paris işi giysisinin içinde gövdesinin yumuşak olgunluğuyla çok çekiciydi.</p>

  <p class="normal">Ertesi gün erkenden gitti, hafta içinde birçok kez yine geldi, her gidişinde de yüzü solgun, elleri soğuk ve donuk, sesi heyecandan kısılmış oluyordu.</p>

  <p class="normal">"Ah! Canını sıktığımı biliyorum," diyordu ona, "biliyorum seni yorduğumu. Daha gururlu olmam gerekirdi... Evet ya!.. Her sabah, buradan giderken, bir daha gelmemeye yemin ediyorum; sonra, akşam olunca, bir delilik gibi sarıyor içimi."</p>

  <p class="normal">Gaussin ona bakıyor, bu aşk ısrarı karşısında şaşırıyor, eğleniyordu. O zamana kadar tanıdıkları, birahane ya da sokak kadınları, bazı bazı genç ve güzel olsalar bile, budala kahkahalarının, aşçı kadın ellerinin, içgüdü ve konuşmalarındaki kabalığın tiksintisini bırakırlardı onda hep, gittiler mi hemen penceresini açardı. Saf çocuktu, tüm kadınların aynı hazzı verdiklerini sanırdı. Fanny'de bir hoşluk, gerçekten kadınca bir dikkatlilik buluşuna şaşıyordu bu yüzden, annesinin yanında gördüğü burjuva kadınlarından da üstündü, sanattan anlıyor, çok şeyler biliyor, bu da konuşmalarını ilginç kılıyor, çeşitlendiriyordu.</p>

  <p class="normal">Üstelik müzisyendi de, piyano çalıyor, biraz yorgun, düzensiz, ama yatkın bir kontralto sesiyle Chopin'den, Schumann'dan romanslar, şarkılar, Berrichon, Bourgignon, Picard havaları söylüyordu, geniş bir repertuarı vardı.</p>

  <p class="normal">Gaussin de müziğin, hemşerilerinin çok hoşlandıkları bu tembellik ve açık hava sanatının delisiydi, çalışma saatlerinde müzikle coşuyor, dinlenmelerinde de onunla ığralanıyordu. En çok bu yanını seviyordu Fanny'nin. Onun bir tiyatroda çalışmayışına şaşıyordu. Bir zamanlar Lyrique'te şarkı söylediğini öğrendi. "Ama uzun sürmedi... Çok sıkılıyordum..."</p>

  <p class="normal">Gerçekten de tiyatro kadınlarının önceden düşünülüp hazırlanmış yapay tavırlarının hiçbiri yoktu onda; kasılma ve yalandan en ufak bir iz bile taşımıyordu. Yalnız dışarıdaki yaşamının üzerine bir gizlem perdesi çekmişti, en tutkulu saatlerde bile sürdürüyordu bu gizlemi, sevgilisi de bu gizlemin derinliklerine inmeye çalışmıyordu, ne kıskançlık duyuyordu, ne merak, söylenen saatte gelecek mi diye saate baktığı bile yoktu, bekleyiş duygusundan, insanın göğsünde istek ve sabırsızlığı çalan o zorlu vuruşlardan habersizdi.</p>

  <p class="normal">O yıl yaz çok güzel geçtiğinden, arada sırada Paris dolaylarının güzel köşelerini bulmaya çıkıyorlardı, Fanny tüm ayrıntılarıyla biliyordu bu yerleri. Banliyö istasyonlarının kalabalık, gürültülü akıntısına katılıyor, koru ve su kıyılarında yemek yiyor, yalnız fazla gidilip gelinen kimi yerlerden uzak duruyorlardı. Jean bir gün Vaux-de-Cernay'e gitme önerisinde bulundu. "Yok, yok... oraya gitmeyelim," dedi Fanny, "bir sürü ressam vardır orada..."</p>

  <p class="normal">Jean, onun sanatçılardan hoşlanmayışının aşklarına başlangıç olduğunu anımsadı. Nedenini sordu. "Her şeyi şişirerek anlatan, kaçık, anlaşılmaz insanlardır," dedi Fanny. "Beni çok üzdüler..."</p>

  <p class="normal">Jean karşı çıkıyordu:</p>

  <p class="normal">"Ama sanat güzel şeydir. Yaşamı genişletip güzelleştirmede sanat gibisi yoktur."</p>

  <p class="normal">"Caniko, işin aslına bakarsan, güzel olan, senin gibi basit ve doğru olmak, yirmi yaşında bulunmak ve iyi sevişmek..."</p>

  <p class="normal">Yirmi yaş! Bu canlılığıyla, bu her zaman hazır, her şeye gülen, her şeyi hoş bulan tutumuyla onu görenler, kendi yaşının bundan fazla olduğunu söyleyemezlerdi.</p>

  <p class="normal">Bir akşam, bayramdan bir gün önce, Chevreuse vadisine, Saint Clair'e gittiler, oda bulamadılar. Vakit de geçmişti, komşu köye gidebilmek için karanlıkta, korular içinde bir fersahlık bir yol yürümek gerekiyordu. En sonunda, duvarcıların uyuduğu ambarın dibinde, boş kalmış bir germe yatakta kalabilecekleri söylendi.</p>

  <p class="normal">"Gidelim," dedi Fanny gülerek. "Daha iyi, yoksulluk günlerimi anımsarım."</p>

  <p class="normal">Demek yoksulluğu da tanımıştı.</p>

  <p class="normal">Duvar oyuğunda bir gece lambası tüten, kireçle sıvanmış büyük odada, el yordamıyla, dolu yataklar arasında ilerlediler; sonra bütün gece, sarmaş dolaş, öpüşlerini, gülüşlerini boğdular, iş ceketleri, ağır işçi postalları Parisli kadının ipek giysisinin, incecik botlarının yanında duran yoldaşlarının horultularını, yorgunluktan inleyişlerini duydular.</p>

  <p class="normal">Şafak vakti, geniş kapının dibinde bir kedi deliği açıldı, yatak çarşaflarına, çiğnenmiş toprağa ak bir ışık çizgisi vurdu, boğuk bir ses, "Hey! Ahbaplar..." diye bağırdı. Sonra yeniden kararan ambarda isteksiz ve ağır bir kımıltı, esnemeler, gerinmeler, kaba öksürükler, insanları uyanan bir odanın hüzünlü sesleri duyuldu; Limoge'lular ağır ağır, sessiz sessiz, birer birer gittiler, güzel bir kadının yanı başında uyuduklarının farkına bile varmadılar.</p>

  <p class="normal">Onların arkasından Fanny de kalktı, el yordamıyla giysisini giydi, çabucak saçlarını topladı: "Sen kal," dedi. "Ben şimdi dönerim..." Az sonra, bir kucak dolusu, çiğe batmış kır çiçeğiyle döndü. Çevrelerindeki havayı yeniden canlandıran bu hoş kokulu sabah bitkileri serinliğini yatağın üstüne serpti. "Şimdi uyuyalım." dedi. Jean onu bu sabah vakti, bu güleç yüzle, uçuşan saçlarıyla, yaban çiçekleriyle ambara girdiği zamanki kadar güzel görmemişti hiç.</p>

  <p class="normal">Bir kez de, Ville-d'Avray'de küçük göle karşı oturmuş, yemek yiyorlardı. Bir güz sabahı, karşılarındaki koruları ve pas rengi durgun suyu sislerle sarıyordu; lokantanın bahçesinde yalnızdılar, bir yandan da öpüşüyorlardı. Birdenbire, dibinde bir masa duran bir çınara oturtulmuş, kaba bir kulübeden gür ve alaylı bir ses geldi: "Hey, ahbaplar, bana baksanıza, ne zaman bitireceksiniz bu gagalaşmayı..." Kulübenin kütüklerinin aralığından, heykeltıraş Caoudal'in aslan yüzü, kızıl bıyığı eğiliyordu.</p>

  <p class="normal">"Aşağıya inmek, yemeği sizinle yemek istiyorum... Baykuşlar gibi sıkılıyorum bu ağaçta..."</p>

  <p class="normal">Fanny yanıt vermiyordu, gözle görülür bir biçimde keyfini kaçırmıştı bu karşılaşma; ama Jean tam tersine, çabucak kabul etti, ünlü sanatçıyı merak ediyor, onu sofrasına oturtmak koltuklarını kabartıyordu.</p>

  <p class="normal">Caoudal'i, önemsenmemiş gibi görünen, ama kırışıklıklarla, kırmızı sivilcelerle kaplanmış bir yüzü aydınlatabilmek için, ak Çin krepi kravattan, hâlâ ince ve kasları kabarık gövdesine iyice oturan cekete varıncaya dek her şeyin hesaplı kitaplı olduğu bir dış görünüşü içinde çok çapkın olan Caoudal'i, Déchelette'in balosunda gördüğü zamankinden de yaşlı buldu.</p>

  <p class="normal">Ama onu şaşırtan, hatta biraz da durumunu güçleştiren bir şey varsa, o da heykeltıraşın, sevgilisine çok içli dışlı davranmasıydı. Düpedüz "Fanny" diyordu ona, "sen" diyordu. Çatalını bıçağını örtünün üzerine yerleştirirken, "Biliyor musun, on beş gündür dulum ben," diyordu. "Maria gitti, Morateur'le. İlk günlerde pek sarsılmamıştım. Ama bu sabah atölyeye girince, bomboş buldum kendimi... Çalışabilirsen çalış... Kalabalıktan ayrıldım, kırda yemek yemeye geldim. Bu da fayda etmedi, insan yalnız olduktan sonra... Tavşan yahnimin içine içine, hüngür hüngür ağlayacaktım nerdeyse..."</p>

  <p class="normal">Sonra, yeni terlemiş sakalıyla, kıvırcık saçları bardaklardaki Sotern şarabının rengini andıran Provence'lıya baktı:</p>

  <p class="normal">"Ne güzeldir şu gençlik!" dedi. "Bu çocuk için hiç mi hiç bırakılma tehlikesi yok. Ama asıl sorun onu kazanmak... Bizimki de ne kadar genç gösteriyor."</p>

  <p class="normal">"Namussuz!" dedi Fanny gülerek; gülüşü yaşın hiç etkileyemediği çekiciliği, seven ve sevilmek isteyen kadının gençliğini çok güzel belirtiyordu.</p>

  <p class="normal">"Şaşılacak şey doğrusu... Şaşılacak şey..." diye mırıldanıyordu Caoudal, bir yandan yemeğini yiyor, bir yandan da Fanny'ye bakıyordu, ağzının bir köşesinde bir hüzün ve kıskançlık kıvrımı vardı. "Söylesene Fanny, burada bir yemek yemiştik hani, anımsıyor musun? Çok eskiden, hey gidi hey! Ezano vardı. Dejoie vardı, hepsi vardı bizimkilerin... sen göle düşmüştün. Erkek giysisi giydirmiştik sana, göl bekçisinin ceketiyle. Çok yakışmıştı..."</p>

  <p class="normal">"Anımsamıyorum..." dedi Fanny soğuk soğuk, yalan söylemiyordu; böyle değişken yaratıklar, rastlantıya göre yaşayan insanlar, aşklarının şimdiki saatinde yaşarlar ancak. Ne eskiden olmuşlardan bir anı saklar, ne ileride olabilecek şeylerden korkarlar.</p>

  <p class="normal">Caoudal'se tümüyle geçmişteydi, Sotern yudumlarıyla birlikte zorlu gençlik, aşk, içki öykülerini, kır gezintilerini, Opera'daki baloları, atölyedeki işleri, savaşları, fetihleri boşaltıp durmaktan bıkmıyordu. Ama canlandırdığı alevlerden gözlerine yükselen parıltıyla onlara döndüğü zaman, sözlerini pek dinlemediklerini, birbirlerinin ağzına üzümler vermeye dalmış olduklarını gördü.</p>

  <p class="normal">"Fazla mı tıraşlıyorum dersiniz... Evet ya, evet ya, bıktırıyorum sizi... Lanet olsun... Berbat şey şu yaşlılık..." Kalktı, peçetesini attı. "Langlois baba, bana yemek getir..." diye bağırdı lokantaya doğru.</p>

  <p class="normal">Çaresiz bir hastalıkla kemirilir gibi, üzgün mü üzgün, ayaklarını sürüyerek uzaklaştı. Sevgililer, altın rengi yapraklar altında kambur kambur ilerleyen uzun boyuna baktılar bir zaman.</p>

  <p class="normal">Fanny tatlı bir acımayla:</p>

  <p class="normal">"Zavallı Caoudal... gerçekten de moruklaşıyor..." diye mırıldandı; Gaussin o Maria dediklerinin, bir sokak kızının, bir model parçasının, koskoca bir Caoudal'in acılarıyla eğlenebilmesine, büyük sanatçıyı bırakmasına kızıyordu. Hem de kim için bırakmıştı? Morateur, yani gençliğinden başka hiçbir şeyi olmayan, yeteneksiz bir küçük ressam için... Fanny gülmeye başladı: "Ah saf çocuk!.. saf çocuk..." Başını dizlerinin üzerine çekti iki eliyle, onu gözlerinden, saçlarından, her yanından, bir çiçek demeti gibi içine çekiyor, kokluyordu.</p>

  <p class="normal">O günün akşamı, Jean ilk kez sevgilisinin evinde yattı, Fanny tam üç aydır başının etini yiyordu bu konuda.</p>

  <p class="normal">"Peki ama neden istemiyorsun?" diyordu.</p>

  <p class="normal">"Bilmem... huzurumu kaçırıyor işte."</p>

  <p class="normal">"Serbestim, yalnızım diyorum ya sana..."</p>

  <p class="normal">Gezintinin yorgunluğunun da yardımıyla, onu Arcade sokağına, garın hemen yanındaki evine sürükledi. Görünüşte dürüst ve düzgün bir burjuva evinin ilk katında köylü başlıklı, hırçın tavırlı, yaşlı bir hizmetçi onlara kapıyı açtı.</p>

  <p class="normal">"Machaume bu... Merhaba, Machaume..." dedi Fanny, kadının boynuna sarıldı. "Bak, işte benim sevgilim, benim kralım... Getirdim sonunda... Çabuk ol, bütün ışıkları yak, evimizi güzelleştir..."</p>

  <p class="normal">Jean, perdeleri kemerli ve basık, sedirleri ve birkaç lake eşyayı da örten o çok bayağı mavili ipekle kaplanmış küçük bir salonda yalnız kaldı. Duvardaki üç dört görünüm, kumaşa şenlik ve ferahlık veriyordu; hepsinde de birer sunuş vardı: "Fanny Legrand'a", "Sevgili Fanny'ye..."</p>

  <p class="normal">Şöminenin üzerinde, Caoudal'in yarı büyüklükte bir mermer Sapho'su vardı, bronz kopyaları her yerde bulunurdu bunun, Gaussin de bu kopyalardan birini, daha küçük bir çocukken, babasının çalışma odasındaki masanın üzerinde görmüştü. Ayaklığın yanına konulmuş biricik mumun aydınlığında bu sanat yapıtıyla sevgilisi arasında ince ve sanki gençleştirici bir benzerlik buldu. Profilin bu hatları, kumaşlar altında belin devinimleri, dizlerin çevresinde düğümlenmiş kolların bu akıcı yuvarlaklığı, bildik, candan bir şeydi onun için; daha tatlı duyguların anısıyla bunların tadını çıkarıyordu gözü.</p>

  <p class="normal">Fanny dönüp de onu mermeri seyre dalmış bulunca, ilgisiz bir havayla: "Benden bir şeyler var, değil mi? Caoudal'in modeli bana benzerdi," dedi. Hemen sonra da yatak odasına götürdü onu, burada Machaume asık bir suratla yuvarlak bir masaya iki kişilik bir sofra hazırlıyordu; aynalı dolabın kollarına varıncaya kadar tüm şamdanlar yanmıştı, kıvılcımlığın altında iyi bir odun ateşi alev alev yanıyordu, bir ilk ateş gibi keyifliydi, baloya gitmek üzere giyinen bir kadının odasını düşünüyordu insan.</p>

  <p class="normal">"Yemeği burada yiyelim istedim," dedi Fanny gülerek, "daha çabuk gireriz yatağa."</p>

  <p class="normal">Jean bu kadar şık döşenmiş bir odayı ömründe görmemişti. Annesinin, kız kardeşlerinin odalarındaki Onaltıncı Louis çağı lambaları, açık renk muslinlerle, bu her yanı pamukla doldurulup kaplanmış, tahta oymaları yumuşak satenler altında gizlenmiş, dipte ak kürkler üzerine yerleştirilmiş yatağı da ötekilerden azıcık daha geniş bir sedirden başka bir şey olmayan yuva arasında en ufak bir benzerlik yoktu.</p>

  <p class="normal">Tarlalarda koşmalardan, tutuldukları sağanaktan, batan güneşin altında çukur yolların çamurundan sonra bu ışık, bu sıcak, şivli aynalarda uzanan mavi parıltıların okşayışı çok hoştu. Ama rastlantı sonucu bulunan bu rahatlığın tadını gerçek bir taşralı gibi çıkarmasına engel olan bir şey varsa, o da hizmetçi kadının keyifsizliği, kuşkuyla bakıp durmasıydı. Fanny de fark etti bunu, hemen uzaklaştırdı hizmetçiyi, "Bizi yalnız bırak, Machaume... kendimiz alırız yemeklerimizi," dedi. Köylü kadın giderken kapıyı çok sert kapattı. "Aldırma," dedi Fanny, "seni fazla sevdiğim için kızıyor bana... Yaşamımı yıktığımı söylüyor... Şu köylüler öylesine saldırgandır ki! Yemekleri kendinden çok daha iyi... şu tavşan kavurmasından biraz ye de bak."</p>

  <p class="normal">Eti kesiyor, şampanyayı açıyor, onun yemek yiyişini izlerken, kendi yemeğini unutuyordu, hep evde giydiği yumuşak, ak yünden Cezayir gandurasının kollarını ikide bir omuzlarına çekiyordu. Déchelette'in evindeki karşılaşmalarını anımsatıyordu ona bu görünüşüyle; aynı koltuğa sıkışmışlardı, aynı tabaktan yiyor, o geceden söz ediyorlardı.</p>

  <p class="normal">"Ah, ben seni görür görmez arzuladım!" diyordu Fanny. "Seni başkalarına kaptırmamak için hemen alıp götürmek istedim... Ya sen, sen beni gördüğün zaman ne düşünüyordun?"</p>

  <p class="normal">Fanny ilkin onu korkutmuştu; sonra Jean onun yanında tam bir güven, tam bir yakınlık duymuştu. "Ha," diye ekledi sonra, "hiç sormadım, ne diye kızmıştın? La Gournerie'nin iki dizesi için mi?"</p>

  <p class="normal">Fanny tıpkı balodaki gibi kaşlarını çattı yine, sonra başını salladı: "Saçma şeyler bunlar!" dedi. "Bunları konuşmayalım artık." Kollarını beline doladı. "Biraz korkuyordum da ondan, yaa, ben de... kurtulmaya, kendimi toplamaya çalışıyordum... ama yapamadım, hiçbir zaman da yapamayacağım."</p>

  <p class="normal">"Yok canım."</p>

  <p class="normal">"Göreceksin."</p>

  <p class="normal">Jean yaşının kuşkucu gülümseyişiyle gülümsemekle yetindi, bu "göreceksin" sözcüğünün söylenişindeki tutkulu, nerdeyse tehdit eden sesin üzerinde bile durmadı. Bu kadın sarılışı öyle yumuşak, öyle boyun eğmiş bir şeydi ki, bundan sıyrılmak için en ufak bir devinimin yeteceğinden kuşku duymuyordu.</p>

  <p class="normal">Hatta ne diye sıyrılmalıydı? Bu aşk odasının nazlayışı içinde öylesine rahattı ki, gelip geçen görüntülerle, pas rengi korularla, çayırlarla, sırılsıklam ot yığınlarıyla, kırda geçen aşk günleriyle dopdolu, uykudan ağırlaşmış bir biçimde açılıp kapanan gözkapaklarının üzerine bir okşayış gibi gelen bu solukla öyle tatlı bir şaşkınlığa gömülmüştü ki...</p>

  <p class="normal">Sabahleyin, Machaume'un sesiyle sıçrayarak uyandı. Machaume yatağın başında, hiçbir şeyi gizlemeye çalışmadan bağırıyordu: "Burada... sizinle konuşmak istiyor..."</p>

  <p class="normal">"Ne demek! Nasıl istermiş? Ben kendi evimde değil miyim artık!.. demek eve aldın onu..."</p>

  <p class="normal">Öfkeyle fırlayıp çıktı odadan, yarı çıplak, geceliğinin önü açıktı. "Rahatına bak, caniko... ben şimdi dönerim..." Ama Jean durmadı, ancak kalkıp giyindikten, ayaklarını kunduralarına geçirdikten sonra rahatladı.</p>

  <p class="normal">Gece lambası sofranın karışıklığını hâlâ aydınlatmaktaydı. Jean sıkı sıkı kapatılmış odada giysilerini toplarken, korkunç bir kavganın gürültülerini dinliyordu, salonun duvar kaplamaları gürültüyü boğuyordu, ama o yine de duyuyordu. Önce öfkeli, sonra yalvaran, haykırışlar hıçkırıklar, ağlamaklı iniltiler altında ezilen bir erkek sesiyle, ilkin tanıyamadığı, sert ve boğuk, kinle, yüz kızartıcı sözcüklerle yüklü, genelev kavgalarının havasını taşıyan bir başka ses, birbiri ardından yükselip alçalıyordu.</p>

  <p class="normal">Bu kavga tüm bu aşk lüksünü kirletmiş, ipekler üstüne lekeler fışkırtmış, aşkın değerini düşürmüştü; kadın da küçülmüş, daha önce hor gördüklerinin düzeyine inmişti.</p>

  <p class="normal">Fanny, dağılmış saçlarını güzel bir devinimle toplayarak, soluk soluğa içeriye girdi; "Ağlayan bir erkek kadar iğrenç bir şey var mıdır?" dedi. Sonra Jean'ı ayakta, giyinmiş görünce öfkeyle bağırdı: "Kalktın ha! Yeniden yatacaksın... hemen... Ben istiyorum..." Birdenbire yeniden yumuşadı, devinimleriyle, sesiyle sarılıverdi ona, "Yok, yok... gitme... böyle gidemezsin... Bir daha gelmeyeceğinden kuşkum yok."</p>

  <p class="normal">"Yok canım... Neden gelmeyecekmişim?"</p>

  <p class="normal">"Darılmadığına, yine geleceğine yemin et... İyi bilirim ben seni."</p>

  <p class="normal">Jean onun istediği gibi yemin etti, ama onun yalvarmalarına, kendi evinde bulunduğunu, yaşamında, davranışlarında özgür olduğunu yineleyip durmasına karşın, yatağa girmedi. En sonunda, Fanny gitmesine boyun eğer gibi oldu, kapıya kadar geldi onunla, kudurmuş hayvan havasından iz bile kalmamıştı üzerinde, çok alçakgönüllüydü tersine, kendini bağışlatmaya çalışıyordu.</p>

  <p class="normal">Uzun, derin bir ayrılış öpüşmesiyle bir zaman dış odada kaldılar.</p>

  <p class="normal">"Peki... ne zaman?" diye soruyordu Fanny, gözleri sevgilisinin gözlerinin derinliklerindeydi. O hemen bir yanıt verecek, çıkmakta acele ettiği için hiç kuşkusuz yalan söyleyecekti, bu sırada bir zil sesi duyuldu. Machaume mutfaktan çıktı ya Fanny ona "Hayır, açma..." diye işaret etti. Üçü de öylece, kımıldamadan, konuşmadan bekliyorlardı.</p>

  <p class="normal">Önce boğuk bir inilti, sonra kapının altından sokulan bir mektubun hışırtısı, sonra basamaklardan ağır ağır inen ayak sesleri duyuldu. "Ben sana özgürüm dememiş miydim?.. bak!" Fanny açtığı mektubu sevgilisine verdi, zavallı bir aşk mektubuydu bu, çok alçak, çok aşağılık bir mektuptu, bir kahve masasında kurşunkalemle, çok acele yazılmıştı, tutkun adam bu mektupta sabahki çılgınlığından dolayı özür diliyor, onun üzerinde hiçbir hakkı bulunmadığını kabul ediyor, onun vereceklerinden fazlasını istemiyordu. Ellerini kavuşturarak, bir daha dönmemek üzere kovulmaması için yalvarıyor, onu yitirmekten, Tanrım! Onu yitirmekten başka her şeye boyun eğmiş bir durumda, her şeyi kabul edeceğine söz veriyordu...</p>

  <p class="normal">"Sanır mısın?.." dedi Fanny kötü bir gülüşle; bu gülüş fethetmek istediği yüreği iyiden iyiye kapadı kendisine. Jean onu acımasız buldu. Seven kadının ancak aşkına karşı duyarlı olduğunu, tüm sevgilerin, iyiliklerin, acımaların, bağlılıkların yalnız bir varlık, bir tek varlık için duyulduğunu bilmiyordu.</p>

  <p class="normal">"Alay etmeye hakkın yok... Bu mektup korkunç güzel ve üzücü..." Sonra hafif, ciddi bir sesle, ellerini tutarak, "Hem sonra... ne diye kovuyorsun onu?" dedi.</p>

  <p class="normal">"İstemiyorum artık... Sevmiyorum onu."</p>

  <p class="normal">"Ama sevgilindi... İçinde yaşadığın, yaşamakta olduğun, hem de sana gerekli olan bu lüksü o sağlamıştı."</p>

  <p class="normal">Fanny tüm içtenliğiyle:</p>

  <p class="normal">"Caniko, seni tanımadığım zamanlarda bütün bunları çok iyi buluyordum," dedi. "Şimdiyse bir yorgunluktan, bir utançtan başka bir şey değil; içim bulanıyordu. Ah biliyorum!.. ciddi olmadığını, beni sevmediğini söyleyeceksin... Ama orası beni ilgilendirir... İstesen de, istemesen de beni sevmeye zorlayacağım seni."</p>

  <p class="normal">Jean yanıt veremedi, iki gün sonra buluşmayı kararlaştırdılar. Sonra üniversiteli harçlığının sonu olan birkaç louis'yi, akşamki kızartmanın karşılığı olarak Machaume'a bıraktı, kaçıp kurtuldu. Onun için artık bu iş bitmişti. Ne diye bulandırmalıydı bu kadının yaşamını, elinden kaçırdıklarına karşılık ne verebilirdi ona?</p>

  <p class="normal">Bunu hemen o gün, elden geldiğince yumuşak, içten bir dille yazdı ona, ama aşk gecelerinden sonra onun kahkahasına, çamaşırcı kadın küfürlerine karışan aldatılmış sevgili hıçkırıklarını işitince, ilişkilerinden, bu hafif, sevimli hevesten birden sert ve sağlıksız bir şeyler çıktığını sezdiğini söylemedi.</p>

  <p class="normal">Paris'ten uzaklarda, Provence meşeliklerinin ortasında boy atmış bu koca çocukta babasından gelme bir sertlikle, kendisine bir resim gibi benzediği annesinin incelikleri, sinirlikleri vardı. Kendisini hazzın akıntılarından koruması için de koca bir örnek duruyordu gözlerinin önünde. Amcasının düşkünlükleri, çılgınlıkları ailelerini yarı yarıya batırmış, adlarının onurunu da tehlikeye düşürmüştü.</p>

  <p class="normal">Césaire amca! Bu iki sözcükle bu iki sözcüğün anımsattığı dram bile, Jean'dan hiçbir zaman önem vermediği bu ufak aşktan daha başka, daha korkunç özveriler istetebilirdi. Bununla birlikte, ilişkisini kesmesi umduğundan çok daha güç oldu.</p>

  <p class="normal">Kendisine açıkça yol vermişti, ama Fanny aldırmadı, kendisiyle görüşmek istenmemesi, kapalı kapı, sıkı tembihler cesaretini kırmadı, geri döndü. "Onur diye bir şey yok bende..." diye yazıyordu ona. Lokantadaki yemek saatlerini gözlüyor, gazetelerini okuduğu kahvenin önünde onu bekliyordu. Hem de ne bir damla gözyaşı, ne bir kavga. Yanında biri oldu mu arkasından gelmekle yetiniyor, yalnız kalacağı dakikayı bekliyordu.</p>

  <p class="normal">"Beni ister misin bu akşam? Hayır mı? Öyleyse başka bir sefere." Sonra öteberilerini yeniden toplayan bir ayak satıcısının boyun eğmiş yumuşak başlılığıyla onda sert davranışların pişmanlığını, her karşılaşmada kekelediği yalanın alçalışını bırakarak gidiyordu. "Sınavın yaklaşmış olması... zaman kıtlığı... Sonra, ileride, o zaman da isterse yine..." Aslına bakarsanız, sınavı kazanır kazanmaz bir aylık izin alıp Güneye gitmek, bu arada onu unutmak düşüncesindeydi.</p>

  <p class="normal">Yazık ki sınavdan sonra hastalandı. Bakanlığın koridorunda kapılıp da önemsenmemiş bir soğuk algınlığı ağırlaştı. Kendi ilinden birkaç üniversiteli bir yana, hiç kimseyi tanımazdı Paris'te, onları da çok şey isteyen ilişkisi uzaklaştırıp dağıtmıştı. Hem şimdi sıradan bir bağlılıktan daha fazla şeyler gerekiyordu, daha ilk akşamda Fanny Legrand yatağının başına yerleşti, on gün boyunca onu hiç yalnız bırakmadan, yorulmadan, korkmadan, tiksinmeden, ömrünü hemşireliğe vermiş bir rahibe gibi tatlı nazlayışlarla baktı ona. Bu bakımlar, ateşinin yükseldiği saatlerde çocukluğundaki bir ağır hastalığa götürüyordu Jean'ı, alnının ıslaklığı üzerinde Fanny'nin ellerini duyduğu zaman, ona Divonne yenge diye sesleniyor, "Teşekkürler, Divonne," diyordu...</p>

  <p class="normal">"Divonne değil... benim... ben bakıyorum sana..."</p>

  <p class="normal">Fanny onu parayla tutulan insanlardan, beceriksizlik yüzünden sönmüş ateşlerden, bir kapıcı kulübesinde hazırlanmış ilaçlardan kurtarıyordu; Jean bu tembellik ve şehvet için yaratılmış ellerdeki canlılığa, becerikliliğe, hamaratlığa hiç akıl erdiremiyordu. Fanny geceleri sedirin üstünde iki saatçik uyuyordu. Uyuduğu sedir de Quartier'nin bir otel sediriydi, polis karakollarının kanapeleri gibi sertti.</p>

  <p class="normal">"Ama Fanny'ciğim, hiç evine gitmiyor musun?" diye sordu bir gün. "Ben şimdi iyiceyim... Machaume seni merak eder."</p>

  <p class="normal">Fanny gülmeye başladı. Machaume çoktan gitmişti, ev de onunla birlikte... Her şey satılmıştı, mobilyalar, giysiler, yatak takımı bile... Sırtındaki giysi kalmıştı kala kala, bir de hizmetçisinin kurtardığı birkaç ince çamaşır... Şimdi Jean kendisine yol verecek olursa, dosdoğru sokakta olacaktı.</p>
</body>
</html>
