<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">XII</h1>

  <p class="normal">"Sen misin? Ne kadar erken geldin!"</p>

  <p class="normal">Fanny bahçeden geliyordu, dökülmüş elmalarla doluydu eteği, basamakları çok hızlı çıkıyordu, sevgilisinin hem huzursuz, hem kararlı olduğunu görünce biraz kaygılanmıştı.</p>

  <p class="normal">"Ne oldu?"</p>

  <p class="normal">"Hiç, hiç... bu hava, bu güneş... Seninle baş başa bir gezinti yapmak için son güzel günden yararlanayım dedim, ister misin?"</p>

  <p class="normal">Fanny her sevinişinde olduğu gibi bir sokak çocuğu çığlığı kopardı: "Çok güzel!" Bir aydır yağmurlar, kasım kasırgaları yüzünden içeriye kapanmış, hiç gezintiye çıkmamışlardı. Her zaman eğlenilmiyordu kırda; Nuh'un gemisinde hayvanlarla yaşamak gibi bir şey. Hettéma'lar akşam yemeğine geleceği için, mutfağa girip hizmetçiye bazı şeyler söyleyecekti; Jean dışarıda onu beklerken, yazdan kalmış günün tatlı güneşinde ısınmış küçük eve, taşları yosun tutmuş kır sokağına, bırakacağımız yerlere dikilen gözlerimizin anılarla yüklü, kucaklayıcı "hoşça kal"ıyla bakıyordu.</p>

  <p class="normal">Salonun kapısı ardına kadar açıktı, sarıasma kuşunun cıvıltıları duyuluyordu, Fanny'nin hizmetçi kadına verdiği emirler de kuşun sesine karışıyordu: "Sakın unutma, saat altı buçukta. Önce tavuğu getireceksin. Ha, sana bez vereyim." Sesi, mutfağın cızırtıları, güneşte cıvıldayan kuşun hafif haykırışları içinde duru, mutlu çıkıyordu. Bu şölen hazırlıkları yüreğini daraltıyordu Jean'ın, öyle ya, birlikte geçirdikleri yaşamın topu topu iki saati kaldığını biliyordu o.</p>

  <p class="normal">Eve dönmek, her şeyi burada, bir çırpıda söylemek geldi içinden; ama onun çığlıklarından, komşuların duyacağı korkunç kavgadan, bir baştan bir başa tüm Chaville'i ayağa kaldırabilecek olan rezaletten korktu. Biliyordu, Fanny kızmaya görsündü, hiçbir şeye kulak asmaz olurdu, en iyisi ormana götürmekti.</p>

  <p class="normal">"Tamam, işte geldim!"</p>

  <p class="normal">Sevinçle koluna girdi sevgilisinin, komşularının evinin önünden geçerken alçak sesle konuşmasını, hızlı yürümesini söyledi. Olympe de kendileriyle gelmek isterdi de gezintinin tadını kaçırırdı belki. Kaldırımı, demiryolu kemerini geçtikten, koruya varıp sola döndükten sonra rahatladı ancak.</p>

  <p class="normal">Tatlı, pırıl pırıl bir hava vardı, gümüş rengi, dalgalı bir sisin kalburundan geçen gün ışığı havayı yıkıyor, tepelere takılıyordu, tepelerde birkaç ağaç, hâlâ düşmemiş sarı yapraklar arasında saksağan yuvaları, çok yükseklerde yeşil ökseotu tutamları barındırıyordu. Törpü gürültüsünü andıran sürekli bir kuş sesi, baltalık ağaçlar alanında oduncuya karşılık veren gaga vuruşları duyuluyordu.</p>

  <p class="normal">Güz yağmurlarıyla yumuşamış toprakta adımlarının izlerini bırakarak, ağır ağır yürüyorlardı. Fanny çabuk yürüdüğü için sıcak buluyordu havayı, yanakları alev alev, gözleri parlaktı, ipek başörtüsünü çıkarmak için durdu, Rosa'nın bir armağanıydı bu, geride kalmış parlak günlerin çabucak bozuluveren, pahalı bir kalıntısıydı, çıkarken başına almıştı. Sırtındaki giysiyi, kol altları, beli gitmiş, kara ipekten, zavallı giysiyi Jean üç yıldır tanıyordu; Fanny önünden geçerken, bir su birikintisi yüzünden eteğini kaldırdığı zaman, potinlerinin bükülmüş topuklarını görüyordu.</p>

  <p class="normal">Sevinçle, pişmanlık duymadan, yakınmadan benimseyivermişti bu yarı yoksulluğu, aklı fikri onda, onu rahat ettirmekteydi, ellerini onun kolları üzerinde birleştirdi mi, ona sürtündü mü keyfine diyecek olmazdı. Jean onun bu güneş ve aşk tazelenmesiyle yeniden gençleşmiş görünüşüne bakarken, yüzüne işlenmiş olan, ama en ufak bir neşe çiçeklenişinde siliniveren bir tutku, günah, gözyaşı yaşamından sonra, böyle neşeli, böyle kaygısız kalabilmesi için onda kim bilir nasıl bir yaşama gücü, ne olağanüstü bir unutma ve bağışlama yeteneği bulunduğunu düşünüyordu.</p>

  <p class="normal">"Kuzu mantarı bu, kuzu mantarı diyorum..."</p>

  <p class="normal">Fanny konuya giriyor, dizlerine kadar ölü yapraklara gömülüyor, saçı başı dağılmış, çalılarla örselenmiş bir durumda geri dönüyor, mantarın gerçeğini yalancısından ayıran ağı gösteriyor ona: "Görüyorsun ya, tülbenti var bunun!" Koltukları kabarıyordu.</p>

  <p class="normal">O dinlemiyordu, dalgındı, "Sırası mı acaba? Söylesem mi şimdi?" diye sorup duruyordu kendi kendine. Ama cesareti yetmiyordu, ya Fanny fazla gülüyor, ya yer uygun olmuyordu; hep daha ötelere götürüyordu onu, vuruşunu hazırlayan bir katil gibi.</p>

  <p class="normal">Tam karar vereceği sırada, yolun dönemecinde bir adam göründü, huzurlarını kaçırdı, buraların bekçisi Hochecorne'du bu, bazı bazı karşılaşırlardı. Devletin ayırdığı, göl kıyısında bulunan küçük orman evinde birbiri arkasından iki çocuğunu yitirmişti zavallıcık, sonra da karısı gitmişti, hepsi de sıtmadan. Daha birinci ölümde, hekim oturduğu yerin sağlığa elverişsiz olduğunu, suya, sudan çıkanlara fazla yakın oturduğunu söylemişti, ama belgelere, önerilere karşın, iki üç yıl bırakmışlardı zavallıyı burada. Bu arada çoluk çocuk birer birer ölmüştü, bir küçük kız kalmıştı kala kala, en sonunda geçenlerde, onunla birlikte korunun başında yeni bir barınağa yerleşmişti.</p>

  <p class="normal">İnatçı bir Breton yüzü vardı Hochecorne'da, gözleri duru ve cesurdu, kasketinin altında alnı görünmez olmuştu, gerçek bir sadıklık, emirlere körü körüne bağlılık örneğiydi, bir omzunda tüfeğinin kayışı, öteki omzunda taşıdığı çocuğun uyumuş başı vardı.</p>

  <p class="normal">Fanny daha yeni uyanan, çevreleri pembeleşmiş gözlerini büyük büyük açan bu dört yaşındaki solmuş, ufalmış kızcağıza bakıp gülümseyerek "Çocuk nasıl?" diye sordu. Bekçi içini çekti.</p>

  <p class="normal">"İyi değil... Nereye gitsem yanıma alıyorum, ama boşuna... ne yiyor, ne de içiyor, hiçbir şeyden tat aldığı yok; evi değiştirdiğimiz zaman iş işten geçmişti, illeti kapmıştı herhalde. Öyle hafif ki, bakın bayan, bir yaprak diyeceği gelir insanın. Bu da ötekiler gibi gidecek bugünlerde. Güzel Tanrım!"</p>

  <p class="normal">Alçak sesle, bıyıklarının içine söylediği bu "Güzel Tanrım" sözü, dairelerin, kâğıtlardan ötesini görmeyenlerin acımasızlığına karşı tüm ayaklanışıydı onun.</p>

  <p class="normal">"Titriyor, üşümüş galiba."</p>

  <p class="normal">"Sıtmadan, bayan."</p>

  <p class="normal">"Durun, ısıtırız şimdi..."</p>

  <p class="normal">Kolunun üzerindeki ipek örtüsünü aldı, çocuğun bedenine sardı:</p>

  <p class="normal">"Yok, yok, bırakın, ileride gelin duvağı olur."</p>

  <p class="normal">Baba dertli dertli gülümsedi, bu ak örtü içinde küçücük bir ölü gibi solgun bir durumda uyuyan çocuğun elceğizini kımıldatıp teşekkür ettirdi, sonra ayaklarının altındaki dalların çıtırtısı içinde kaybolan bir "Güzel Tanrım!" iniltisiyle uzaklaştı.</p>

  <p class="normal">Fanny'nin keyfi kaçmıştı, kederden ya da sevinçten kaynaklanan bir heyecenla sevdiğine yaklaşan kadınların şu korkak sevecenliğiyle Jean'a sokuluyordu. Jean, "Ne iyi kız!.." diye düşünüyordu, ama kararından caydığı da yoktu, tam tersine, daha da sağlamlaşıyordu kararı, çünkü dar yolun tepesinde Irène'in imgesinin derin büyüsü, zeki tatlılığının içten kaynağını tanımamasına karşın, içini birdenbire sarıvermiş olan pırıl pırıl gülümsemesinin anısı yükseliyordu. Son dakikaya kadar beklediğini, günlerden de perşembe olduğunu düşündü. "Hadi dayan, bu zorunlu." Az ötedeki bir yol ağzına dikti gözlerini, bunun son sınır olacağını düşündü.</p>

  <p class="normal">Korunun baltalık yerinde bir açıklık, yongalar, kanlı kabuk kalıntıları arasında yatmış ağaçlar, çalı çırpı yığınları, kömür çukurları... Biraz daha aşağıda küçük göl görünüyordu, ak bir buğu yükseliyordu üzerinden, kıyıda eğri çatılı, pencereleri kırık ve açık küçük ev, Hochecorne'ların hastalık yuvası. Sonra korular Vélizy'ye sıkışık, kasvetli ağaçlarla kaplı, kızıl yapağıdan bir büyük tepeye doğru yükseliyorlardı. Jean birden durdu:</p>

  <p class="normal">"Biraz dinlensek mi?"</p>

  <p class="normal">Yere uzatılmış uzun bir kütüğün, dalları balta yaralarından sayılan yaşlı bir meşenin üzerine oturdular. Bulundukları yer ılık, soluk bir ışıkla, bir yitik menekşe kokusuyla şenlenmişti.</p>

  <p class="normal">"Hava ne kadar güzel!" dedi Fanny, omzuna yaslandı, boynundan öpmeye çalıştı onu. Jean biraz çekildi, elini tuttu. Fanny onun birdenbire sertleşmiş yüzünü gördü, ürperdi:</p>

  <p class="normal">"Bu da nesi? Bir şey mi oldu?"</p>

  <p class="normal">"Kötü bir haberim var canım... Hédouin, biliyorsun, benim yerime giden..."</p>

  <p class="normal">Boğukluğu kendisini de şaşırtan, ama önceden hazırlanmış öykünün sonuna doğru katılaşan bir sesle, güçlükle konuşuyordu. Hédouin işine başladıktan sonra hastalanmıştı, onun yerine kendisini yollamaya karar vermişlerdi. Böyle söylemeyi daha uygun bulmuş, bunun gerçeği söylemek kadar acımasız bir şey olmadığını düşünmüştü. Fanny hiç sözünü kesmeden sonuna kadar dinledi, kül rengi bir solgunluk vardı yüzünde, gözleri hiç kıpırdamıyordu. "Ne zaman gidiyorsun?" diye sordu, elini çekti.</p>

  <p class="normal">"Bu akşam... bu gece..."</p>

  <p class="normal">Sesi yapmacıklıydı, gevşekti, ekledi: "Yirmi dört saat de Castelet'de kaldıktan sonra Marsilya'dan gemiye binmek istiyorum."</p>

  <p class="normal">Fanny azgın bir öfkeyle ayağa fırladı:</p>

  <p class="normal">"Yeter, bırak yalanı artık," diye bağırdı. "Bırak yalanı, beceremiyorsun! İşin gerçeği şu: Evleniyorsun. Ailen çoktandır sıkıştırıyordu seni. Seni hep alıkoymamdan, gidip de tifüse, sarı hummaya tutulmana engel olmamdan öyle bir korkuyorlardı ki! Neyse, işte istedikleri oldu. Gönlüne göre bir küçük hanım. O perşembe günü sana kravat bağlayışlarımı düşünüyorum da... Bu kadar budala mı sandındı beni?"</p>

  <p class="normal">Dayanılmaz, acılı bir gülüşle gülüyor, ağzı büzülüyordu, dişinde bir kırık görünüyordu, yeni bir kırıktı kuşkusuz. Jean onun pek övündüğü sedef dişlerindeki bu eksik yeri ilk kez görüyordu; bu çökmüş, bu altüst olmuş, bu toprak gibi yüzde bu eksik diş, korkunç bir keder verdi Gaussin'e.</p>

  <p class="normal">"Dinle beni," dedi, yine tutup yanına oturttu onu. " Evet, yalan değil, evleniyorum. Babam da evleneyim diye dayatıp duruyordu, iyi biliyorsun; ama nasıl olsa gitmek zorundaydım, sana ne zararı var bunun?"</p>

  <p class="normal">Fanny kızgınlığını sürdürmek istedi, ondan sıyrıldı.</p>

  <p class="normal">"Bunu haber vermek için de bir saat korunun içinde yürüttün beni. Bağırırsa duyulmaz hiç değilse diye düşündün... Hayır, işte görüyorsun, ne bağırdığım var, ne bir damla gözyaşı döktüğüm. Senin gibi yakışıklı çocuklardan bıktım artık. Güle güle git, döndürmek için uğraşacak değilim. Karınla, seninkilerin diliyle ufaklığınla adalara kaç bakalım. Temizdir herhalde ufaklığın. Goriller gibi çirkin ya da karnı burnunda gebe. Sen de onu sana seçenler kadar budalasın çünkü."</p>

  <p class="normal">Kendini tutamıyordu artık, art arda hareketler, yüz kızartıcı sözler sıralıyordu, sonunda iyice sokuldu yanına, artık kışkırtmak ister gibi, yumruk gösterir gibi, "Alçak... yalancı... . alçak..." diye kekeliyordu yalnız.</p>

  <p class="normal">Hiçbir şey söylemeden, sözünü kesmek için hiçbir çaba harcamadan dinleme sırası Jean'daydı şimdi. Böylesi, böyle küfürbaz, arsız, Legrand babanın gerçek kızı olarak davranması daha iyiydi; ayrılık o kadar acı gelmeyecektir. Fanny de bunun ayrımına mı vardı ne? Her ne olursa olsun, birden susuverdi, başı, gövdesi önünde, hıçkıra hıçkıra sevgilisinin dizlerine devrildi, hıçkırıklarla tepeden tırnağa sarsılıyor, kesik kesik inliyordu: "Bağışla, ne olur, seni seviyorum, senden başka hiç kimsem yok. Sevgilim, canım, bunu yapma, bırakma beni, ne olurum ben sonra?"</p>

  <p class="normal">Jean da içlenmeye başlıyordu... Ah! İşte bundan korkmuştu. Gözyaşları ondan kendisine geçiyordu şimdi, gözlerinden boşanmasınlar diye başını geriye çekip yukarı kaldırıyordu, önce sözlerle, hep o çok akla yakın kanıtla onu yatıştırmaya çalışıyordu: "Nasıl olsa gidecek değil miydim?"</p>

  <p class="normal">Fanny tüm umudunu ortaya koyan bir haykırışla doğruldu:</p>

  <p class="normal">"Hayır, gitmeyecektin," dedi. "Bekle, biraz daha sevil diyecektim sana. Benim sevdiğim gibi sevilmek herkese nasip olur mu sanırsın? Evlenmek için zamanın bol, öyle gençsin ki. Bana gelince, benim işim çok yakında bitecek, artık bir şey yapamaz olacağım, o zaman kendiliğimizden ayrılacağız."</p>

  <p class="normal">Jean kalkmak istedi, bu cesareti buldu; ona tüm yaptıklarının yararsız olduğunu söylemek cesaretini de buldu; ama Fanny ona yapışıyor, vadinin çukurunda kalmış çamurlar içinde dizüstü sürükleniyor, onu yine eski yerine gelmeye zorluyordu; önünde, bacaklarının arasında, dudaklarının soluğu, gözlerinin şehvetli kucaklayışıyla, çocuksu okşayışlarla, elleri o sertleşen yüzde, parmakları saçlarının arasında, ağzında, aşklarının soğuk külleri içinden kıvılcımlar çıkarmaya çalışıyor, alçacıktan bir sesle tüm geçmiş hazları, güçsüz bir durumda uykudan kalkışları, pazar öğle sonlarının çoşkulu kucaklaşmalarını yineliyordu. Tüm bunlar ileride vereceklerinin yanında hiçbir şey değildi; başka öpüşler, başka sarhoşluklar biliyordu, onun için yaratacaktı.</p>

  <p class="normal">Pis evlerin kapısında erkeklerin işittiklerine benzeyen bu sözcükleri fısıldarken, bir can çekişme, bir dehşet havasına bürünmüş yüzüne iri iri gözyaşları akıyordu, çırpınıyor, düşünde bağırır gibi bağırıyordu: "Of, bu iş olmasın! Beni bırakmadığını, bunun doğru olmadığını söyle!" Sonra yine hıçkırıklar, inlemeler, imdat çığlıkları başlıyordu, ellerinde bir bıçak görüyordu sanki.</p>

  <p class="normal">Ama cellat kurbanından daha güçlü değildi. Onun okşayışlarından korkmadığı gibi öfkesinden de korkmuyordu. Ancak umutsuzluk, koruyu dolduran, hüzünlü, kırmızı bir güneş altındaki ölü ve sıtmalı suda sönen bu haykırış karşısında hiçbir şey yapamıyordu. Biliyordu acı çekeceğini, ama acının böylesine keskin olacağını düşünmemişti; iki elini de kaldırıp "Kalıyorum, sus, kalıyorum," dememek, direnmek için yeni aşkın parıltısına sarılıyordu.</p>

  <p class="normal">Böyle kendilerini yiyip bitirmeye başlamalarının üzerinden ne kadar zaman geçmişti? Güneş, batıda gittikçe daralan bir çizgiden başka bir şey değildi artık; göl bir arduvaz griliğine boyanıyordu; hastalık dağıtan buharı, toprağı, koruyu, karşı tepeleri sarar gibiydi. Jean çevrelerini saran karanlıkta artık yalnız kendisine yönelen bu solgun yüzü, sonu gelmez bir yakınmayla haykırıp inleyen bu açık ağzı görüyordu. Çok geçmeden gece oldu, haykırışlar yatıştı. Şimdi yalnız sonu gelmez, bol bol akan bir gözyaşı seli, boranın arkasından başlamış uzun yağmurlardan biri vardı, arada sırada da bir "of", kovduğu, ama durmadan gördüğü korkunç bir şey karşısındaymış gibi çektiği derin, boğuk bir "of".</p>

  <p class="normal">Sonra hiçbir şey. Her şey bitmiş, canavar ölmüş: Soğuk bir poyraz başlıyor, dalları hışırdatıyor, uzaklardaki bir saatin yankısını getiriyor.</p>

  <p class="normal">"Hadi gel, durma orada."</p>

  <p class="normal">Usulca kaldırıyor onu, ellerinin içinde gevşekliğini, çocuksu boyun eğişini, uzun iç çekişlerle titreyişlerini duyuyor. Az önce çok güçlü davranan erkek karşısında bir saygı, bir korku duyar gibi. Yanında yürüyor, onun adımlarına uyduruyor adımlarını, ama çekine çekine, koluna girmeden; yollarını toprağın sarılığından bularak böyle sendeleye sendeleye, durgun mu durgun ilerleyişlerini görenler açık havada uzun uzun çalıştıktan sonra bitkin bir durumda eve dönen bir köylü çift sanır onları.</p>

  <p class="normal">Korunun kıyısında bir parıltı beliriyor, Hochecorne'un açık kapısı ayakta duran iki adam görüntüsünü aydınlatıyor. "Siz misiniz, Gaussin?" diye soruyor bekçiyle yaklaşan Hettéma'nın sesi. Geri dönmemeleri, sonra korudan gelen iniltiler nedeniyle kaygılanmaya başlamışlar. Nerdeyse Hochecorne tüfeğini alacak, onları aramaya çıkacakmış.</p>

  <p class="normal">"İyi geceler beyim, iyi geceler bayan. Küçük, şala çok sevindi. Onunla yatırmak zorunda kaldım."</p>

  <p class="normal">Birlikte yaptıkları son şey, bu iyilik, son bir kez bu ufacık, bu can çekişen bedenin çevresinde birleşmiş elleri.</p>

  <p class="normal">"Hoşça kal, hoşça kal Hochecorne baba." Üçü de hızlı adımlarla, eve doğru ilerliyorlar, koruyu çınlatan uğultular hâlâ kafasını karıştırıyor Hettéma'nın. "Bir yükseliyor, bir alçalıyordu, bir hayvan boğazlanıyordu sanki. Nasıl oldu da siz hiçbir şey duymadınız?"</p>

  <p class="normal">Ne Fanny yanıt veriyor, ne Jean.</p>

  <p class="normal">Pavé des Gardes'ın başında Jean duralıyor.</p>

  <p class="normal">"Akşam yemeğine kal," diyor Fanny, sesi alçak, sanki yalvarıyor, "Trenin kaçtı, dokuz trenine binersin."</p>

  <p class="normal">Onlarla eve dönüyor. Neden korkacak? İki kez başlanmaz öyle bir kavgaya, bu da bir avuntu ne de olsa.</p>

  <p class="normal">Oda sıcak, lamba güzel güzel yanıyor. Hizmetçi de ayak seslerini duydu, çorbayı sofraya getiriyor.</p>

  <p class="normal">"Hele şükür, gelebildiniz!.." diyor Olympe. Olympe yerleşmiş bile sofraya, peçetesi kısa kollarının altında. Çorba kâsesini açıyor, sonra duruyor birdenbire, bir çığlık koparıyor: "Aman Tanrım, canım dostum!"</p>

  <p class="normal">Yüzü solgun, on yaş daha yaşlanmış, gözkapakları şişkin, kanlı, giysisinde, hatta saçlarında bile çamurlar, her şeyinde polisin elinden zor kurtulmuş bir sokak kadınının şaşkınlığı, Fanny bu işte. Bir an soluk alıyor, zavallı, yanmış gözleri ışıkta kırpılıyor, yavaş yavaş küçük evin sıcaklığı, sevinçle hazırlanmış bu sofra, güzel günlerin anısını kışkırtıyor, yeniden başlıyor gözyaşları, gözyaşlarının arasından şu sözcükler duyuluyor:</p>

  <p class="normal">"Bırakıyor beni. Evleniyor."</p>

  <p class="normal">Hettéma, karısı, köylü kadın, birbirlerine bakıyorlar, "Neyse, yine de yiyelim yemeğimizi," diyor şişman adam, öfkeli olduğu belli; oburca kaşık sallamaların gürültüsü, yandaki odadan gelen bir su şıpırtısına karışıyor, Fanny yüzünü yıkıyor orada. Pudradan mavileşmiş bir durumda, ak bir yün penyuvarla döndüğü zaman Hettéma'lar sıkıntıyla baktılar ona, yeniden köpürecek diye korkuyorlar, sonra onun tek sözcük söylemeden, aç gözlülükle, deniz kazasından kurtulmuş bir insan gibi yemeklere saldırışını, kederinin çukurunu, haykırışlarının girdabını, elini uzatabileceği yerlerde bulunan her şeyle, ekmekle, lahanayla, bir tavuk kanadıyla, elmalarla dolduruşunu görüp şaşırıyorlar. Yiyor da yiyor.</p>

  <p class="normal">Önce kendilerini zorlayarak, sonra daha rahat konuşuyorlar, Hettéma'larla da ancak dümdüz, maddeyle ilgili şeyler konuşulabildiğinden, reçellerle galetaları düzenleme biçimi, uyumaya sert kılın mı, yoksa kuştüyünün mü daha uygun olduğu üzerinde duruluyor, patırtısızca kahveye geliyor sıra, şişman eşler dirseklerini masaya dayamışlar, ağır ağır tadı çıkarılan bir ufak karamelayla daha bir hoşlaştırıyorlar kahveyi.</p>

  <p class="normal">Bu ağır yemlik ve ahır yoldaşlarının arasındaki güvenli, sakin, iyi bakışı görmek hoş bir şey. Birbirlerini bırakmak isteği yok onların içinde. Jean bu bakışı yakalıyor, her köşeye sinmiş anılarla, alışkanlıklarla dolu odanın içli dışlılığında bir yorgunluk, bir sindirim, bir rahatlık uyuşukluğu sarıyor içini. Fanny onu gözetliyordu, usulca iskemlesini yaklaştırdı, bacaklarını uzattı, kolunu kolunun altına getirdi.</p>

  <p class="normal">"Bak," diyor Jean birden. "Saat dokuz, çabuk olmalı, hoşça kal. Yazarım sana."</p>

  <p class="normal">Ayakta, dışarıda, sokağı geçmiş, geçit parmaklığını da aşmak için karanlıkta ilerliyor. Tüm bedenine iki kol sarılıyor: "Öp beni hiç değilse!"</p>

  <p class="normal">Jean, açık penyuvarın içinde tutulduğunu duyuyor, Fanny bu penyuvarın içinde çırılçıplak. Jean bu kokuyla, bu kadın teni sıcaklığıyla sarsılmış, ağzında bir sıtma ve gözyaşı tadı bırakan bu ayrılış öpüşüyle altüst olmuş; Fanny de seziyor şimdi çok zayıf olduğunu, alçak sesle, "Bir gececik daha," diyor ona, "yalnız bir gece."</p>

  <p class="normal">Yolun üstünde bir işaret. Tren!</p>

  <p class="normal">Sıyrılmaya, yapraklarını dökmüş dallar arasından fenerleri ışıldayan gara kadar koşmaya nasıl güç buldu? Vagonda soluk soluğa, pencereden küçük evin ışıklı pençelerini, parmaklığın önündeki ak gölgeyi gözetlerken hâlâ şaşıyordu bu işe. "Güle güle! Güle güle!" Ölüm düşünün tuttuğu yerde sevgilisini görünce, bu çığlık duyduğu sessiz dehşeti gideriyordu.</p>

  <p class="normal">Başını dışarıya çıkarmıştı, toprakların yumaklanışında, artık ışıkları yolunu şaşırmış bir yıldızdan başka bir şey olmayan küçük evlerinin uzaklaştığını, küçüldüğünü, yuvarlandığını görüyordu. Birden büyük bir sevinç, bir rahatlayış duydu. Ne kadar da rahat soluk alıyordu insan, tüm bu Meudos Vadisi ne kadar güzeldi, uzakta Seine nehrine doğru düzgün kordonlar biçiminde dizilmiş sayısız ışıklarla kıvılcım kıvılcım bir üçgen oluşturan bu büyük, kara tepeler ne kadar güzeldi! Irène onu bekliyordu, trenin tüm hızıyla, tüm aşk arzusuyla, namuslu ve genç yaşama doğru tüm atılışıyla Irène'e doğru gidiyordu.</p>

  <p class="normal">Paris! Vendôme alanına gitmek için bir araba çevirecekti. Ama gaz lambasının altında giysilerinin, ayakkabılarının çamur içinde olduğunu gördü, ağır bir çamur, onu hâlâ ağır, kirli bir biçimde tutan tüm geçmişi. "Yok, yok, bu akşam olmaz." Jacob sokağına, eski oteline döndü, burada İpsiz kendi odasının yanında ona da bir oda ayırtmıştı.</p>
</body>
</html>
