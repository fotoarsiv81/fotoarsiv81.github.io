<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">VIII</h1>

  <p class="normal">Chaville'e, Pavé des Gardes diye anılan şu eski orman yolunun üzerinde, ormanın giriş yerinde eski bir avcılar uğrağına yerleştiler: Paris'teki odalarından fazla büyük olmayan üç oda, yine eski eşyaları, hasır koltuk, boyalı dolap. Yatak odalarının o çirkin yeşil kaplamasını süslemek için, Fanny'nin portresinden başka hiçbir şeyleri yoktu, göç sırasında Castelet'nin resminin çerçevesi kırılmıştı, gereksiz eşyalar arasında soluyordu.</p>

  <p class="normal">Amca beyle yeğen hanımın mektuplaşmayı kesmelerinden beri, zavallı Castelet'nin sözü edilmez olmuştu. Fanny İpsiz'in ilk bozuşmayı destekleyişini anımsıyor, "Vefasız bir adam..." diyordu. Yalnız küçük kızlar haber yolluyorlardı ağabeylerine, ama Divonne artık mektup yazmıyordu. Belki hâlâ hıncı vardı yeğenine; iri köylü harfleriyle yazılmış, analık duygularıyla dolu mektuplarını açmak, bu mektuplar hakkında konuşmak üzere kötü kadının yeniden geldiğini sezer gibiydi.</p>

  <p class="normal">Bazı bazı, yeniden komşuları olan Hettéma'ların romanslarıyla, yolun öbür yanında sürekli olarak karşılaşan, büyük bir bahçenin dalları arasından görülen trenlerin düdük sesleriyle uyandıkları zaman, hâlâ Amsterdam sokağında sanıyorlardı kendilerini. Ama burada, Batı garının soluk camları, büro memurlarının eğik gölgelerini gösteren perdesiz pencereleri, dik sokağın homurtulu gürültüsü yerine, ağaç demetleri içinde, yamacın eteğine kadar inen evceğizlerle çevrili küçük meyve bahçelerinin ötesinde sessiz uzamın tadını çıkarıyorlardı.</p>

  <p class="normal">Sabahları, Jean evden ayrılmadan, küçük yemek odalarında kahvaltı ediyorlardı. Pencere taş döşemeli, otlarla kaplı, sert kokulu diken çitleriyle çevrili geniş yola açılmaktaydı. Jean istasyona giderken, hışırdayan park boyunca on dakika bu yol üzerinde yürüyordu; dönüşteyse, önce çukurlarda duran gölge, batan günle kızıllaşmış yeşil yolun yosunlarına doğru yükseldikçe, korunun dört bir yanında kukumav kuşlarının çağrıları sarmaşıklardaki bülbül seslerine karıştıkça, bu uğultu yatışıyordu.</p>

  <p class="normal">Ama ilk yerleşme tamamlanıp da çevredeki nesnelerin verdiği sakinliğin şaşkınlığı geçince, Jean o kısır ve ince eleyip sık dokuyan kıskançlık sıkıntılarına yeniden kapılmaya başladı. Sevgilisinin Rosa ile bozuşması, otelden ayrılması, iki kadın arasında çift anlamlı korkunç hesaplaşmalara neden olmuş, kuşkularını, bunaltıcı kaygılarını yeniden alevlendirmişti; işe giderken, üzerinde yuvarlak bir pencere bulunan zemin kattaki basık evlerinin duvarına bakıyordu vagondan, gözlerini ayıramıyordu. "Kim bilir?" diyordu kendi kendine, dairede kâğıtlarıyla uğraşırken bile bu düşünce hiç aklından çıkmıyordu.</p>

  <p class="normal">Eve dönünce, gününü, ufak tefek işlerini, nelerle ilgilendiğini anlattırıyordu ona. Çoğu zaman ilgisiz şeylerdi bunlar. Jean bunları dinlerken birden sözünü kesiyor, "Ne düşünüyorsun? Söyle, çabuk söyle," diyordu. Fanny'nin hep aynı içtenlikle anlattığı korkunç geçmişe mal olmuş bir şeyi ya da bir kişiyi özlemesinden korkuyordu.</p>

  <p class="normal">Pazardan pazara buluştukları sırada, birbirlerine susamış oluyorlar, böyle gönül kırıcı, aşağılayıcı işkencelere ayıracak zamanları olmuyordu. Ama bir araya gelmelerinden sonra, ikili yaşam sürüp gitmeye başlayınca, okşayışlarına, en candan kucaklaşmalarına bile boğuk bir öfke karışıyor, acı düzeltilmezlik duygusuyla sarsılıyor, birbirlerine işkence ediyorlardı; Jean bu aşktan bıkmış kadında hâlâ bilmediği bir sarsıntı yaratabilmek için kendini yiyip bitiriyordu. Fanny de daha önce on kişiye verilmemiş bir haz verebilmek istiyordu ona, bunun için her özveriye hazırdı, ama bunu başaramıyor, güçsüzlüğüne kızıyor, ağlıyordu.</p>

  <p class="normal">Sonra bir gevşeme başladı aralarında; belki doğanın ılık kucaklayışı içinde duyularının doygunluğundan, belki de sırf Hettéma'ların komşuluğundan ileri geliyordu bu. Çünkü Paris banliyösünde oturan ailelerden hiçbiri kırın tadını belki onlar kadar çıkarmamıştır, üstlerine eski püskü şeyler giyiyor, başlarına hasır şapkalar geçiriyorlardı, hanım korsesiz, bey bez pabuçlarla dolaşıyordu; sofradan kalkarken ördeklere ekmek, tavşanlara sebze kırıntıları götürmeyi, sonra bahçedeki kötü otları ayıklamayı, toprağı kazmayı, ağaçları aşılamayı, sulamayı bir eşsiz hazza dönüştürmüşlerdi.</p>

  <p class="normal">Ya! Bahçe sulamalar!</p>

  <p class="normal">Bey eve dönüp de dışarılık giysisini bir Robenson ceketiyle değiştirir değiştirmez başlıyorlardı bu işe; akşam yemeğinden sonra da çalışıyorlardı, karanlık çöktükten sonra da. Üzerinden serin bir ıslak toprak buğusu çıkan küçük bahçede tulumbanın gıcırtısı, büyük sulama kovalarının çarpışmaları, çalışanların alınlarından kovalarının süzgecine düşer gibi gelen bir şırıltı, tüm çiçekler üzerinde dolaşan müthiş soluklar, arada sırada da bir utku çığlığı duyuluyordu:</p>

  <p class="indentmetin">"Bezelyelere otuz iki kova su döktüm!"</p>

  <p class="indentmetin">"Ben de kına çiçeklerine on dört kova!"</p>

  <p class="normal">Mutlu olmakla yetinmeyen, mutluluklarını seyreden, mutluluklarının tadını ağızları sulandıracak derecede çıkaran insanlardı bunlar; hele erkek, karısıyla birlikte geçirdiği kışın hazlarını ballandıra ballandıra anlatışı!</p>

  <p class="normal">"Bunlar bir şey değil daha, aralık ayında göreceksiniz! İnsan eve sırılsıklam, çamura batmış bir durumda, Paris'in can sıkıcı şeyleriyle yüklü döner; güzel ateşi, güzel lambayı, güzel güzel kokan çorbayı bulur, masanın altında içi sapla doldurulmuş postallarını bulur. Bir tabak dolusu lahana ve sosisi, bezler altında serin tutulmuş bir dilim gravyer peynirini gövdeye indirdin mi, üstüne de temizinden birkaç kadeh yuvarladın mı, koltuğu ateşin başına çekmek, alkollü karamela katılmış kahveni içerken pipoyu ateşlemek, camların üzerinden ince buzlar damla damla akarken karşı karşıya birazcık kestirmek ne güzeldir!</p>

  <p class="normal">"Azıcık bir uyku, yediğini sindirecek kadar... Sonra biraz resim çizersin, hanım sofrayı kaldırır, ufak tefek işlerini tamamlar, yatağı yapar, yatarsın, yatağın sıcaktır, gömülürsün içine, postalının içindeki sıcak otlara gömülüyormuşsun gibi bir sıcaklık duyarsın bütün bedeninde."</p>

  <p class="normal">Bu kıllı, bu az konuşan, başka zamanlarda iki sözcüğü olsun kızarıp kekelemeden söyleyemeyen adam, böyle şeylerden söz ederken yaman bir laf ebesi olup çıkıyordu.</p>

  <p class="normal">Evliliğini de, yaşamının huzurunu da, kara sakallı ve dev yapısıyla gülünç bir karşıtlık oluşturan bu çılgın utangaçlık sağlamıştı. Hettéma, yirmi bir yaşında güçle, sağlıkla dolup taşıyordu, o zamanlar ne aşktan haberi vardı, ne kadından. Bir gün Nevers'de toplu bir yemekten sonra, arkadaşları onu bir geneleve götürmüşler, bir kadını seçmek zorunda bırakmışlardı. Allak bullak bir durumda çıkmıştı buradan, yine gelmiş, hep aynı kadını seçmişti, onu elinden alabileceklerini, yeni bir kadına başvurması gerekeceğini düşününce ürkmüş, borçlarını ödeyerek onu alıp götürmüş, sonunda da onunla evlenmişti.</p>

  <p class="normal">Fanny, kendisini dehşet içinde dinleyen Jean'a:</p>

  <p class="normal">"Yasal bir aile dostum," deyip bir utku gülüşüyle gülüyordu. "Tanıdığım aileler içinde en temizi, en namuslusu da bu."</p>

  <p class="normal">Bilgisizlikten gelen bir içtenlikle söylüyordu bunu, onun tanıyabildiği yasal ailelerin başka türlü bir yargıyı hak etmedikleri kuşku götürmezdi; Fanny'nin tüm yaşam görüşleri bu kadar yanlış, bu kadar da içtendi.</p>

  <p class="normal">İnsanı rahatlatan bir komşulukları vardı bu Hettéma'ların, huyları hiç değişmez, fazla rahat kaçırıcı olmayan yardımlarda bile bulunabilirdi, her şeyden çok kavgalardan, bir yanı tutmaları gereken atışmalardan, kısacası mutlu bir sindirimi bozabilecek her şeyden nefret ederlerdi. Kadın, Fanny'yi tavuk ve tavşan yetiştirmeye, bahçe sulamanın sağlıklı hazlarına alıştırmaya çalışıyordu, ama emekleri boşunaydı.</p>

  <p class="normal">Gaussin'in sevgilisi, atölyeler görmüş kenar mahalle kızı, kırı ancak kimi anlarda, kimi bakımlardan bağırabileceği, yuvarlanabileceği, sevgilisiyle çiftleşebileceği bir yer olarak seviyordu. Çabadan, çalışmadan tiksiniyordu; altı aylık müdireliği de canlılığını daha uzun süre geri dönmemek üzere alıp götürmüştü; bulanık bir uyuşukluk içinde, neredeyse giyinme, taranma, hatta piyanosunun kapağını açma gücünü bile bulamadan bir rahatlık ve açık hava sarhoşluğu içinde gevşiyordu.</p>

  <p class="normal">Evin bakımını yerli bir kadına bırakmıştı olduğu gibi. Akşam olup da gününü Jean'a anlatmak için özetlediği zaman, Olympe'in yanına gitmesinden, çit üzerinden yapılan dedikodulardan, sigaralardan, kalıntıları şöminenin önündeki mermeri kirleten yığın yığın sigaralardan başka bir şey bulamıyordu. Aaa, saat altıya gelmiş! Sırtına bir giysi geçirip korsajına bir çiçek takarak yeşil yola, onu karşılamaya çıkacak zamanı ancak bulabiliyordu.</p>

  <p class="normal">Sisler, güz yağmurları gelip de erkenden karanlık çökmeye başlayınca, evden dışarı çıkmamak için birçok nedenler buldu. Çoğu zaman, eve dönünce, Jean onu sabahları giydiği büyük kıvrımlı, ak yünden ganduralardan birinin içinde buluyor, saçları da gittiği zamanki gibi kalkık oluyordu. Onu böyle, ensesi körpe, teni baştan çıkarıcı, bakımlı bir durumda, hazır, kösteksiz bulmak hoşuna gidiyordu. Yine de bu gevşeklik onu sarsıyor, bir tehlike gibi ürpertiyordu.</p>

  <p class="normal">Ama Castelet'ye başvurmadan gelirlerini biraz olsun artırmak için harcadığı büyük çabalardan, Hettéma'nın hesabına planlar, top, cephane arabası, yeni model silah kopyaları üzerinde geçen uykusuz gecelerden sonra, birdenbire en güçlülerin, en canlıların bile yakalandıkları, uyuşturucu tohumu ıssız bir köşede geçmiş çocukluğunda atılmış olan o yıkıcı kır ve yalnızlık hissinin kendi benliğini de kapladığını duydu.</p>

  <p class="normal">Şişman komşularının rahata düşkünlüklerinin, durmamacasına bir evden öbürüne gidip gelmelerinin sonucunda, onların ruh düşüklükleri, canavarca iştahları bizimkilere de geçer gibi oldu. Gaussin ile sevgilisi de yemek sorununu, yatma saatini ciddi ciddi tartışacak duruma geldiler. Césaire bir fıçı kurbağa şarabı yollamıştı, bütün bir pazarı bu şarabı şişelere doldurmakla geçirdiler. Küçük mahzenlerinin kapısı yılın son güneşine açılmıştı, koruların fundaları gibi pembe bulutların üzerinde koşuştuğu bir mavi gök görünüyordu. Sıcak ot dolu postal zamanı uzak değildi, büyük ateşlerinin iki yanında karşılıklı uyku kestirmelerin zamanı da yaklaşmıştı. Bereket versin ki, sıkıntılarını giderecek bir şey çıktı ortaya.</p>

  <p class="normal">Jean, sevgilisini bir akşam çok heyecanlı buldu. Olympe, Morvan'da bir ninenin yetiştirdiği, zavallı bir küçük çocuğun öyküsünü anlatmıştı. Babasıyla anası Paris'teymiş, odun satarlarmış. Aylardır mektup yazmıyor, para da yollamıyorlarmış. Nine de birdenbire ölmüş. Denizciler çocukcağızı büyüklerine vermek için Yonne kanalından Paris'e gitmişler; ama kimse yokmuş artık. Oduncu dükkânı kapanmış, çocuğun anası sevgilisiyle çekip gitmiş, babası da ayyaşın biriymiş, dükkânı batırıp ortadan kaybolmuş. Şu yasal ailelerin gidişi de gidiş hani! Zavallı çocuk, daha altı yaşında, ekmeksiz, giysisiz bir durumda sokaklarda kalmış.</p>

  <p class="normal">Gözleri yaşaracak ölçüde duygulanıyordu, sonra birdenbire:</p>

  <p class="normal">"Onu yanımıza alsak... Ne dersin?" diye sordu.</p>

  <p class="normal">"Deli misin sen?"</p>

  <p class="normal">"Neden?" İyice sokuldu ona, nazlı nazlı, "Biliyorsun, senden bir çocuğum olmasını çok istemiştim," dedi. "Bunu büyütürüz, yetiştiririz. İnsan sokaktan alınan çocukları da bir zaman sonra kendi çocuklarıymış gibi sevmeye başlar."</p>

  <p class="normal">Böylece sıkıntılarının da dağılacağını söylüyordu; tek başına, sürü sürü iğrenç düşüncelerle alıklaşmaktaydı. Bir çocuk korurdu insanı. Sonra Jean'ın masraftan ürktüğünü gördü: "Yok canım, hiçbir masrafı olmaz," dedi. "Düşünsene, daha altı yaşında! Senin eskilerini giydiririz. Olympe bu işlerden iyi anlar, farkına bile varamayacağımızı söylüyordu bana."</p>

  <p class="normal">"Öyleyse kendisi alsın!" dedi Jean, kendi zayıflığına yenilmiş bir insanın keyifsizliği vardı her şeyinde. Kesin kanıtın da yardımıyla her şeye karşın direnmeye çalıştı: "Peki, ya ben buradan gidince?" Fanny'yi kederlendirmemek için çok ender söz ederdi bu gidişten, ama hep bunu düşünüyor, bir arada yaşamanın tehlikelerine, de Potter'in hüzünlü gözlerine karşı bununla güvene geliyordu. "Başına çok dertler açar bu çocuk, ileride çok ağır bir yük olur sana!"</p>

  <p class="normal">Fanny'nin gözleri dumanlandı:</p>

  <p class="normal">"Yanılıyorsun caniko," dedi, "senden söz edebileceğim bir insan, bir avuntu, bana çalışma, yaşamdan tat alma gücü verecek bir sorumluluk olur."</p>

  <p class="normal">Jean bir dakika düşündü, onun boş evde, yapayalnız oturuşunu görür gibi oldu.</p>

  <p class="normal">"Nerede bu yumurcak?" diye sordu.</p>

  <p class="normal">"Bas-Meudon'da, bir denizcinin evinde, birkaç günlüğüne yanına almış adam. Sonra kimsesizler yurdu, yardım mardım..."</p>

  <p class="normal">"İyi ya, bu kadar çok istiyorsan git getir."</p>

  <p class="normal">Fanny boynuna atıldı, bütün gece bir çocuk sevinciyle piyano çaldı, şarkı söyledi, mutluydu, taşkındı, değişmişti. Jean, ertesi gün trende Hettéma'ya aldıkları karardan söz etti, adam konuyu bilir gibiydi ama karışmak istemiyordu. Köşesinde <span class="ideitalik">Petit Journal</span>'i okumaya dalmıştı, sakallarının arasından kekeliyordu:</p>

  <p class="normal">"Evet biliyorum, ...kadınların işi... beni ilgilendirmez..." Sonra gazetenin üzerinden başını kaldırdı, "Karınız fazla düşçül gibi geliyor bana," dedi.</p>

  <p class="normal">Düşçül olsun olmasın, akşam çok şaşkın görünüyordu. Diz çökmüş, eline bir çorba tabağı almış, Morvan'lı küçük oğlanı evcilleştirmeye çalışıyordu, çocuk ayaktaydı, bedenini geriye çekmiş, kenevir saçlı, kocaman başını önüne dikmiş, konuşmaya, yemeye, hatta yüzünü göstermeye bile yanaşmıyor, güçlü, boğuk, tekdüze bir sesle aynı şeyi yineleyip duruyordu:</p>

  <p class="normal">"Ménine gel, Ménine gel..."</p>

  <p class="normal">"Ménine dediği büyükannesi anlaşılan. İki saattir başka bir şey alamadım ağzından."</p>

  <p class="normal">Jean da çorbasını içirmeye çalıştı ya sonuç alamadı. İkisi de önünde diz çökmüşler, öylece duruyorlardı, hasta bir kuzunun karşısındaydılar sanki. Biri tabağı, biri kaşığı tutuyor, içsin diye yüreklendirici, sevecen sözler söylüyorlardı.</p>

  <p class="normal">"Sofraya oturalım biz, belki onu ürkütüyoruz; bakmazsak yer."</p>

  <p class="normal">Ama çocuk hep büfeye yaslandı, öyle ayakta uyuyuncaya kadar o yüreklerini parçalayan yabanıl iniltisini, "Ménine gel..." sözcüklerini yineleyerek kımıldamadan, bön bön durdu. Sonra öyle derin bir uykuya daldı ki giysisini çıkardılar, bir komşudan aldıkları ağır köylü beşiğine yatırdılar da bir saniye bile gözlerini açmadı.</p>

  <p class="normal">Fanny kazancından gurur duyuyordu: "Bak, ne kadar güzel," diyor, Gaussin'i bu inatçı alına, köylü yanıklığı altında ince ve kibar hatlara, kolları, böğürleri dolgun, bacakları uzun, sinirli, alt yanları daha şimdiden tüylenmiş küçük bedenin güzelliğine hayran bırakmaya çalışıyordu. Bu çocuk güzelliğini seyrederken kendinden geçiyordu.</p>

  <p class="normal">"Üstünü örtsene, üşüyecek," dedi Jean. Sesi Fanny'yi bir düşten uyandırmışçasına titretti. Fanny sevecenlikle üzerini örttü çocuğun. Çocukcağız, uyumakla birlikte, uzun uzun, hıçkırır gibi iç çekiyor, umutsuzca inliyordu.</p>

  <p class="normal">Gece de kendi kendine konuşmaya başladı:</p>

  <p class="normal">"Guerlaude, Ménine..."</p>

  <p class="normal">"Ne diyor? Dinle..."</p>

  <p class="normal">"<span class="ideitalik">Guerlaude</span>" edilmek istiyordu; ama bu yeni sözcüğün anlamı neydi? Jean, bir şey düşünmeden elini uzattı, ağır beşiği oynatmaya başladı. Çocuk yavaş yavaş yatıştı, tombul, küçük, sert avucunda, on beş gün önce ölen Ménine'inin sandığı eli tutarak yeniden uyudu.</p>

  <p class="normal">İnsanı tırmalayan, ısıran, ötekilerden ayrı yem yiyen, yem çanağını yaklaştırınca homurdanan bir yabanıl kedi gibiydi evde; ağzından alınan birkaç sözcük de Morvan'lı oduncuların yabanıl dilindendi, onun memleketinden olan Hettéma'lar olmasa, kimsecikler anlayamazdı söylediklerini. Bununla birlikte, iyi bakımlar, tatlılıklar sonunda birazcık, kendi deyimiyle "<span class="ideitalik">un pso</span>" evcilleştirilebildi. Üzerindeki paçavraları sıcak ve temiz giysilerle değiştirmeye razı oldu, oysa ilk günlerde bunları yaklaştırdılar mı, üzerine tazı postu geçirilmek istenen bir çakal gibi kudurup kükrüyordu. Sofrada yemek yemesini, çatal bıçak kullanmasını, adını sordukları zaman da memlekette kendisine "Josaph" dediklerini söylemesini öğrendi.</p>

  <p class="normal">Ama en ufak, en ilkel bilgileri vermeye gelince, şimdilik böyle şeyleri hiç düşünmemek gerekirdi. Orman ortasında bir kömürcü kulübesinde büyümüştü, denizin gürültüsü bir kabuğun sarmalını bırakmadığı gibi, gürültülü patırtılı bir doğanın uğultusu da bu küçük orman çocuğunun koca kafasını bırakmıyordu bir türlü; ne bu koca kafaya başka bir şey sokabilmeye, ne de onu en soğuk havalarda bile evde tutmaya olanak vardı. Yağmurda, karda, çıplak ağaçlar buzdan mercanlar gibi dikilirken, kaçıp gidiyor, çalılıklarda dolaşıyor, avcı dağ gelinciklerinin becerikli acımasızlığıyla inleri karıştırıyor, açlıktan bitkin düşüp de eve döndüğü zaman, parça parça olmuş ceketinin içinde, karnına kadar çamura batmış pantolonunun cebinde hep uyuşmuş ya da ölmüş bir hayvan, bir kuş, bir köstebek, bir tarla faresi, o da yoksa tarlalardan sökülmüş pancarlar, patatesler bulunuyordu.</p>

  <p class="normal">Bir köylü manyaklığıyla karışmış olan bu avcılık ve yağmacılık içgüdülerini hiçbir şey yenemiyordu. Josaph parlayan her şeyi, bakır düğmeleri, boncukları, çikolata kâğıtlarını bir yerlere sokuşturuyor, kapıp alıyor, hırsız saksağan gömülerine götürüyordu. Tüm bu ganimetler onun için belirsiz ve genel bir ad alıyordu: erzak. Sözler, yumruklar, silleler, her şeyin ve herkesin sırtından erzak edinmesine engel olamıyordu.</p>

  <p class="normal">Yalnız Hettéma'lar buluyorlardı bunun çaresini, desinatör elinin altında, küçük vahşinin pergellerin, renkli kalemlerin çekimine kapılarak çevresinde dolaştığı masanın üstünde bir köpek kamçısı bulunduruyor, yumurcak yaklaştı mıydı bacaklarında şaklatıyordu. Ama sanki <span class="ideitalik">Ménine</span> ölürken kendisini her türlü sevgiden yoksun bırakmışçasına, çocuk onlara da sinsi, çekingen davranmasına, tatlı şımartmalarla bile evcilleşmemesine karşın, Jean ile Fanny böyle tehditlere başvuramıyorlardı. Fanny, güzel koktuğu için, onu arada sırada kucağında tutabiliyordu, ama Gaussin, ne kadar yumuşak davranırsa davransın, karşısında o ilk günkü sakıngan bakışlı, pençeleri gerilmiş yırtıcı hayvanı buluyordu her zaman.</p>

  <p class="normal">Çocuğun bir türlü yenilemeyen, nerdeyse içgüdüsel tiksintisi, ak kirpikli, ufak, mavi gözlerinin garip kötülüğü, her şeyden çok da Fanny'nin yaşamlarına birdenbire giren bu yabancıya duyduğu kör ve içten sevgi, sevgilisini yeni bir kuşkuyla kaygılandırıyordu. Belki de kendi çocuğuydu bu, bir dadının ya da üvey annesinin yanında büyümüştü; o sıralarda Machaume'un öldüğünü de öğrenince, meraklanmakta haklı olduğunu düşündü. Geceleri, bazı bazı, kendi eline yapışan –çünkü çocuk uykunun, düşlerin bulanıklığı içinde, elini hep <span class="ideitalik">Ménine</span>'e uzattığını sanıyordu– bu küçük eli tutarken, içinde sakladığı, açıklayamadığı kaygıyla, küçük yaratığın sıcaklığı kendi içine işledikçe, doğumunun gizlemini öğreneceğini umarak "Kimsin? Nerden geliyorsun?" diye soruyordu ona.</p>

  <p class="normal">Ama ölmüş karısının mezar parasını ödeyebilmek için yardım istemeye gelen Legrand baba, Josaph'ın beşiğini görüp de kızına, "Vay anasını! Bir yumurcak ha! Çok mutlusundur herhalde! Hiç çocuğun olmamıştı," diye haykırınca, Gaussin'in kaygısı geçti.</p>

  <p class="normal">Öylesine sevindi ki, masraf defterine bakmadan ödedi parayı, Legrand babayı öğle yemeğine alıkoydu.</p>

  <p class="normal">Paris'le Versailles arasında işleyen tramvaylarda çalışan, şarapla, inmeyle zehirlenmiş, yas nedeniyle taktığı kara şerit yüzünden gerçek bir cenaze memuru şapkasına benzeyen meşin şapkasının altında her zaman dinç ve keyifli görünen yaşlı arabacı, kızının efendisinin kendisini böyle ağırlayışından çok hoşlanmışa benziyordu. Bundan sonra, zaman zaman onlarla çorba içmeye geldi. İyice kazınmış şiş yüzünün üstünde apak soytarı saçları, tantanalı sarhoş tavırları, kamçısına gösterdiği saygı, onu dikkatli bir dadı gibi, güvenli bir yere koyması Jean'ı çok etkiliyordu; çok geçmeden büyük bir dostluk başladı aralarında. Bir gün yemeklerini bitirmek üzere oldukları bir sırada, Hettéma'lar çıkageldiler. Bayan Hettéma:</p>

  <p class="normal">"Kusura bakmayın, bilmiyorduk, ailece toplanmışsınız," dedi kırıta kırıta. Bu sözler Jean'ın suratına alçaltıcı bir tokat gibi çarpıldı.</p>

  <p class="normal">Ailesi! Başını masanın üzerine koyup horlayan bu bulunmuş çocuk, iki kuruşluk kamçısının altı ay dayandığını, yirmi yıldır da sapını değiştirmediğini belki yüzüncü kez anlatan, ağzının köşesinde bir pipo, pis bir sesle konuşan bu yaşlı, beyni sulanmış korsan eskisi, öyle mi? Ailesi, hadi canım! Nasıl bu çökmüş, bu yorgun, bu sigara dumanları arasında dirseklerine dayanan Fanny Legrand karısı değilse... Bütün bunlar, bir yıla kadar yolculuk karşılaşmalarının, masa arkadaşlarının dalgası içinde yaşamından silinip gidecekti.</p>

  <p class="normal">Ama zayıflığını hoş görebilmek için dört elle sarıldığı bu düşünce, başka zamanlarda, düşer gibi olduğunu, aşağıya çekildiğini duyunca kendisine güven, huzur verecek yerde, çevresine sıkı sıkı sarılmış bağların ağırlığını duyurmaktaydı. Çok acı olacaktı bu gidiş, bir ayrılış değil, on ayrılıştı, geceleri avcuna düşen bu minik çocuk elini bırakmak çok zor gelecekti ona. La Balue'yü, küçücük kafesinde ıslık çalıp öten, demir hücrede bir kardinal gibi sırtını büken sarıasma kuşunu bırakmak bile zordu; evet, La Balue bile yüreğinde küçük bir köşeye yerleşmişti, onu buradan çıkarmak canını yakacaktı.</p>

  <p class="normal">Ama ne olursa olsun, önlenmez ayrılık yaklaşmaktaydı; doğayı şenlendiren, görkemli haziran ayı, birlikte geçirecekleri son haziran olacaktı belki de. Bu muydu onu böyle sinirli, böyle öfkeli kılan, Josaph'ı eğitmek için girişilen çabalar mı? Küçük Morvan'lıyı çok sıkıyordu bu iş, görmüyordu, sözcükleri söylemiyordu, çiftliklerin avlu kapılarının ardına dayanan direkler gibi bir çizgiyle kapalı duruyordu alnı, saatlerce böyle kalıyordu harflerin önünde. Gaussin hoşgörülü davranmaya çalışıyordu, ama bu kadın niteliği durmadan yenilenen kavgalarda şiddet ve gözyaşı olup köpürüyordu. Fanny o kadar aşağılıyordu ki, sevgilisinin gençliğine, eğitimine, ailesine, yaşamın iki yazgı arasında daha da büyüteceği bir kin, öyle bir hınç besliyordu ki, sevgilisini en duyarlı noktalarından vurmasını öyle iyi biliyordu ki, Jean da kızıp karşılık veriyordu en sonunda.</p>

  <p class="normal">Ne var ki onun öfkesi bir dikkat, iyi yetişmiş erkeklere özgü bir acıma duygusu, fazla acılı, fazla kolay oldukları için indirilmemiş yumruklar saklıyordu. Oysa Fanny hem sorumsuzdu, hem arsız, orta malı kadınlar gibi öfkelere kapılıyor, her şeyi bir silah olarak kullanıyor, yol açtığı acının sıkıntısını kurbanının yüzünde acımasız bir sevinçle izliyor, sonra birden kollarına atılıp özür diliyordu.</p>

  <p class="normal">Sofraya oturup güzelce yerleştikten sonra, çorba kâsesinin kapağını kaldıracakları ya da tam bıçaklarını kızartmaya uzatacakları sırada, birden patlayıveren bu kavgalara tanık olan Hettéma'ların yüzünü bir görmeliydi. Hazır sofranın üstünden gülünç bir şaşkınlıkla bakıyorlardı birbirlerine. Yemeği yiyebilecekler miydi, yoksa şu but, tabakla, salçayla, fasulyeyle birlikte bahçeyi mi boyalayacaktı?</p>

  <p class="normal">Ne zaman bir araya gelmek söz konusu olsa, "Kavga yok ha!" diyorlardı. Fanny bir pazar, duvarın üzerinden ormanda bir öğle yemeği yemek önerisinde bulunurken de bu sözcüklerle karşılaştı. Yok canım! Bugün atışmazlardı, hava çok güzeldi! İçeriye koştu, çocuğu giydirecek, sepetleri dolduracaktı.</p>

  <p class="normal">Her şey hazırdı, nerdeyse yola çıkacaklardı, postacı dolgun bir mektup getirdi. Gaussin mektubu yollayanın imzasını görünce geride kaldı. Korunun kıyısında yetişti arkalarından, alçak sesle Fanny'ye:</p>

  <p class="normal">"Amcamdan," dedi. "Çok sevinçli, iyi bir ürün almış, hemen de satmış. Déchelette'in sekiz bin frankını yolluyor, yeğenine de çok çok selamları var, teşekkür ediyor."</p>

  <p class="normal">"Yeğeni, öyle mi! Gaskonya işi yaşlı düzenbaz, sen de..." dedi Fanny, Güneyli amcalara pek güvenmiyordu artık; sonra keyifli keyifli:</p>

  <p class="normal">"Bu parayı yatırmak gerekecek," dedi.</p>

  <p class="normal">Jean ona şaşkınlıkla baktı, para konularında çok duyarlı olduğunu bilirdi.</p>

  <p class="normal">"Yatırmak mı? Para senin değil ki..."</p>

  <p class="normal">"Ha, bak, söylememiştim sana..." Kızardı, gerçeği azıcık değiştirince soluveren bir bakışla baktı. İyi yürekli Déchelette, Joseph için yaptıklarını öğrenmiş, bu paranın da küçüğün yetiştirilmesinde kendilerine yardımcı olabileceğini yazmıştı. "Sonra, biliyorsun, canını sıkıyorsa, veririz sekiz bin frankını; kendisi Paris'te."</p>

  <p class="normal">Gizlerini dinlememek için arayı epeyce açan Hettéma'ların sesi çınladı ağaçların altında;</p>

  <p class="normal">"Sağa mı, sola mı?"</p>

  <p class="normal">"Sağa, sağa... Göllere," diye seslendi Fanny, sonra sevgilisine döndü: "Bana bak, saçma sapan şeyler yüzünden kendini yiyip bitirmeye başlama yine. Hey Tanrım, eski bir çiftiz biz!"</p>

  <p class="normal">Dudaklarının bu titremeli solgunluğunu, gözlerinin bir şeyler sorarcasına küçüğü tepeden tırnağa süzüşünü iyi bilirdi; ama bu kez kıskançça bir şiddet hevesinden başka bir şey duymadı. Alışkanlığın korkaklıklarına, huzurunu kaçırmamak için ona haklar tanımaya başlıyordu. "Ne diye kendime işkence edeyim, ne diye her şeyin derinliğine ineyim? Bu çocuk onunsa, ona tüm çektirdiklerimden, kavgalarımdan, sorulardan sonra, bu çocuğu yanına alırken gerçeği benden saklamasından daha basit bir şey olabilir mi! Durumu olduğu gibi kabul etmek, önümüzdeki son birkaç ayı da sakin sakin geçirmek daha iyi değil mi?"</p>

  <p class="normal">Vadileri andıran koru yolunda, ağır sepetinde yemeklerini taşıyarak gidiyordu, yaşlı bir bahçıvan gibi sırtını çıkarmıştı, boyun eğmişti; yorgundu, ana oğul da önünde, birlikte yürüyordu. Josaph koşmasına engel olan <span class="ideitalik">Belle-Jardinière</span> giysisi içinde şık ve beceriksizdi. Fanny açık renk bir penyuvar giymişti, bir Japon şemsiyesinin altında başı ve boynu açıktı, beli kalınlaşmış, yürüyüşü gevşekti, kaytan biçimi örülmüş güzel saçlarının arasında artık gizleme çabasına katlanmadığı kocaman bir ak perçem vardı.</p>

  <p class="normal">Önde, biraz daha aşağıda, yokuşun üstünde Hettéma çifti yuvar yuvardı. Erkek, Touareg binicilerinin şapkaları gibi kocaman bir hasır şapka geçirmişti başına, kırmızı flanelden bir giysi giymişti, yiyeceklerle, balık tuzaklarıyla, ağlarla, yengeç kapanlarıyla yüklüydü; kadın kocasının yükünü hafifletmek için dev göğsüne çaprazlamasına bir av borusu takmış, yiğitçe taşıyordu, bu borazan olmadıkça desinatör orman gezintisine çıkmazdı. Karı koca hem yürüyor, hem de şarkı söylüyordu:</p>

  <p class="indentmetinitalik">Severim kürek sesini</p>

  <p class="indentmetinitalik">Akşamları dalgalarda;</p>

  <p class="indentmetinitalik">Severim geyik sesini...</p>

  <p class="normal">Olympe'nin repertuvarındaki bu duygulu sokak şarkıları bitmek tükenmek bilmezdi. İnsan bunları nereden, kapalı pancurların hangi yüz kızartıcı yarı gölgesinden topladığını, şimdiye kadar bunları kaç erkeğe söylediğini düşündü mü şarkıya eşlik eden kocasının huzuru olağanüstü bir büyüklük kazanmakta, Waterloo'daki elbombacının söylediği "Çok fazlalar!" sözü, bu adamın da filozofça gamsızlığına tıpatıp uymaktaydı.</p>

  <p class="normal">Gaussin, arkasından gittiği kocaman çiftin bir vadi çukuruna gömülüşünü dalgın dalgın izlerken, yolda bir tekerlek gıcırtısı, çılgın kahkahalar, çocuk sesleri yükseliyordu. Birden birkaç adım ötesinde, küçük bir eşeğin çektiği bir İngiliz arabasında bir sürü küçük kız gördü, ötekilerden pek de büyük olmayan bir genç kız, bu geçilmesi güç yolda dizginleri tutuyordu.</p>

  <p class="normal">Topluluğu oluşturanların birbirini tutmayan görünüşleri, hele belinde bir av borusu sallanan şişman kadın, önüne geçilmez bir keyifle canlandırmıştı küçük kızları, Jean'ın da bu topluluktan olduğunu anlamak güç değildi; bu nedenle genç kız çocukları bir dakika susturmaya çalıştı. Ama bu yeni Touareg şapkası daha çılgın alaylara yol açtı. Küçük arabaya yol vermek için kenara çekilen adamın önünden geçerken, biraz huzuru kaçmış, güzel bir gülümseme ondan özür diliyor, yaşlı bahçıvanın böylesine hoş, böylesine genç bir yüz olmasına şaşıyordu.</p>

  <p class="normal">Jean çekingen bir selam verdi, neden utandığını pek anlayamadıysa da kızardı; araba yamacın tepesinde bir yol kavşağında, yağmurdan yarı yarıya silinmiş yol adlarını... <span class="ideitalik">Göller yolu, Chêne du grand veneur, Fausses reposes, Vélizy yolu...</span> yüksek sesle okuyan körpe seslerin cıvıltısı içinde durunca, Jean geriye döndü, üzerinde tekerleklerin kadife üstünde kayar gibi gittiği, güneşten yıldız yıldız olmuş, yosunlarla kaplanmış yeşil yolda, bu sarışın gençlik kasırgasının, gülüşleri dallar altında hava fişekler gibi yükselen, bahar rengi, araba dolusu mutluluğun gözden silinişini izledi.</p>

  <p class="normal">Hettéma'nın öfkeyle öten borazanı birdenbire düşünden sıyırdı onu. Gölün kıyısına yerleşmişler, azıkları açıyorlardı; duru suyun otlar üzerinde ak örtüyü, kırmızı flanelden gemici gömleğini yansıttığı görülüyordu uzaktan.</p>

  <p class="normal">"Gelsenize... Istakoz sizdeydi," diye bağırıyordu şişman adam; sonra da Fanny'nin sinirli sesi duyuldu:</p>

  <p class="normal">"Küçük Bouchereau için mi durdun yolda?"</p>

  <p class="normal">Jean bu Bouchereau adını duyunca titredi, bu ad birdenbire Castelet'ye, hasta annesinin yatağı başına götürmüştü onu.</p>

  <p class="normal">Desinatör sepeti elinden alırken:</p>

  <p class="normal">"Evet, elbette," dedi, "Büyük kız, arabayı süren, hekimin yeğenidir. Kardeşinin kızı, yanında oturur. Yazı Vélizy'de geçirirler. Güzel kızdır."</p>

  <p class="normal">"O da güzelse artık... hele o arsız suratı!" Fanny ekmeği keserken sevgilisini gözetliyordu, gözlerinin dalıp gitmesi onu kaygılandırmıştı.</p>

  <p class="normal">Bayan Hettéma çok ciddiydi, bir yandan sucuğu çıkarıyor, bir yandan da genç kızları böyle kendi başlarına korularda dolaşmaya bırakmayı ayıplıyordu. "İngilizler yapar bunu, bu kız da Londra'da yetişmiş diyeceksiniz. Olsun, hiç de doğru bir şey değil bu."</p>

  <p class="normal">"Değildir, ama kırıştırmaya pek elverişlidir!"</p>

  <p class="normal">"Böyle konuşma Fanny!"</p>

  <p class="normal">"Affedersiniz, unutmuştum. Beyefendi arı kızlar bulunduğuna inanır."</p>

  <p class="normal">"Bana bakın, yemeğimizi yesek nasıl olur?" dedi Hettéma, korkmaya başlıyordu yine. Ama Fanny dünyanın tüm genç kızları hakkında ne biliyorsa hepsini sayıp dökmek istiyordu. Çok güzel öyküler biliyordu bu konuda, manastır okulları, pansiyonlar, çok temiz yerlerdi hani... Oralardan solmuş, bitmiş, erkeklerden tiksinmiş olarak çıkarlardı; çocuk bile yapamazlardı artık. "İşte o zaman verirler onları size, budalalar! Arı bir kız! Arı kız diye bir şey var da sanki; sanki seçkin çevre kızları da, başka kızlar da dönen dolaptan habersizmişler gibi. Ben daha on iki yaşımdayken, bilmediğim hiçbir şey kalmamıştı. Siz de öyleydiniz, değil mi Olympe?"</p>

  <p class="normal">"Elbette," dedi Bayan Hettéma, omuz silkti; ama her şeyden önce yemeğin yazgısı düşündürüyordu onu. Gaussin'in kabarmaya başladığını, kızdan kıza fark olduğunu, ailelerde hâlâ temiz kızlar bulunduğunu ileri sürdüğünü görünce, yemeğin zehir olmasından korkmaya başlamıştı.</p>

  <p class="normal">Sevgilisi küçümsercesine:</p>

  <p class="normal">"Ha! Aile mi dedin?" diye atıldı. "Onu da konuşalım, hele senin aileni!"</p>

  <p class="normal">"Kes sesini! Ailemi ağzına alma!"</p>

  <p class="normal">"Burjuva!"</p>

  <p class="normal">"Utanmaz. Çok şükür ki bitecek artık. Yakında kurtulacağım senden."</p>

  <p class="normal">"Hadi, durma, bas git, asıl ben sevineceğim bu işe."</p>

  <p class="normal">Yüzükoyun otlara yatıp merakla kendilerine bakan çocuğun karşısında, birbirlerine küfrediyorlardı. Bu sırada gölde ve koruda yankılanarak yüz katına çıkmış korkunç bir borazan sesi kavgalarını birdenbire bastırıverdi.</p>

  <p class="normal">"Yeter mi? Daha ister misiniz?" Şişman Hettéma kıpkırmızı olmuş, boynu kabarmıştı, onları susturmak için borazan çalmaktan başka bir çare bulamamıştı, borazan ağzında, bekliyordu.</p>
</body>
</html>
