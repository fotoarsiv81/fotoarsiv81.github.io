<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">XV</h1>

  <p class="normal">Gaussin iki gündür Marsilya'da sinirli, telaşlı; yolculuğa hazırlanan herkes gibi şimdiden yola çıkmış sanki. Fanny de gelecek, gemiye birlikte binecekler. Her şey hazır, yerler tutulmuş: Yengesiyle yola çıkan Arica konsolos yardımcısı için birinci mevkide iki kamara. Otel odasının kırmızılığı silinmiş döşeme taşlarını adımlayıp duruyor, çifte bekleyiş içinde heyecanlı, hem sevgilisini bekliyor, hem yola çıkışı.</p>

  <p class="normal">Dışarı çıkmayı göze alamadığına göre, burada yürüyüp çırpınmak zorunda. Sokak, karmakarışık, uğultulu Marsilya sokağı bir cani, bir kaçakmış gibi huzurunu kaçırıyor, ona öyle geliyor ki her dönemeçte babası karşısına çıkacak, yaşlı Bouchereau karşısına çıkacak, omzundan tutuverecekler, yakalayıp götürmek isteyecekler.</p>

  <p class="normal">Odasına kapanıyor, yemek salonuna bile inmiyor, burada yiyor yemeğini. Dalgın dalgın okuyor, kendini yatağa atıyor. Bulanık uykularını, duvarlara asılmış, sineklerle beneklemiş <span class="ideitalik">La Pérousse Kazası</span> ile <span class="ideitalik">Kaptan Cook'un Ölümü</span> ile dağıtıyor, sonra saatler boyunca, balıkçı yelkenleri kadar yamalı bir storla gölgelendirilen, tahtası kurtlanmış balkona dirseklerini dayıyor.</p>

  <p class="normal">Oteli <span class="ideitalik">"Hotel du Jeune Anacharsis"</span> eski bir han, hiç de lüks değil, o kadar temiz de değil, ama limana bakıyor, denizle, yolculukla dolu sanki. Fanny'yle buluşmayı kararlaştırırken, Bottin üzerinde adını görmüş, adının çekiciliğine kapılmıştı. Pencerelerinin altında, dudu kuşları, Hint papağanları, tatlı cıvıltılarının hiç sonu gelmeyen ada kuşları, bir kuşçunun açık hava sergisi, yığılmış kafesler, sabahı bir girilmemiş orman uğultusuyla karşılıyor, sonra gün ilerledikçe No-tre-Dame de la Garde'ın vızıltısıyla düzenlenen, patırtılı liman işleri bu uğultuyu bastırmaya başlıyor.</p>

  <p class="normal">Onarım havuzunun çekiç sesleri, maçunaların gıcırtısı, gemi çanlarının, düdüklerin sesi, pompaların, bocurgatların düzenli gürültüsü, gemi ambarından boşaltılan suların, sıvışan buharın gürültüsü arasında, tüm dillerde küfürler, sandalcıların, hamalların, deniz hayvanları satıcılarının bağırtıları... Tüm bu gürültü denizde iki katına çıkıyor, yankılanıyor, denizin üstünde, uzaktan uzağa, engine açılan büyük bir transatlantiğin boğuk homurtusu, deniz devi soluğu yükseliyor.</p>

  <p class="normal">Kokular da uzak ülkeleri, buradan daha sıcak, daha güneşli rıhtımları düşündürüyor; sandal, bakam ağaçları, limonlar, portakallar, fıstıklar, baklalar, yerfıstıkları boşaltılıyor, kekre kokuları dağılıyor, tuzlu suyla, yanmış otlarla <span class="ideitalik">Cook-house</span>'ların isli yağlarıyla yoğunlaşmış bir hava içinde uzak yerlerin kasırgalarıyla yükseliyor.</p>

  <p class="normal">Akşam oldu mu yatışıyor bu uğultular, havanın yoğunluğu azalıp eriyor; Jean da güvene geliyor karanlık basınca, perdesini açıyor, serenlerin, cıvadraların, resimlerdeki taramaları andıran bir biçimde kesişimi altında uyumuş kara limana bakıyor, yalnız bir küreğin şıpırtısı, kıyıda bir köpeğin uzaktan uzağa havlayışı geçiyor sessizliğin içinden, açıkta, ta açıkta Planier feneri kırmızı ya da ak, uzun bir alev yansıtıyor dönerken, alev karanlığı yırtıveriyor, bir şimşek çakışı içinde adaların, kalelerin, kayalıkların karaltısını gösteriyor. Ufukta binlerce yaşama yol gösteren bu ışıklı bakış da bir yolculuktan başka bir şey değil, onu çağırıyor, ona el sallıyor, yelin sesiyle çağırıyor onu, denizin dalgaları, sonra hırıldayan, limanın bir köşesinde durmadan soluyan bir istimbotun boğuk haykırışı içinde.</p>

  <p class="normal">Yirmi dört saat bekleyecek daha; Fanny ancak pazar günü gelecek. Buluşmalarından önceki bu üç günü ailesinin yanında geçirecekti, yıllar boyunca göremeyeceği, belki de bir daha hiç bulamayacağı çok sevgili insanlara verecekti bugünleri; ama daha Castelet'ye geldiği akşam babası nişanın bozulduğunu öğrenince, nedenlerini de anlayınca, sert ve korkunç bir konuşma geçti aralarında.</p>

  <p class="normal">Biz neyiz ki, en içten sevgilerimiz, yüreğimize en yakın sevgilerimiz nedir ki, aynı etten, aynı kandan gelen iki insan arasında bir öfke, sevgilerini, çok derin, çok ince köklü duygularını, Çin denizlerinde karşılaşılan ve en gözü pek denizcilerin bile anımsamayı göze alamadıkları, sarararak "Bundan söz etmeyelim..." dedikleri tayfunların o kör, o karşı konulmaz şiddetiyle koparabiliyor, bükebiliyor, alıp götürebiliyor?</p>

  <p class="normal">Jean da hiçbir zaman sözünü etmeyecek bunun, ama mutlu çocukluğunun geçtiği Castelet'nin taraçasında, o pırıl pırıl ve durgun ufkun, baba lanetinin çevresinde kımıltısız ve titrek bir durumda sıkışan çamların, mersin ağaçlarının, selvilerin karşısında geçen korkunç kavgayı ömrü oldukça anımsayacak. Titreyen, kımıldayan yanaklarıyla, kin dolu ağzıyla, kin dolu bakışıyla üzerine yürüyen, bağışlanmaz sözler söyleyerek onu evinden de, onurundan da kovan, "Defol, orospunla git, sen bizim için öldün!" diyen o iri ihtiyar hep gözlerinin önüne gelecek. Sonra o haykıran, kapının önündeki basamaklarda dizlerinin üzerinde sürüklenen, ağabeylerinin bağışlanması için yalvaran küçük ikizler, sonra Divonne'un solgun yüzü, bir kez olsun bakmayışı, tek sözcük söylemeyişi, sonra yukarıda, camın ardında tüm bu gürültünün nedenini, Jean'ın neden böyle çabuk, neden böyle kendisini kucaklamadan gittiğini soran hastanın sıkıntılı ve tatlı yüzü.</p>

  <p class="normal">Annesini kucaklamadığını düşününce, Avignon yolunu yarılamışken geri döndü; Césaire'i araba ile aşağıda bıraktı, kestirmeden yürüdü, yukarı bağdan, bir hırsız gibi Castelet'ye girdi. Gece karanlıktı; adımları ölü bağda köstekleniyordu; karanlığın içinde evini ararken yönünü bulamadığı bile oluyordu, şimdiden kendi evinin yabancısı olmuştu.</p>

  <p class="normal">En sonunda, sıvalı duvarların aklığı, belirsiz bir aydınlıkla yol gösterdi ona; ama dış kapı kapalıydı, pencerelerde tüm ışıklar sönmüştü. Zili çalsa, seslense miydi? Babasından korkuyor, göze alamıyordu bunu. İyi kapanmamış bir pancurdan girecek bir yer bulmak umuduyla iki kez dolaştı evin çevresini. Ama Divonne'un feneri, her akşamki gibi yine dolaşmıştı her yanı. Annesinin odasına uzun uzun baktıktan, kendisini kusan eve tüm yüreğiyle "hoşça kal" dedikten sonra kaçtı, umutsuz, pişmanlık içinde. Hiç mi hiç bırakmıyor bu pişmanlık yakasını.</p>

  <p class="normal">Çoğu zaman, aileler, dostlar, bu uzun süreli ayrılıklarda, denizin, yelin kötü oyunlarıyla dolu olan bu yolculuklarda, vedalaşmayı son kalkışa kadar uzatırlar; son gün birlikte geçirilir, yolcuyu yolunda daha iyi düşleyebilmek için gemisi, kamarası gezilir. Jean bu sevecen uğurlamaları her gün birçok kez görüyor; bazen çok kalabalık, çok gürültücü oluyorlar; ama hepsinden çok kendi katının altındaki katta kalan bir aile içlendiriyor onu. Bir yaşlı adamla bir yaşlı kadın, rahat tavırlı, çuha ceketli, sarı ketenli köylüler, çocuklarıyla gelmişler, geminin kalkışına kadar yanında kalıyorlar; üçü de görünüyor işte, bekleyişin boşluğu içinde pencereden eğilmişler, kol kola sıkışmışlar, tayfa ortada. Konuşmuyorlar, kucaklaşıyorlar.</p>

  <p class="normal">Jean onlara bakarken düşlere dalıyor, kendisi de öyle bir gidebilirdi ki. Babası, küçücük kız kardeşleri, sonra yumuşacık, titrek eliyle üzerine yaslanan, uyanık kafasını, serüvenci ruhunu cıvadraların enginlere götürdüğü genç kız. Kısır özlemler bunlar. Suç işlenmiş, yazgısı raylar üzerinde, gitmekten ve unutmaktan başka yapılacak hiçbir şey kalmamış.</p>

  <p class="normal">Son gecenin saatleri nasıl da ağır, nasıl da amansızdı! Han yatağının içinde dönüp duruyor, camda kararan kül rengine, sonra tan ağartısına geçişini izleyerek sabahı bekliyordu dört gözle, tan ağartısında deniz fenerinin kırmızı kıvılcımı vardı, güneş doğunca silindi.</p>

  <p class="normal">Ancak o zaman uyudu, odasına dolan ışıklarla, Marsilya'nın tüm makineleri dinlenen, bayrakları direklerde dalgalanan, genişlemiş rıhtımlara yayılan pazar çanlarıyla, kuşçunun kafeslerinin karışık çığlıklarıyla uyandı. Saat on olmuş şimdiden! Paris ekspresi öğleye gelecek, çabucak giyiniyor, sevgilisini karşılamaya gidecek; denize karşı yemek yiyecekler, sonra denkler gemiye götürülecek, saat beş deyince de düdükler ötecek.</p>

  <p class="normal">Çok güzel bir gün doğrusu, derin göğün üzerinden martılar ak benekler gibi geçiyorlar, deniz daha koyu, bir maden maviliğinde, denizin üstünde, ufukta yelkenler, dumanlar, her şey, her şey açık açık görünüyor, her şey kalkıyor, her şey dans ediyor; sonra bu havası da, suyu da saydam, güneşli kıyıların doğal şarkısı gibi otelin pencereleri altında arplar çalınıyor, akıcı bir İtalyan havası, ama tellerde sürüklenen ezgi amansızca sinirlere işliyor. Müzikten fazla bir şey, bu onun öğle keyiflerinin, o göz yaşartacak kadar kabarmış yaşam ve aşk dolgunluklarının eşsiz çevirisi. Sonra Irène'in anısı geçiyor ezgiden, titrek, ağlamaklı. Ne kadar da uzak! Ne güzel bir yitirilmiş ülke bu böyle, kırılmış, düzelmez şeylerin sonsuz pişmanlığı ne kadar ağır!</p>

  <p class="normal">Hadi bakalım!</p>

  <p class="normal">Eşikte, tam çıkacağı sırada, Jean bir garsonla karşılaşıyor: "Sayın konsolosa bir mektup var. Bu sabah geldi, ama sayın konsolos öyle derin bir uykuya dalmışlardı ki!" <span class="ideitalik">Jeune Ana-charsis</span> otelinde seçkin müşteriler ender; bu nedenle Marsilya'lılar müşterilerinin unvanını her fırsatta yineliyorlar. Kim mektup yazabilir ona? Kimsecikler bilmiyor adresini, yalnız Fanny. Zarfa iyice bakınca tüyleri ürperiyor, anladı.</p>

  <p class="normal">"Hayır! Gelmiyorum, büyük bir çılgınlık bu, kendimde o gücü bulamıyorum. Böyle şeylere girişmek için genç olmak gerek, bense o gençliği çoktan yitirdim, zavallı dostum; ya da çılgın bir tutkunun körlüğü gerek, o da ne sende var, ne bende. Beş yıl önce güzel günlerde elini oynatsan, dünyanın öbür ucuna kadar arkandan gelirdim, çünkü seni tutkuyla sevdim, bunu yadsıyamazsın. Her şeyimi verdim sana; senden kopmam gerektiği zaman da çok acı çektim, hiçbir erkek için çekmemiştim öylesini. Ama böyle bir aşk yıpratır insanı, biliyor musun? Seni öylesine yakışıklı, öylesine genç bulmak, her zaman titremek, bir sürü şeyi korumak zorunda olmak! Gücüm kalmadı artık, çok yaşattın, çok acı çektirdin bana, artık bittim.</p>

  <p class="normal">"Bu koşullar altında, bu büyük yolculuk, bu yaşam göçü tasarısı beni korkutuyor. Ben ki kımıltısızlığı çok severim, ben ki Saint-Germain'den öteye geçmemişim, bir düşünsene! Hem sonra kadınlar sıcakta daha çabuk yaşlanırlar, sen daha otuzuna bile gelmeden, ben Pilar ana gibi sararmış, buruşmuş olurum; sen de bu yüzden özverini başıma kakarsın, bana kızarsın, herkesin günahını zavallı Fanny çeker böylece. Dinle, senin <span class="ideitalik">Dünya Yolculuğu</span> ciltlerinden birinde okumuştum: bir Doğu kenti varmış, burada bir kadın kocasını aldatınca, bir kediyle birlikte canlı canlı, taptaze bir hayvan postunun içine koyup dikerlermiş, uluyan, sıçrayan çıkını alana, güneşin altına koyarlarmış. Kadın haykırır, kedi tırmalarmış, birbirlerini yerlermiş postun içinde, post da son hırıltıya, son kıpırtıya dek sertleşip daralırmış. İkimizi bekleyen işkence de aşağı yukarı buydu."</p>

  <p class="normal">Jean bir dakika durdu, ezilmiş, şaşkın. Denizin maviliği göz alabildiğine kıvılcımlanıyordu. <span class="ideitalik">Addio...</span> Seslerine kendileri gibi sıcak ve tutkulu bir insan sesi karışan arplar böyle diyorlardı. <span class="ideitalik">Addio</span>. Yıkılmış, parçalanmış, baştan aşağı yıkıntılarla, gözyaşlarıyla dolmuş yaşamının hiçliği belirdi gözlerinin önünde, ekinler biçilmiş, harmanları çoktan seller alıp götürmüş, hem de şimdi kaçırdığı şu kadın uğruna.</p>

  <p class="normal">"Bunu sana önceden söylemeliydim, ama öyle ateşli, öyle kararlıydın ki göze alamıyordum; sonra kadın onuru, ayrılıştan sonra seni yeniden fethetmekten gelen doğal gurur. Ne var ki, benliğimin derinliklerinde işin artık eskisi gibi olmadığını, bitmiş, çatlamış bir şeyler bulunduğunu seziyordum. Ne yaparsın? Böyle sarsıntılardan sonra... Sonra bunun o zavallı Flamant yüzünden olduğunu da düşünme. Senin için, tüm ötekiler için olduğu gibi, onun için de bitti bu iş, kalbim öldü; ama vazgeçemeyecek kadar alıştığım çocuk kaldı geriye, o beni babasının, aşk yüzünden yaşamını yıkan, Mazas'dan çıktıktan sonra da ilk karşılaşmamızdaki kadar ateşli ve sevecen bir durumda bana dönen zavallı adamın yanına çekiyor. Düşün bir kez, birbirimizi yeniden gördüğümüz zaman, bütün geceyi omzumda ağlamakla geçirdi; görüyorsun, kızman için pek bir neden yoktu.</p>

  <p class="normal">"Dedim ya, yavrum, gereğinden fazla sevdim seni, artık bittim. Benim de sevilmeye, el üstünde tutulmaya, hayran kalınmaya, okşanmaya gereksinimim var şimdi. Bu adam hep diz çökecek önümde, ne yüzümün kırışıklarını görecek, ne saçımın aklarını; düşüncesini gerçekleştirip benimle evlenirse, bu da benim ona büyük bir iyiliğim olacak. Karşılaştır durumları. Ama sakın delilik etme. Beni bulamaman için tüm önlemleri aldım. Sana bu mektubu yazdığım küçük istasyon kahvesinden, ağaçlar arasından, öyle katlanılmaz anlar yaşadığımız küçük evi, yeni sahiplerini beklerken kapıda sallanan levhayı görüyorum. Özgürsün artık, bir daha sözümü bile duymayacaksın. Hoşça kal, bir öpücük, son öpücük, boynuna... caniko..."</p>

  <div class="calibre1" id="calibre_pb_18"></div>
</body>
</html>
