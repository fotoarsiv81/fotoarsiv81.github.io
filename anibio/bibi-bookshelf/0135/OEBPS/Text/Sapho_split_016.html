<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">XIV</h1>

  <p class="normal">"Evet dostum, Rosa'nın kollarında öldü bu gece. Doldurucuya götürdüm."</p>

  <p class="normal">Jean, Bac sokağında bir mağazadan çıkarken besteci de Potter'e rastlamıştı. Adam o duygusuz ve sert işadamı hatlarına pek yaraşmayan bir iç dökme gereksinimiyle sarılıyordu ona, pamuk yataklara, erken doğmuş çocuklara yapıldığı gibi iki gündür küçücük yuvasının altında yakılan alkol fitiline karşın Paris kışında ölmüş, soğuktan kuruyakalmış zavallı Bichito'nun çektiklerini anlatıyordu. Bichito'nun soğuktan tir tir titremesini hiçbir şey önleyememişti, en sonunda önceki gece, herkesin çevresinde toplanmış olduğu bir sırada son bir titreyişle başından kuyruğuna kadar sarsılmış, yaşamın değişken aylar, prizma devinimleri biçiminde solduğu benekli derisinin üzerine Pilar ananın gözlerini göğe dikerek "Tanrı günahlarını bağışlasın!" deyip boşalttığı kutsanmış su dalgalarının yardımıyla, tam bir Hıristiyan olarak ölmüştü.</p>

  <p class="normal">"Gülüyorum ama içim kan ağlıyor; hele bir de gözyaşları içinde bıraktığı zavallı Rosa'cığımı düşündüm mü... Bereket versin ki, Fanny yanındaydı."</p>

  <p class="normal">"Fanny mi?"</p>

  <p class="normal">"Evet, çoktandır görmemişlik onu. Acı olayın orta yerinde çıkageldi bu sabah, dostunu avutmak için yanında kaldı." Sözlerinin etkisini fark etmeden şunları ekledi: "Bitti mi o iş? Artık bir arada değil misiniz? Enghien gölündeki konuşmamızı anımsıyor musunuz? Verilen derslerden yararlanmasını biliyorsunuz hiç değilse." Jean'ın yaptığını beğenişinde bir kıskançlık izi seziliyordu.</p>

  <p class="normal">Gaussin'in alnı kırışmıştı, Fanny'nin Rosario'ya döndüğünü düşünmek huzurunu kaçırıyordu; ama böyle zayıflık gösterdiği için kızıyordu kendine, öyle ya, onun yaşamı üstünde ne bir hakkı, ne de bir sorumluluğu vardı artık.</p>

  <p class="normal">Az önce saptıkları Beaune sokağının, eski aristokrat Paris'in çok eski sokaklarından birinin bir evi önünde, de Potter durdu. Burada oturuyordu, daha doğrusu dışarıya karşı burada oturur görünüyordu, tüm zamanını Villiers caddesinde ya da Enghien'de geçirmekteydi aslında, aile ocağında boy göstermesi, karısıyla çocuğunun fazla bırakılmış gibi görünmemeleri içindi.</p>

  <p class="normal">Jean "hoşça kal" anlamında elini salladı, yoluna gidecekti, ama öbürü o uzun, sert elleriyle Jean'ın elini tuttu, suçundan hiçbir huzursuzluk duymayan bir adam gibi, hiç bozulmadan:</p>

  <p class="normal">"Bana bir iyilikte bulunun," dedi. "Benimle yukarı gelin. Bugün akşam yemeğini karımda yemem gerekiyordu, ama zavallı Rosa'cığımı derdiyle baş başa bırakamam ya. Çıkmam için bir bahane olur, beni can sıkıcı bir açıklamadan kurtarırsınız."</p>

  <p class="normal">İkinci kata geldiler, çok güzel ve soğuk bir burjuva dairesinde bestecinin çalışma odası, çalışılmayan odanın bırakılmışlığını duyuruyordu. Fazlasıyla düzenliydi her şey, nesnelere, mobilyalara işleyen karışıklıktan, canlı ateşten iz bile yoktu. Vitrinlerdekiler gibi parlayan, kocaman, boş bir bronz hokkanın görkemli kıldığı masanın üstünde bir tek kitap bile görünmüyordu; ilk yapıtlarına esin getiren, klavsen biçimi emektar piyanonun üzerinde de tek bir parça göze çarpmıyordu. Ak mermerden bir büst, hatları incelikle, tatlılıkla dolu bir genç kadın büstü, günün son ışıkları içinde çok solgundu, önü örtülü şömineyi daha bir soğuklaştırıyordu, yaldızlı, kurdelalı çelenklerle, madalyalarla, çok şeyler anımsatan çerçevelerle, kadının boşa gitmiş yaşamına karşılık olarak cömertçe bırakılmış olan ve onun mutluluğunun ölüm süsleri olarak tuttuğu tüm o şanlı ve mağrur terekeyle yüklü duvarlara hüzünle bakar gibiydi.</p>

  <p class="normal">Onlar içeriye girer girmez, çalışma odasının kapısı açıldı, Bayan de Potter göründü:</p>

  <p class="normal">"Sen misin, Gustave?"</p>

  <p class="normal">Kocasını yalnız sanıyordu, yabancı yüzün önünde gözle görülür bir kaygıyla durdu. Zarif ve güzeldi, zekice bir incelik ve seçkinlikle giyinmişti, büstünden daha güzel görünüyordu, tatlı yüzü cesur ve sinirli bir boyun eğişe dönüşmüştü. Seçkin çevrede bu kadının özelliği konusunda değişik görüşler vardı. Kimileri kocasının açık hor görüsüne, kentte herkesin bildiği aşk yaşamına katlanmasını ayıplıyordu; kimileri de tersine, onun böyle sessizce boyun eğmesine hayran kalıyordu. Büyük çoğunluksa, onu her şeyden çok rahatını seven, dulluğuna güzel bir çocuğun sevgisinde, büyük bir adamın adını taşımak sevincinde yeterli bir karşılık bulan dingin bir kadın sayıyordu.</p>

  <p class="normal">Ama besteci arkadaşını tanıştırırken, aile yemeğinden kurtulmak için bir yalan kıvırırken, Jean, bu genç kadın yüzünün titreyişine, acıyla emilmişçesine artık görmeyen, dinlemeyen bakışının durmuşluğuna bakarak, büyük bir acının kibar görünüşler altına diri diri gömülmüş olduğunu sezebiliyordu. Kadın inanmadığı masalı kabul etmiş gibi göründü, usulca;</p>

  <p class="normal">"Raymond ağlayacak, yemeğimizi yatağının yanında yiyeceğimize söz vermiştim," demekle yetindi.</p>

  <p class="normal">"Şimdi nasıl?" diye sordu da Potter, dalgın, sabırsızdı.</p>

  <p class="normal">"Biraz iyi, ama hep öksürüyor. Bir bakmayacak mısın?"</p>

  <p class="normal">De Potter bıyıklarının arasında bir şeyler mırıldandı, odanın çevresinde bir şeyler arar gibi yaptı, "Şimdi olmaz... çok acele... saat altıda kulüpte randevum var." Asıl kaçındığı şey karısıyla yalnız kalmaktı.</p>

  <p class="normal">"Öyleyse güle güle," dedi genç kadın, birden yatışmıştı, bir taşla dibine kadar bulanmış duru bir su gibi içine kapanmıştı, hatları yerli yerindeydi. Selam verip çekildi.</p>

  <p class="normal">"Kaçalım!"</p>

  <p class="normal">De Potter kurtulmuştu, Gaussin'i tutup çekti. Gaussin, İngiliz işi dar, uzun pardösüsünün içinde merdivenlerden dimdik inen, sevgilisinin bukalemununun derisine saman doldurtmaya giderken öylesine duygulanan, ama birden hasta çocuğunu bir kez olsun öpmeden ayrılan bu uğursuz vurulmuşun inişine bakıyordu. Besteci de dostunun düşüncelerine yanıt verircesine:</p>

  <p class="normal">"Dostum, tüm bunlar beni evlendirenlerin suçu?" dedi. "Bana da, bu zavallı kadına da altından kalkılmaz bir iyilikte bulundular doğrusu. Beni bir koca, bir baba yapmaya kalkmak çılgınlıktı! Ben Rosa'nın âşığıydım, Rosa'nın âşığı olarak kaldım, ikimizden biri geberinceye kadar da böyle kalacağım. Tam zamanında yakalandığı, içine sindirdiği bir kusurdan nasıl kurtulur insan? Siz bile emin misiniz sanki, Fanny isteseydi..."</p>

  <p class="normal">Boş bir araba geçiyordu, seslenip durdurdu, sonra arabaya binerken:</p>

  <p class="normal">"Ha, Fanny'den söz açılmışken söyleyeyim," dedi. "Haberi duydunuz mu? Flamant bağışlandı, Mazas'dan çıktı. Déchelette'nin dilekçesi. Zavallı Déchelette! Ölümünden sonra bile iyiliği dokunuyor insanlara."</p>

  <p class="normal">Gaussin kendini böylesine kederli buluşuna şaşıyor, kımıldayamıyordu, ama lambaları yanan sokakta sarsıla sarsıla ilerleyen bu tekerleklerin arkasından yetişebilmek için çılgınca bir koşma isteğiyle doluydu içi. "Flamant bağışlanmış, Mazas'dan çıkmış!" Bu sözcükleri alçak sesle yineliyor, Fanny'nin birkaç gündür susmasının nedenini bu sözcüklerde görüyordu; kendini avutacak birini bulunca iniltileri birden kesilivermişti demek; öyle ya, serseri serbest kalınca, ilk düşündüğü şey Fanny olmalıydı.</p>

  <p class="normal">Hapishaneden gelmiş aşk mektuplarını, sevgilisinin ötekileri öylesine ucuz pahaya satarken, yalnız onu savunmakta direnmesini anımsıyordu; aklın gerektirdiği gibi, kendisini her türlü kaygıdan, pişmanlıktan kurtarması gereken bu serüvene sevinecek yerde, anlatılmaz bir sıkıntı duyuyordu, bu sıkıntı geç saatlere kadar uyanık tuttu onu, ateşler içinde kıvrandırdı. Neden? Onu sevmiyordu artık; bu kadının elinde kalan mektuplarını düşünüyordu yalnız, belki bir gün ötekine okurdu bu mektupları, belki de –kim bilir?– kötü bir etki altında kalır, bu mektuplarla rahatını, mutluluğunu bulandırırdı.</p>

  <p class="normal">Doğru ya da yanlış, ya da kendisi bile farkında olmadan başka türden bir kaygı saklayan bu mektup düşüncesi yüzünden, düşüncesizce bir işe girişmeye karar verdi, Chaville'e gidecekti, oysa hiçbir zaman yanaşmamıştı buna. Ama böylesine ince ve gizli bir iş kime verilebilirdi ki? Bir şubat sabahı on trenine bindi, kafası da yüreği de çok sakindi, yalnız evi kapalı, kadını haydudunun ardına düşüp şimdiden kaybolmuş bulmaktan korkuyordu.</p>

  <p class="normal">Yolu döner dönmez, evin açık pancurlarını, pencerelerdeki perdeleri görerek güvene geldi; karanlıkta titreyen ufacık ışığın uzaklaşmasını seyrettiği zamanki heyecanını anımsıyor, kendi kendisiyle, duygularının zayıflığıyla alay ediyordu. Şurada yürüyen adam aynı adam değildi artık, hiç kuşkusuz aynı kadını da bulamayacaktı. Oysa daha iki ay geçmişti aradan. Yolun kıyısında uzanan korular yeni yapraklara bürünmemişlerdi, ayrılış çığlıklarının koptuğu gündeki paslı lekeleri oldukları gibi duruyordu.</p>

  <p class="normal">İçe işleyen soğuk siste yalnız indi istasyona, sertleşmiş karlar nedeniyle iyice kayganlaşmış küçük kır yoluna, demiryolu kemerine saptı, Pavé des Gardes'a varıncaya kadar hiç kimseye rastlamadı, buradan dönerken bir adamla bir çocuk belirdi, arkalarından da bavullarla yüklü bir el arabasını iteleyen bir istasyon işçisi geliyordu.</p>

  <p class="normal">Çocuğun boynu bir atkıyla sarılmış, kasketi kulaklarına kadar inmişti, yanından geçerken nerdeyse bir çığlık koparacaktı. "Ama Joseph bu!" dedi Jean içinden, biraz şaşırmış, küçüğün nankörlüğü yüzünden de kederlenmişti; geriye dönünce, çocuğun elinden tutan adamın bakışıyla karşılaştı. Bu zeki, ince, hep kapalı yerlerde kalmak yüzünden solgunlaşmış yüz, bu yeni alınmış, hazır giysiler, Mazas'dan bu yana büyümeye zaman bulamadığından çeneyi güç örten bu sarı sakal... Flamant işte, hey Tanrım! Joseph de onun oğlu...</p>

  <p class="normal">Bir şimşek çakarcasına anlayıverdi her şeyi. Yakışıklı gravürcünün taşradaki çocuğunu sevgilisine bıraktığını bildiren mektubundan, çocuğun anlaşılmaz gelişine, evlat edinmekten söz ettiği sırada Hettéma'nın huzursuz tavrına, Fanny'nin Olympe'e bakışlarına kadar her şey yeniden geldi gözlerinin önüne, her şeyi anladı; kalpazanın oğlunu kendisine beslettirmek için elbirliği etmişlerdi. Ah budala çocuk!.. budala çocuk! Ne kadar gülmüşlerdi kim bilir! Tüm bu yüz kızartıcı geçmişinden tiksindi bu yüzden, çok uzaklara kaçmak istedi; ama aklını karıştıran, bilmek istediği şeyler vardı. Adamla çocuk gitmişlerdi de o neden gitmemişti? Sonra mektupları, evet, mektuplarını alması gerekiyordu, o mutsuzluk dolu, kirli köşede kendinden hiçbir şey bırakmamalıydı.</p>

  <p class="normal">"Efendim! Beyefendi geldi!"</p>

  <p class="normal">Odanın dibinden bir ses saf saf:</p>

  <p class="normal">"Hangi beyefendi?" diye sordu.</p>

  <p class="normal">"Ben..."</p>

  <p class="normal">Bir haykırış, hızlı bir atılış duyuldu, sonra: "Dur azıcık, kalkıyorum... geliyorum..." sözcükleri.</p>

  <p class="normal">Vakit öğleyi geçmiş, o hâlâ yatakta! Nedenini kavrıyordu Jean bunun, bu bitkin düşmelerin nedenini bilirdi; en ufak eşyalarına varıncaya kadar her şeyiyle canciğer olduğu salonda onu beklerken, yükselen bir tren sesi, bir komşu bahçede bir keçinin titrek "me"si, masanın üstündeki dağınık çatallar, kaşıklar, kaplar ona eski sabahları, gitmeden önce aceleyle yenilen kahvaltıları anımsatıyordu.</p>

  <p class="normal">Fanny girer girmez ona doğru koştu, ama onun şaşkınlığı karşısında duruverdi, şaşkındılar, duralıyorlardı, bozulan aşklardan sonraki gibi, kırık bir köprünün iki yanında, aralarında yuvarlanıp giden, her şeyi yutan dalgaların uçsuz bucaksız uzaklığı, biri bir kıyıda, biri öteki kıyıda kalmışçasına.</p>

  <p class="normal">"Hoş geldin," dedi Fanny, alçak sesle, kımıldamadan.</p>

  <p class="normal">Değişmiş, solgunlaşmış buluyordu Jean'ı. Jean da onu biraz şişmanlamış olsa bile böylesine genç, düşündüğünden daha küçük, üzerinde serin bir çimenlik hoşluğu bırakan zorlu sevişme gecelerinden sonraki özel parıltıyla, tenin ve gözlerin aydınlığıyla yunmuş buluşuna şaşıyordu. Anısı içini kemiren kadın koruda, ölü yapraklarla dolmuş çukurun dibinde kalmıştı demek.</p>

  <p class="normal">"Kırda insan geç kalkıyor," dedi, sesi alaylıydı.</p>

  <p class="normal">Fanny özür diliyor, bir baş ağrısını bahane ediyor, kendisi de onun gibi ne "sen", ne de "siz" diyebildiği için, kişisiz fiiller kullanıyordu; sonra yenilmiş yemeği gösteren, sessiz soruyu "Çocuk," diye yanıtladı, "Bu sabah, gitmeden önce kahvaltı etti."</p>

  <p class="normal">"Ne gitmesi? Nereye gitti ki?"</p>

  <p class="normal">Jean dudaklarının ucuyla, hiç ilgilenmiyormuş gibi konuşuyordu. Fanny yanıt verdi:</p>

  <p class="normal">"Babası bulundu, gelip aldı."</p>

  <p class="normal">"Mazas'dan çıktıktan sonra, değil mi?"</p>

  <p class="normal">Fanny titredi, ama yalan söylemeye de çalışmadı:</p>

  <p class="normal">"Evet, öyle," dedi, "Söz vermiştim, sözümde durdum." Kaç kez içimden her şeyi söylemek geldi sana, ama göze alamıyordum, zavallıyı kovarsın diye korkuyordum." Sonra çekine çekine, "Öyle kıskançtın ki!" diye ekledi.</p>

  <p class="normal">Küçümseyişle, tatlı tatlı güldü. O, Jean, bu mahkûmu mu kıskanacaktı. Hadi canım! Öfkesinin arttığını sezinleyerek kısa kesti, geliş nedenini söyledi çabucak. "Mektupları!" Ne diye Césaire'e vermemişti bunları, verseydi, her ikisi için de çok güç olan bu görüşme önlenmiş olurdu.</p>

  <p class="normal">"Evet, doğru," dedi Fanny, hep öyle yumuşak çıkıyordu sesi, "ama vereceğim şimdi, hepsi burada."</p>

  <p class="normal">Fanny'nin arkasından yatak odasına girdi, çifte yastığının üstü aceleyle örtülmüş, bozuk yatağı gördü, kadının tuvalet kokularına karışmış, yanık sigara kokusunu duydu, masanın üstünde duran, sedef işlemeli kutu gibi bu kokuyu da çok iyi tanıyordu. İkisinin de aklına aynı düşünce geldi, Fanny kutuyu açarken "O kadar ağır değil," dedi. "Yangın tehlikesi yok."</p>

  <p class="normal">Jean susuyordu, heyecanlıydı, ağzı kupkuruydu, altüst olmuş yatağa yaklaşıp yaklaşmamakta karar veremiyordu; Fanny yatağın önünde mektupları son bir kez daha karıştırıyordu, başı eğik, ak ve sert ensesi saçlarının kalkık topuzu altındaydı, beli yün giysisinin içinde kalınlaşmış, yumuşak ve her şeye hazır duruyordu.</p>

  <p class="normal">"İşte! Hepsi burada."</p>

  <p class="normal">Jean paketi alıp hemen cebine soktu, çünkü aklı başka şeylerdeydi şimdi.</p>

  <p class="normal">"Çocuğunu götürüyor demek?" diye sordu " Nereye gidiyorlar?"</p>

  <p class="normal">"Morvan'a, memleketine, gizlenmek için, Paris'e sahte bir adla yollayacağı gravürlerini yapmak için."</p>

  <p class="normal">"Ya sen? Senin niyetin burada kalmak mı?"</p>

  <p class="normal">Fanny o görmesin diye gözlerini başka yana çevirdi, kekeleye kekeleye böyle bir şeyin çok acı olacağını söyledi. Düşünüyordu bu yüzden, belki yakında o da yola çıkacaktı, "ufak bir yolculuk..."</p>

  <p class="normal">"Morvan'a, değil mi? Ailece!" Tüm kıskançlık öfkesini kapıp koyverdi: "Çekinme, çekinme, hemen söyle hırsızının yanına gideceğini, onunla yaşayacağını. Çoktandır arzuluyorsun bunu... Hadi, hadi. Dön yine o pisliğin içine. Orospuyla kalpazan birbirine çok yaraşır, ne iyi insanmışım da seni o çamurdan çıkarmaya çalışmışım."</p>

  <p class="normal">Fanny hep öyle kalıyor, ne kımıldıyor, ne bir şey söylüyordu, bir utku parıltısı sızıyordu eğik kirpiklerinin arasından. Jean onu yabanıl, aşağılayıcı bir alayla kamçıladıkça, o da mağrurlaşıyor, dudaklarının ucundaki titreme daha çok belli oluyordu. Şimdi Jean kendi mutluluğundan, namuslu ve genç aşktan, biricik aşktan söz etmekteydi. Ah! Namuslu bir kadın kucağı uyumak için ne hoş bir yastıktı. Sonra birdenbire alçaldı sesi, utanıyormuş gibi:</p>

  <p class="normal">"Az önce rastladım senin Flaman'a, geceyi burada mı geçirdi?" diye sordu.</p>

  <p class="normal">"Evet, vakit çok geçmişti, kar yağıyordu. Sedirin üstünde bir yatak yaptık ona."</p>

  <p class="normal">"Yalan söylüyorsun, burada yattı. Yatağı görmek, sana bakmak yeterli."</p>

  <p class="normal">"Peki, ne yapalım yani?"</p>

  <p class="normal">Fanny onun yüzüne yaklaştırıyordu yüzünü, kül rengi, iri gözleri çapkınca alevlerle aydınlanmıştı.</p>

  <p class="normal">"Geleceğini biliyor muydum ki? Hem seni yitirdikten sonra gerisinin ne önemi vardı benim için? Dertliydim, yalnızdım, bıkkındım."</p>

  <p class="normal">"Sonra hapisten çıkmışın da hali başkadır! Namuslu bir erkekle yaşamaya başlayalı beri... sana çok iyi geldi, öyle değil mi? Ne sevişmişsinizdir, ne sevişmişsinizdir kim bilir! Ah! Çirkef kadın! Al bakalım..."</p>

  <p class="normal">Fanny tokatın inişini gördü de hiç sakınmadı, yüzünün ortasına yedi tokatı, sonra da boğuk bir acı, sevinç, utku homurtusuyla üzerine atıldı Jean'ın, kucaklayıverdi onu: "Caniko, caniko hâlâ seviyorsun beni." Birlikte yatağa yuvarlandılar.</p>

  <p class="normal">Akşama doğru, bir ekspresin gürültüsüyle, sıçrayarak uyandı. Gözlerini açtı, bir zaman kendine gelemedi, yatakta yalnızdı, çok uzun bir yürüyüş yapmışçasına bacakları birbirinin yanında, bitkin, güçsüz duruyordu. Öğleden sonra çok kar yağmıştı. Bir çöl sessizliği içinde eridiği, duvarlar, camlar boyunca sızdığı, çatıdan damladığı, bazı bazı da şöminenin kömür ateşine düşüp patladığı duyuluyordu.</p>

  <p class="normal">Neredeydi? Ne işi vardı burada? Yavaş yavaş, küçük bahçeden yansıyan ışık altında, aşağıdan aydınlanmış, apak odayı görüyordu, Fanny'nin kocaman portresi karşısına dikilmişti, düşüşünün anısı geliyordu aklına, en ufak bir şaşkınlık duymuyordu. İçeriye girip de bu yatağı görür görmez, yeniden kapana düştüğünü, işinin bittiğini sezmişti; bu çarşaflar bir girdap gibi çekiyordu onu, "Düşersem düzelmez bir biçimde, bir daha kalkmamak üzere düşerim," diyordu kendi kendine. Olan olmuştu; bayağılığının acı tiksintisi içinde, bu çamurdan bir daha hiç çıkmayacağını düşünmekte rahatlamaya benzer bir şeyler vardı, kanını akıtıp yarasını sürükleye sürükleye, ölmek üzere bir gübre yığınının üzerine uzanmış, acı çekmekten, çarpışmaktan bıkmış, tüm damarları açılmış durumda, yumuşak, pis kokulu ılıklığa hızla sokulan bir yaralının yürekler acısı ferahlığını duyuyordu.</p>

  <p class="normal">Şimdi yapacağı şey korkunç, ama çok basitti. Bu aldatıştan sonra Irène'e dönmek, de Potter işi bir aile kurmak, öyle mi? Ne kadar aşağılara düşmüş olursa olsundu, o noktaya kadar inmemişti daha. Bouchereau'ya, istem hastalıklarını herkesten önce incelemiş, herkesten önce göstermiş olan büyük fizyolojiste bir mektup yazacak, korkunç durumunu, bu kadınla karşılaşıp da elinin eline değdiği dakikadan, kurtulduğunu sandığı, mutluluk içinde, sarhoşluk içinde olduğu bir günde, geçmişin, aşkın çok az yer tuttuğu, ama bayağı bir alışkanlığın etkisiyle kemiklerine kadar işlemiş bir kusurun, bir günahın doldurduğu bu korkunç geçmişin büyüsüyle bu kadına yeniden yakalandığı dakikaya kadar yaşamını anlatacaktı ona.</p>

  <p class="normal">Kapı açıldı. Fanny onu uyandırmamak için usulca yürüyordu odada. Jean kapalı gözkapaklarının arasından ona bakıyordu: Canlıydı, güçlüydü, gençleşmişti, bahçenin karlarında ıslanmış ayaklarını ocakta ısıtıyor, sabahki kavga sırasındaki hafif gülümseyişiyle zaman zaman ondan yana dönüyordu. Sonra kalktı, tütün paketini her zamanki yerinden alıp bir sigara sardı, gidiyordu, ama Jean onu tuttu.</p>

  <p class="normal">"Uyumuyor musun?"</p>

  <p class="normal">"Hayır... otur şuraya... konuşalım."</p>

  <p class="normal">Fanny yatağın kenarına ilişti, biraz şaşmıştı bu ciddiliğe.</p>

  <p class="normal">"Fanny, gideceğiz."</p>

  <p class="normal">Fanny, Jean kendisini deniyor, şaka ediyor sandı ilkin. Ama Jean'ın verdiği kesin ayrıntıları görünce çabuk anladı yanıldığını. Boş bir yer vardı, Arica'daydı; orayı isteyecekti. On beş günlük bir işti bu, bavulları hazırlama zamanı.</p>

  <p class="normal">"Ya senin evlenme işin?"</p>

  <p class="normal">"Bu konuda tek sözcük istemiyorum artık. Düzeltilmez bir şey yaptım, iyiden iyiye anlıyorum, bu iş bitti, bir daha ayrılamam senden."</p>

  <p class="normal">"Zavallı bebek!" dedi Fanny, hüzünlü, biraz da küçümser bir tatlılık vardı sesinde. Sonra sigarasından birkaç nefes daha çekti.</p>

  <p class="normal">"Uzak mı bu söylediğin memleket?"</p>

  <p class="normal">"Arica mı? Çok uzak, Peru'da..." Sonra çok alçak bir sesle: "Flamant gelemez oralara," diye ekledi.</p>

  <p class="normal">Fanny sigara dumanları içinde düşünceli ve anlaşılmazdı. O hep onun elini tutuyor, kolunu okşuyor, küçük evin çevresindeki damla sesleriyle ığralanarak tatlı tatlı balçığa gömülüyordu.</p>
</body>
</html>
