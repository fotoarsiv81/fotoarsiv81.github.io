<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sapho</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">I</h1>

  <p class="normal">"Bana baksanıza biraz... Gözlerinizin rengi hoşuma gitti... Adınız ne sizin?"</p>

  <p class="normal">"Jean."</p>

  <p class="normal">"Yalnız Jean mı?"</p>

  <p class="normal">"Jean Gaussin."</p>

  <p class="normal">"Güneylisiniz, ben anlarım... Yaş kaç?"</p>

  <p class="normal">"Yirmi bir."</p>

  <p class="normal">"Sanatçı mısınız?"</p>

  <p class="normal">"Hayır, bayan."</p>

  <p class="normal">"Ya! Çok güzel..."</p>

  <p class="normal">Maskeli balonun dans havaları, bağırmalar, kahkahalar arasında nerdeyse anlaşılmaz duruma gelen bu tümce kırıntıları, bir haziran gecesi, Déchelette'in atölyesinin fonunu oluşturan bir palmiyeler, ağacımsı eğreltiotları serinde, bir İtalyan gaydacısı ile bir Fellah kadını arasında söyleniyordu.</p>

  <p class="normal">İtalyan gaydacısı, Mısırlı kadının sorularını genç yaşının saflığı, uzun zamandır konuşmamış bir Güneylinin sadeliği ve rahatlığıyla yanıtlıyordu. Tüm bu ressam ve heykeltıraş çevresinin yabancısıydı, daha gelir gelmez, kendisini getiren arkadaşını yitirmişti. İki saattir sıkılıyor, güneşten yanıp tunçlaşmış güzel yüzünü, giysisindeki koyun postu gibi kısa, sık ve kıvırcık saçlarını dolaştırıp duruyordu; çevresinde hiç usuna getirmediği bir hayranlık uyanıyor, fısıldıyordu.</p>

  <p class="normal">Dans edenlerin omuzları sert sert çarpıyor, onu itiyor, verevlemesine taktığı gayda, bu yaz gecesinde hem ağır, hem rahatsız edici olan dağ giysisi, resim öğrencilerinin kahkahalarla gülmelerine yol açıyordu. Yüksek saç topuzunu çelik bıçaklarla tutturmuş kenar mahalle gözlü bir Japon kızı, <span class="ideitalik">Güzel</span> <span class="ideitalik">arabacı, canım arabacı...</span> diye bir şarkı mırıldanarak onu sinirlendiriyor; ak, ipek dantelli bir İspanyol yosması da, bir külhanbeyin kolunda yanından geçerken, elindeki ak yasemin demetini kabaca burnuna sürüyordu.</p>

  <p class="normal">Bu ilk yaklaşmalardan hiçbir şey anlamıyor, alabildiğine gülünç olduğunu sanıyor, yeşillikler altında geniş bir sedirle çevrili, camlı galerinin serin gölgesine sığınıyordu. Hemen sonra bu kadın gelip yanına oturmuştu.</p>

  <p class="normal">Genç, güzel bir kadın mıydı? Söyleyemezdi... İçinde dolgun belinin kımıldadığı, uzun, mavi yün kılıftan omuzlara kadar çıplak olan, yuvarlak ve ince iki kol çıkmaktaydı; yüzüklerle dolu küçük elleri, geniş geniş açılmış alnına düşen garip maşa süsleriyle, büyümüş, kül rengi gözleriyle uyumlu bir bütün oluşturuyordu.</p>

  <p class="normal">Bir oyuncu kadındı kuşkusuz. Böyleleri çok gelirdi Déchelette'e, bu da onu rahatlatacak türden bir şey değildi, çok korkardı bu tür insanlardan. Kadın hemen yanındaydı, dirseğini dizine, başını eline dayamış, ciddi ve biraz yorgun bir tatlılıkla konuşuyordu. "Güneyli misiniz gerçekten? Ama bu sapsarı saçlar!.. Olur şey değil doğrusu."</p>

  <p class="normal">Sonra ne zamandır Paris'te bulunduğunu, hazırlandığı sınavın çok güç olup olmadığını, çok insan tanıyıp tanımadığını, Quartier Latin'inden böylesine uzak olan Roma sokağına, Déchelette'in şenliğine nasıl geldiğini bilmek istiyordu.</p>

  <p class="normal">Kendisini getiren üniversitelinin adını söyleyince (La Gournerie... yazarın bir akrabası... onu tanırdı kuşkusuz) kadının yüzü değişti, karardı birdenbire; ama o gözlerin hiçbir şey görmeden parladığı yaştaydı, bunun ayrımına varmadı. La Gournerie akrabasının da burada olacağını, kendisini onunla tanıştıracağını söylemişti.</p>

  <p class="normal">"Öyle severim ki şiirlerini... çok sevineceğim onu tanıdığıma..."</p>

  <p class="normal">Kadın onun saflığına acıyarak gülümsedi, eliyle bir bambunun hafif yapraklarını aralayıp da ona büyük adamını gösterebilir miyim diye baloya bakarken, omuzları çok güzel toplanıyordu.</p>

  <p class="normal">Bu sırada şenlik bir peri oyunu gibi kıvılcımlar saçıp dalgalanmaktaydı. Atölye, daha doğrusu salon –çünkü burada pek çalışılmazdı–, yapının yüksekliğince genişleyip onu bir tek odaya dönüştürüyor, yazlık, hafif ve aydınlık duvar kaplamalarının, ince hasır ya da tül perdelerin, lake paravanların, renk renk cam işlerinin, yüksek bir Rönesans şöminesinin ocağını süsleyen sarı gül topluluğunun üzerine, kimi oymalı demirden, bir cami kapısı gibi sivri kemerle bölünmüş, kimi çiçek, kara leylek, yılan biçiminde yelpaze gibi açılmış, sayısız Çin, Acem, Mağrip, Japon fenerlerinin tuhaf ve değişik ışıklarını döküyordu, sonra birden, hızlı ve mavimsi elektrik ışıkları fışkırıyor, baloda hışırdayan, kontrbasların uçlarıyla sert düzenli bir orkestra şefi değneğinin aşağısında kalan birinci katın galerilerine giden geniş parmaklıklı Hollanda merdiveninin üzerinde kat kat dizilen yüzleri ve çıplak omuzları, bütün bu kumaş, tüy, pul, şerit evrenini, bu olağanüstü evreni soğuk bir ay ışığıyla örtüyordu.</p>

  <p class="normal">Delikanlı bunu oturduğu yerden, dekora karışan, onu çerçeveleyen bir göz aldanmasıyla, bir prenses giysisinin gümüş kuyruğu üzerine dansın gidiş gelişince türüzotu çelenkleri atan, Pompadour çağından kalmış bir çoban kızı yüzünü bir drakena yaprağıyla çelenklendiren bir ağ ardından görüyordu; şimdi, Mısırlı kadından, eğlenceli bir çeşitlilik ve özenç gösteren kılıklar altında gizlenmiş, hepsi de anlı şanlı adları öğrendikçe, gösteriyi çok daha ilginç buluyordu.</p>

  <p class="normal">Kısacık kamçısını tüfek gibi omzuna asmış olan bu köpek çobanı Jadin'di; az ötede şu lime lime köy papazı kaftanı yaşlı Isabey'i gizliyordu, tokalı kunduralarındaki iskambil takımıyla azıcık büyümüştü. Corot baba bir sakat asker kasketinin geniş siperliği altında gülümsüyordu. Thomas Couture'ü buldog, Jundt'ü gardiyan, Cham'ı adakuşu kılığında görüyordu.</p>

  <p class="normal">Hepsini de gençlerin giydiği tarihsel ve ağırbaşlı birkaç giysi, sorguçlu bir Murat, bir Prens Eugène, bir Birinci Charles, iki sanatçı kuşağı arasındaki farkı çok güzel belirtiyordu; sonuncular ciddi, soğuktu, para sorunlarının oyduğu özel kırışıklıklarla yaşlanmış borsa adamlarının başlarına benziyordu başları; ötekiler çok daha haylaz, körpe, patırtıcı, dizginleri koparmış kişilerdi.</p>

  <p class="normal">Heykeltıraş Caoudal, elli beş yaşına ve Enstitü nişanına karşın, çok eski bir süvari kılığına girmişti, kolları çıplak, pazuları şişkindi, uzun bacaklarını bir süvari çantası yerine bir ressam paleti dövmekteydi; keyfe dalmış müezzin kılığına girip sarığını yana kaydırmış, bir yandan göbek atıp bir yandan da tiz bir sesle "La ilahe illallah!" diye bağıran müzikçi de Potter'in karşısında Grande Chaumière zamanından kalma bir yalnız biniciyi tartaklıyordu.</p>

  <p class="normal">Dans edenleri durduran geniş bir halka çevreliyordu bu ünlü kişileri; ilk sırada ev sahibi Déchelette, uzun bir Acem fesinin altında, küçük gözlerini, kalmuk burnunu, kır sakalını kırıştırıyordu, başkalarının neşesiyle mutluydu, hiç mi hiç göstermiyordu, ama çılgınca eğlenmekteydi.</p>

  <p class="normal">Mühendis Déchelette, on, on iki yıl öncesinin sanatçı Paris'inin kişilerinden biri, çok iyi, çok da zengin bir adamdı, sanatı, özgürlüğü çok severdi, yolculuk yaşamı ve bekârlığın etkisiyle yaygın düşünceleri küçümserdi, o sıralarda Tauris'le Tahran arasında bir demiryolu işi almıştı; her yıl, on aylık bir yorgunluktan, çadırlarda geçmiş gecelerden, kumlar, bataklıklar arasında hummalı at koşturmalardan sonra Roma sokağına, kendi taslaklarına göre yapılmış, yazlık bir saray biçiminde döşenmiş olan bu konağa, zorlu sıcakları geçirmeye gelir, burada kafalı adamları ve güzel kadınları başına toplar, uygarlığın hoş ve tatlı yanlarının özünü birkaç haftada içine sindirmek isterdi.</p>

  <p class="normal">"Déchelette geldi." Konağın camlı cephesindeki tok bezden perdenin bir tiyatro perdesi gibi kalktığı görülür görülmez, tüm atölyelerde bu haber dolaşırdı. Şenliğin başlamak üzere olduğunu gösterirdi bu, bu yazlığa gitme ve yüzme mevsiminde, Avrupa mahallesinin sessiz uyuşukluğu üzerinde çalgılar, şölenler, danslar, bol bol yiyip içmelerle dolu bir yaşam başlayacağını ve iki ay süreceğini gösterirdi.</p>

  <p class="normal">Evinin içinde gece gündüz gümbürdeyen cümbüşte Déchelette'in kişisel olarak hiçbir işlevi yoktu. Bu yorulmak bilmez eğlence düşkünü, soğuk bir taşkınlık, afyonlu gibi belirsiz, güleç, ama şaşmaz bir duruluk, şaşmaz bir durgunlukta bir bakış katardı eğlenceye. Çok sadık bir dosttu, saymadan verirdi, kadınlara karşı Doğulu erkeklerin anlayış ve nezaketten oluşan hoşgörüsünü beslerdi; büyük servetine, çevresindeki şenliklerin çekiciliğine kapılıp buraya gelen kadınlardan hiçbiri yatağında bir geceden fazla kalmış olmakla övünemezdi.</p>

  <p class="normal">"Ne olursa olsun, iyi adamdır..." diye ekledi Mısırlı kadın, Gaussin'e bu bilgileri o veriyordu. Sonra birden sözünü kesti: "İşte sizin ozanınız..." dedi.</p>

  <p class="normal">"Nerede?"</p>

  <p class="normal">"Önünüzde... köylü damat kılığında..."</p>

  <p class="normal">Delikanlı üzgün üzgün, "Ya!" dedi. Onun ozanı! Bu terli, bu ışıldayan adam, iki uçlu takma yakasının, çiçekli Jeannot yeleğinin içinde, hantal sevimlilik gösterileri yapan şişman adam... <span class="ideitalik">Aşk Kitabı</span>'nın, yüreğinde hafif, ateşli bir çarpıntı duymadan okuyamadığı kitabın o zorlu, umutsuz aşk çığlıkları geliyordu Gaussin'in aklına; elinde olmadan, yüksek sesle söylenmeye başladı:</p>

  <p class="indentmetinitalik">Damarlarımın tüm kanını verdim, ey Sapho,</p>

  <p class="indentmetinitalik">Bedeninin mağrur mermerini canlandırmak için.</p>

  <p class="normal">Kadın yabanıl takısını şıkırdatarak döndü birden:</p>

  <p class="normal">"Nedir o söylediğiniz?"</p>

  <p class="normal">La Gournerie'nin dizeleriydi bunlar; Gaussin onun bu dizeleri bilmemesine şaşıyordu. Kadın kararlı bir sesle:</p>

  <p class="normal">"Ben şiir sevmem..." dedi; ayakta duruyordu, kaşlarını çatmış, dansı izliyor, önünde sarkan güzel leylak salkımlarını sinirli sinirli buruşturuyordu. Sonra kendisine çok zor gelen bir kararın gerektirdiği çabayla "İyi geceler..." deyip gözden silindi.</p>

  <p class="normal">Zavallı gaydacı çok şaşırdı. "Nesi var?.. Ne söyledim ki ona?.." Araştırdı, bir şeycikler bulamadı, en iyisi gidip yatmaktı, bunu buldu bula bula. Kederli kederli gaydasını aldı, baloya döndü, kapıya varmak için arasından geçmesi gereken kalabalık, Mısırlı kadının gidişinden daha çok sıktı canını.</p>

  <p class="normal">Bu kadar ünlü kişi ortasında kendi sönüklüğünü duymak onu büsbütün çekingenleştiriyordu. Dans eden de kalmamıştı artık; şurada burada, can çekişen bir valsin son nağmeleriyle coşmuş bazı çiftler vardı, Caoudal da bunların arasındaydı, dev gibi ve görkemli, şapkasını yele vermiş, küçük bir Devrim çağı kadınıyla, başı yukarıda, dönüyor, kızıl kolları arasında kadını havalara sıçratıyordu.</p>

  <p class="normal">Geride, ardına kadar açılmış büyük camdan sabah havasının solukları giriyor, palmiye yapraklarını sallıyor, mum alevlerini söndürmek istercesine yatırıyordu. Bir kâğıt fener ateş aldı, şamdan çanaklıkları patladı. Salonun çevresindeki uşaklar, kahve taraçalarındaki yuvarlak masalar gibi masalar yerleştiriyorlardı. Déchelette'in evinde dörder beşer kişilik masalarda gece yemeği yenilirdi böyle; bu sırada sevgililer birbirlerini bulup toplanırlardı.</p>

  <p class="normal">Bağırmalar, seslenişler, Doğu kadınlarının cırlamalarını yanıtlayan kenar mahalle şakımaları, alçak sesle konuşmalar, bir okşayışla götürülen kadınların şehvetli kahkahaları...</p>

  <p class="normal">Gaussin dış kapıya yaklaşmak için bu gümbürtüden yararlanırken, üniversiteli dostu kendisini durdurdu, ter içindeydi, gözleri yuvar yuvardı, her bir kolunun altında bir şişe vardı: "Nerelerdesiniz kardeşim?.. Her yerde sizi arıyorum... Bir masam var, kadınlar var, Bouffes'tan küçük Bachellery... Japon kızı kılığında. Sizi aramaya yolladı beni. Çabuk gelin..." Sonra koşa koşa uzaklaştı.</p>

  <p class="normal">Gaydacı susamıştı; sonra balonun sarhoşluğu da çekiyordu onu, uzaktan kendisine el edip duran küçük oyuncu kızın sevimli yüzü de yabana atılmazdı. Ama kulağının dibinde ciddi ve tatlı bir ses, "Gitme..." diye fısıldadı.</p>

  <p class="normal">Az önce yanında duran kadın kendisini dışarıya sürüklüyordu, o da hiç duralamadan kadının arkasından gitti. Neden mi? Kadının çekiciliğinden değil; pek bakmamıştı ona, saçlarının çelik bıçaklarını dikerek kendisini çağıran öbür kadından daha çok hoşlanıyordu. Kendi isteminden daha üstün bir isteme, bir arzunun şiddetli sertliğine boyun eğiyordu, o kadar.</p>

  <p class="normal">Gitme!..</p>

  <p class="normal">Birdenbire Roma sokağının kaldırımında buldular kendilerini. Soluk sabahta arabalar bekliyordu. Çöpçüler, işbaşı yapmaya giden ırgatlar, bu taşkın ve homurdanan şenlik evine, bu kılık değiştirmiş çifte bakıyorlardı, yaz ortasında bir Mardi Gras.<sup class="calibre3"><a href="../Text/Sapho_split_018.html#footnote-100-1" id="footnote-100-1-backlink">[1]</a></sup></p>

  <p class="normal">"Size mi gidelim, bana mı?.." diye sordu kadın. O, nedenini aramadan, kendi evine gitmenin daha iyi olacağını düşündü, uzak adresini verdi arabacıya; yol çok uzun sürdü, ama az konuştular. Yalnız kadın onun bir elini avuçlarında tutuyor, o da kadının ellerinin küçüklüğünü, üşümüşlüğünü duyuyordu; bu sinirli sarılışın soğukluğu da olmasa, mavi perdeden yüzüne vuran parıltının altında, arabanın köşesine büzülmüş bir durumda uyuduğu sanılabilirdi.</p>

  <p class="normal">Jacob sokağında, üniversitelilerin kaldığı bir otelin önünde durdular. Dört kat çıkacaklardı hem yüksek, hem çetin. "Taşıyayım mı sizi?" dedi erkek gülerek, ama çok alçak bir sesle söyledi bunu, herkes uyuyordu çünkü. Kadın ağır bir bakışla baktı ona, hem küçümseyen, hem sevecen bir bakışla, onu tartan ve açıkça "Zavallı çocuk..." diyen, görmüş geçirmiş bir insan bakışıyla.</p>

  <p class="normal">O, yaşına ve Güneyliliğine özgü güzel bir atılışla kucaklayıverdi onu, bir çocuk gibi taşıdı, bir sarışın küçük hanım cildi vardı ya, sağlam ve iri yapılıydı, iki güzel, serin, çıplak kolla boynuna bağlanan bu ağırlık ona haz veriyordu, bir solukta çıktı birinci katı.</p>

  <p class="normal">İkinci kat daha uzun sürdü, bir zevk de vermedi. Kadın kendini bırakıyor, gittikçe ağırlaşıyordu. Önce onu gıdıklayarak okşayan küpeleri, yavaş yavaş ve acımasızca etine batmaktaydı.</p>

  <p class="normal">Üçüncü katta bir piyano hamalı gibi hırıldıyordu; kadın mutlu mu mutlu, gözleri kısılmış bir durumda "Oh caniko! Ne iyi oluyor... ne güzel..." diye mırıldanırken, onun soluğu kesiliyordu. Bir bir tırmandığı son basamaklarsa, duvarları, korkuluğu, dar pencereleri sonu gelmez sarmal biçiminde dönen bir dev merdiven gibi geliyordu ona. Bir kadın değildi artık taşıdığı, ağır, korkunç bir şeydi, onu boğuyordu, her dakika bu ağırlığı bırakmak, kötü bir ezilme pahasına da olsa öfkeyle atmak geliyordu içinden.</p>

  <p class="normal">Son basamağa geldikleri zaman, kadın gözlerini açtı, "Ne çabuk!" dedi. O ise, "Hele şükür!.." diye düşünüyordu, ama bunu söyleyebilecek durumda değildi, yüzü çok solgundu, ellerini çatlayan göğsünün üzerine bastırıyordu.</p>

  <p class="normal">Tüm öyküleri: Sabahın kül rengi hüznünde bu tırmanış.</p>
</body>
</html>
