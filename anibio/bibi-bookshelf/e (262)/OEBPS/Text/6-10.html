<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-10.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x6-10.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-11">11. BÖLÜM</p>

      <p class="resim3"><img alt="2.png" class="image4" src="../Images/2_fmt11.jpeg" /></p>

      <p class="paragraf2"><span class="char-style-override6">“N</span>e yapımcısından bahsediyorsun sen?” dedi Şeyda Tapan aniden kollarını yanına indirip. Yüzünde mahrem bir durumda yakalanmış bir genç kızın ifadesi vardı şimdi. Demin yatak odasındakinden daha mahrem bir durumda.</p>

      <p class="paragraf3">Oltayı balık kaynayan bir yere attığımı hissettim o an. Hafif hafif çekmenin zamanıydı.</p>

      <p class="paragraf3">“Göğüslerine benden daha çok yaklaşmaya niyetli dizi film yapımcısından,” dedim.</p>

      <p class="paragraf3">“Sen... sen nereden biliyorsun o mevzuu?” dedi Şeyda Tapan. Eli sarı sweatshirt’üne gitti bilinçsizce.</p>

      <p class="paragraf3">“Kulaklarım deliktir,” dedim. “Madem bu kadar sert senin Kıbrıslı, o sorununu neden halletmedi?”</p>

      <p class="paragraf3">Dönüp piyanonun üstüne bıraktığı kahve kupasına sarıldı sanki vereceği cevap içindeymiş gibi. Bir yudum aldı, yüzünü buruşturup bıraktı sonra.</p>

      <p class="paragraf3">Hâlâ cevap bekliyorum anlamında gülümsedim.</p>

      <p class="paragraf3">“Yeterince borcum var Kıbrıslı’ya,” dedi Şeyda Tapan. “Bir de bu konuda borçlu olmak istemedim.”</p>

      <p class="paragraf3">“Karşılığında çok şey mi ister?” dedim.</p>

      <p class="paragraf3">“Herkes kadar,” dedi.</p>

      <p class="paragraf3">Yeniden çıkardım sigara paketimi.</p>

      <p class="paragraf3">“Şimdi ister misin?” dedim uzatırken.</p>

      <p class="paragraf3">“Bir zamanlar çok içtim,” dedi. “Yeniden başlamayayım.”</p>

      <p class="paragraf3">“İyi fikir,” dedim, dudağıma bir sigara yerleştirirken.</p>

      <p class="paragraf3">Sorsun diye bekledim. Sordu.</p>

      <p class="paragraf3">“Bu konuyu niye açtın öğrenebilir miyim?” dedi alçak bir sesle.</p>

      <p class="paragraf3">Sigaramı yaktım.</p>

      <p class="paragraf3">Biraz alırsın, biraz verirsin diye düşündüm. Vereceklerin çok fazla olmasa bile.</p>

      <p class="paragraf3">“Belki...” dedim. “Sana yardım edebilirim bu konuda.”</p>

      <p class="paragraf3">Şeyda Tapan’ın gövdesi kasıldı sanki.</p>

      <p class="paragraf3">“Nasıl yani?”</p>

      <p class="paragraf3">“O çevrelerde tanıdıklarım var.”</p>

      <p class="paragraf3">“Tanıyor musun o aşağılık herifi?” dedi.</p>

      <p class="paragraf3">“Tanıyan tanıdıklarım olabilir,” dedim. “Onlardan birisi küçük bir konuşma yapabilir belki senin yapımcıyla. İkna edici bir konuşma.”</p>

      <p class="paragraf3">“Atmıyorsun ya?”</p>

      <p class="paragraf3">“Böyle konularda atmam,” dedim.</p>

      <p class="paragraf3">Atardım oysa. Şeyda Tapan elini uzattı.</p>

      <p class="paragraf3">“Ver bakalım o sigaradan,” dedi. “Sırası geldi galiba yeniden başlamanın.”</p>

      <p class="paragraf3">Paketimi yeniden çıkardım. İçinden birini aldı, ateşime ustaca uzattı dudağında. Bir nefes çekip saldı. Sonra yere, pervazın yanına, sırtını dışarı vererek oturdu.</p>

      <p class="paragraf3">“Ama sen kafelerde, barlarda çalışan yalnız kızları bedavaya korumakla görevli bir melek değilsin anladığım kadarıyla,” dedi burnundan çıkardığı dumanların arasında. “Değil mi?”</p>

      <p class="paragraf3">“Değilim,” dedim.</p>

      <p class="paragraf3">“Kanat çırpmanın karşılığında ne alacaksın benden?” dedi. Karşı kapıya bakıyordu. Sanki tuhaf bir şey istersem yüzüme bakmadan cevap verme imkânını elinde tutmak ister gibi.</p>

      <p class="paragraf3">“Yalnızca soru sorarım,” dedim.</p>

      <p class="paragraf3">“Sor o zaman,” dedi bana dönüp.</p>

      <p class="paragraf3">İyi bir başlangıçtı bu. Ama asıl soruyu sona sakladım.</p>

      <p class="paragraf3">“Tuğçen Yavaş’ı tanıyor musun?” dedim.</p>

      <p class="paragraf3">Şeyda Tapan derin bir nefes verdi konuşmadan önce.</p>

      <p class="paragraf3">“Tanımaz mıyım?” dedi. “Sınıf arkadaşıydık konservatuvarda. Zavallı kız. İyi oyuncuydu.”</p>

      <p class="paragraf3">“Ne zaman öğrendin öldürüldüğünü?”</p>

      <p class="paragraf3">“Aslında sen verdin haberi kartının üstüne yazdıklarınla, ama o zaman anlayamamıştım. Ama dün akşam Kanka’da başka şey konuşulmadı neredeyse,” dedi Şeyda Tapan. “En azından barın civarında. İlk kim haber verdi hatırlamıyorum. Önce hepimiz üzüldük, sonra daha az tanıyıp daha az üzülenler amatör dedektifçilik oynadılar.</p>

      <p class="paragraf3">“Buldular mı katili?” dedim.</p>

      <p class="paragraf3">“Hayır,” dedi Şeyda Tapan. “Salaklar.”</p>

      <p class="paragraf3">“Kimden şüphelendiler?”</p>

      <p class="paragraf3">“Kitaplarda olduğu gibi herkesten,” dedi Şeyda Tapan. “Salaklar,” diye ekledi ağız dolusu.</p>

      <p class="paragraf3">Gerçek hayata dönmesini sağlamaya çalıştım.</p>

      <p class="paragraf3">“Polis geldi mi meseleyle ilgili soru sormaya?”</p>

      <p class="paragraf3">“Hayır,” dedi Şeyda Tapan yeniden. “Gelirler mi?”</p>

      <p class="paragraf3">“Bilemem,” dedim.</p>

      <p class="paragraf3"><span>Salonun köşesinde duran katlanmış yatağı gösterdim başımla.</span></p>

      <p class="paragraf3">“Orhan orada mı yatıyor?” dedim.</p>

      <p class="paragraf3">“Arada sırada gelenler orada yatar,” dedi Şeyda Tapan. Sigarasının külünü benim çay tabağına silkti.</p>

      <p class="paragraf3">“Başka evi yok mu?”</p>

      <p class="paragraf3">“Bilmiyorum.”</p>

      <p class="paragraf3">“Dün benden sonra gördün mü onu?”</p>

      <p class="paragraf3">Başını iki yana doğru salladı.</p>

      <p class="paragraf3">“Belki sen işteyken buraya gelip tek başına piyano çalmıştır,” dedim.</p>

      <p class="paragraf3">“Anahtarı yok,” dedi Şeyda Tapan. “Senin kadar becerikli değilse yalnız giremez eve.”</p>

      <p class="paragraf3">Oturduğu yerde şöyle bir kımıldadı kalça bölgesinde kan dolaşımını harekete geçirmek ister gibi. Sonra devam etti piyanoya bakarak.</p>

      <p class="paragraf3">“Bu zımbırtıyı satmak için getirdiğini söyledi evinden. Koyacak başka yeri yokmuş. Ama satamadı bir türlü. Ben de matrak bir durum, boş salonda bir piyano düşündüm, ses çıkarmadım. Epey para edebilirmiş dediğine göre.”</p>

      <p class="paragraf3">Sigarasından bir nefes daha çekip, hadi daha zor bir soru sor der gibi benim tarafa üfledi.</p>

      <p class="paragraf3">Kışkırtmasına aldırmadım. Ne sormam gerektiğini düşünüyormuş gibi yere baktım yalnızca.</p>

      <p class="paragraf3">“Ayhan kim?” dedim sonra.</p>

      <p class="paragraf3">“Kim?” dedi Şeyda Tapan.</p>

      <p class="paragraf3">“Ayhan,” dedim. “Soyadını bilmiyorum. Tuğçen’in çevresinden biri olabilir.”</p>

      <p class="paragraf3">“Hiç duymadım,” dedi Şeyda Tapan.</p>

      <p class="paragraf3">“İyi düşün,” dedim. “Okuldan, bir oyundan falan.”</p>

      <p class="paragraf3">“Hayır,” dedi Şeyda Tapan. “Kimin kiminle şey ettiğini, etmediğini hiç kaçırmam. O isimde birini tanımıyorum.”</p>

      <p class="paragraf3">“Tuğçen, Ayhan’la şey etmiyordu yani?” dedim.</p>

      <p class="paragraf3">“Hiç duymadım dedim ya.”</p>

      <p class="paragraf3">“Peki başka bir sevgilisi var mıydı?” dedim.</p>

      <p class="paragraf3">“Yanında görmedim,” dedi Şeyda Tapan.</p>

      <p class="paragraf3">Benim kahvemde de umut yoktu artık. Çay tabağında duran sigaramın külü uzamıştı durduk yerde. Söndürdüm zavallıyı.</p>

      <p class="paragraf3">Şeyda Tapan bir nefes daha aldı sigarasından. Ben pencereden dışarıya baktım bir kez daha. Bazı Mefharet Teyze’ler evlerine doğru gidiyorlardı.</p>

      <p class="paragraf3">“Tabanca kimin?” dedim sonra zor sorulara geçiş yapar gibi.</p>

      <p class="paragraf3">“Hakan Şükür’ün,” dedi Şeyda Tapan.</p>

      <p class="paragraf3">“Ne?” dedim.</p>

      <p class="paragraf3">“Hakan Şükür,” dedi. “Kıbrıslı’nın peşinde dolaşan salağa öyle deriz biz. Manyaklık derecesinde Hakan Şükür hayranıdır.”</p>

      <p class="paragraf3">“Niye verdi sana?”</p>

      <p class="paragraf3">“Önceki gece, Kıbrıslı’yla bıraktılar beni eve. O sırada tutuşturdu elime. Ağzının içinden bir şeyler söyledi, anlamadım bile gecenin o vakti. Çok konuşmaz zaten.”</p>

      <p class="paragraf3">“Kıbrıslı onayladı mı bunu?” dedim. “Tabancayı sana vermesini?”</p>

      <p class="paragraf3">“Gülümsedi sadece,” dedi Şeyda Tapan. “Ben de yastığımın altına koydum.”</p>

      <p class="paragraf3">“Kullanmasını biliyor musun?”</p>

      <p class="paragraf3">“Tetiği çekince patlamıyor mu?” dedi kafasını yan çevirip bana bakarak.</p>

      <p class="paragraf3">Konudan sapmamaya kararlıydım.</p>

      <p class="paragraf3">“Dün oynamadın mı sen de dedektiflik?” dedim. Bu piyano taburesinde sırtım dik oturmaktan sıkılmaya başlamıştım, ama alternatifim yoktu.</p>

      <p class="paragraf3">“Nasıl yani?” dedi Şeyda Tapan. Bükülmüş durumda duran bacaklarını uzattı.</p>

      <p class="paragraf3">“Sana birisi bir tabanca bırakıyor,” dedim. “Sonra o birisinin patronunun da tanıdığı başka birisinin tanıdığı öldürülüyor. Aynı kalibre bir tabancayla. İkiyle ikiyi toplamaz mı insan? Bunun tetiği Moda’da çekildi mi diye?”</p>

      <p class="paragraf3">Şeyda Tapan güldü. Gerçekten güldü.</p>

      <p class="paragraf3">“Toplamaz,” dedi. “Toplamaya kalkarsa hata eder. Demin içeride beni o yüzden şaşırttın.” Biraz ara verdi konuşmasına sonra, ne diyeceğini düşünüyor gibi. “Kalibreden malibreden anlamam ben. Ama Kıbrıslı’yı tanırım. Adam öldürmez o. Öldürtmez de.” Ben de güldüm.</p>

      <p class="paragraf3">“Dövdürür yalnızca,” dedim.</p>

      <p class="paragraf3">“Özür diledim ya o iş için senden,” dedi Şeyda Tapan. “Hem de kaç sefer.”</p>

      <p class="paragraf3">Ama Kıbrıslı özür mözür dilemedi henüz dedim içimden. Alacakları artık toplamaya karar verdim. Biraz alıp biraz verme işinde insanın elinde sermaye olması gerekirdi.</p>

      <p class="paragraf3">“Kıbrıslı’nın dümeni ne?” dedim.</p>

      <p class="paragraf3">Şeyda Tapan derin bir nefes daha saldı. Bacaklarını yeniden karnına doğru çekti. Kafasını iki bacağının arasına indirdi önce, sonra kararlı bir biçimde kaldırdı. Tavana baktı konuşurken.</p>

      <p class="paragraf3">“Benden duymuş olma,” dedi. “Kanka’nın karşısındaki binanın üçüncü katında bir yeri var. Orada ağır kumar oynatıyor.”</p>

      <p class="paragraf3">“Taksim’in ortasında?” dedim.</p>

      <p class="paragraf3">“Taksim’in ortasında,” dedi Şeyda Tapan. Hâlâ tavana bakıyordu.</p>

      <p class="paragraf3">“Arkasında biri olmalı,” dedim.</p>

      <p class="paragraf3">“Varsa da bilmiyorum,” dedi Şeyda Tapan, bana doğru dönüp. “O konuda bir şey söylediğini duymadım.”</p>

      <p class="paragraf3">“Benden bu ikinci işi yüzünden mi işkillendi?” dedim.</p>

      <p class="paragraf3">“Orhan’ın babası daha önce birisini daha göndermişti. Onu çocuklarına havale etmemişti ama. Biraz sert yapınca çekti gitti adam. Bir daha da gözükmedi. Sen ortaya çıkıp yine Orhan’ın babası lafları edince...”</p>

      <p class="paragraf3">“İnce bıyıklı bir adam mıydı gönderdiği?” dedim.</p>

      <p class="paragraf3">Yüzüme baktı hafif bir şaşkınlıkla.</p>

      <p class="paragraf3">“Evet,” dedi. “İlkokul müfettişi kılıklı bir adam.”</p>

      <p class="paragraf3">Bak bu benzetme benim aklıma gelmemişti diye düşündüm. Artık iyice sıkılmıştım taburenin üstünde oturmaktan. Ayağa kalktım. Cebimdeki tabanca ağırlığını hissettirdi ben hareket edince. Piyanonun yanına kadar yürüdüm.</p>

      <p class="paragraf3">“Orhan’ı bulmam lazım,” dedim.</p>

      <p class="paragraf3">Şeyda Tapan gözleriyle izledi beni.</p>

      <p class="paragraf3">“Birkaç soru da ben sorabilir miyim?” dedi bana cevap vermek yerine.</p>

      <p class="paragraf3">“Sor,” dedim. “Ama bütün cevapları bildiğimi sanma.”</p>

      <p class="paragraf3">“Tuğçen’i kimin öldürdüğü seni ilgilendiriyor mu?” dedi Şeyda Tapan.</p>

      <p class="paragraf3">“Biraz,” dedim.</p>

      <p class="paragraf3">“Bulursan ne yapacaksın peki?”</p>

      <p class="paragraf3">“Bilmem,” dedim. “Duruma bakar.”</p>

      <p class="paragraf3">“Bu cebindeki tabancanın o işte kullanılıp kullanılmadığını anlayabilir misin peki?”</p>

      <p class="paragraf3">“Balistik laboratuvarım yok,” dedim. “Olan birini de tanımıyorum. Tanımak da istemem üstelik.” Sonra ekledim. “Neden karar değiştirdin?”</p>

      <p class="paragraf3">“Hangi konuda?” dedi Şeyda Tapan, ne demek istediğini anlamamış gibi. Anlamasına yardım ettim.</p>

      <p class="paragraf3">“İkiyle ikiyi toplama konusunda,” dedim. “Demin o tabancanın Moda’da patlamadığına emin gibiydin.”</p>

      <p class="paragraf3">“Seninle konuşunca insanın kafası karışıyor,” dedi. “Eğer patlamışsa bu benim kurtuluşum olabilir.”</p>

      <p class="paragraf3">“O kadar mı çok borcun Kıbrıslı’ya?” dedim.</p>

      <p class="paragraf3">Şeyda Tapan ayağa kalktı. Sarı sweatshirt’ünün eteklerini çekiştirdi gereksizce. Yabancı bir yerdeymiş gibi odanın duvarlarına baktı.</p>

      <p class="paragraf3">“Senin borcun mu çoktu, Orhan’ın mı?” dedim bu kez.</p>

      <p class="paragraf3">Cevap vermek için ağzını açtı. Ama kaldı öyle ağzı açık.</p>

      <p class="paragraf3">Gözlerini takip edip kapıya baktım. Salonun açık kapısının ardından görünen evin giriş kapısına.</p>

      <p class="paragraf3">Salon yönüne doğru ağır ağır açılıyordu kapı. Kapının arkasında kaldığı için açanı göremiyorduk.</p>

      <p class="paragraf3">Elimle sen orada dur işareti yaptım Şeyda Tapan’a. Dış kapının açılış hızını hesaplayarak uçar gibi hareket ettim o yöne doğru. Yerdeki duvardan duvara halı ses çıkarmadan koşmama yardımcı oldu. Kapı tam olarak açılmadan yetişemeyeceğimi anladım ama daha yarı yolda. Küçük bir yön değiştirmeyle salon kapısının ardına sığındım. Tam o sırada duydum sokak kapısının kapandığını.</p>

      <p class="paragraf3">Şeyda Tapan donmuş gibi kapıya bakıyordu. Beklemediği bir ziyaretçi olduğunu gözlerinden anladım. Giren kimsenin bel hizasında bir yere bakıyordu.</p>

      <p class="paragraf3">Baktığı yerde kendisine yönelmiş bir tabanca görüp görmediğini bilemezdim tabii. Ama riske girmedim.</p>

      <p class="paragraf3">Ardına sığındığım olanca gücümle ittim, pervazın biraz ilerisinde durduğunu tahmin ettiğim yabancıya doğru. Kapı ya da tutamak doğrudan kemiğe değmiş gibi bir ses çıktı.</p>

      <p class="paragraf3">“Ah!” dedi tanıdığımı sandığım bir ses kapının arkasından.</p>

      <p class="paragraf3">“Tüh!” dedim kendi kendime. “Tüh!”</p>

      <p class="paragraf3">Daha kapıyı iter itmez Şeyda Tapan’ın ellerini gülmesini engellemek için ağzına götürmesinden anlamıştım kahramanlığımın biraz da gereksiz olduğunu, ama kapı yaydan çıkmıştı o anda.</p>

      <p class="paragraf3">“Ne oluyor? Orhan sen misin?” diye seslenen kişiyi tanıdığım apaçıktı.</p>

      <p class="paragraf3">Kapının arkasından çıktım. Rıza Sofuoğlu kapı çarpınca düşürdüğü anahtarı almak için tek dizi yerde iki büklümdü. Ben de gülmemek için kendimi zor tutarak elimi uzattım adama.</p>

      <p class="paragraf3">Kafasını kaldırıp öfke dolu bakışlarla baktı bana varla yok arası gözlüklerinin arkasından. İlk gördüğümden çok daha ağırbaşlı, lacivert bir takım elbise vardı üstünde. Beni görünce şaşırıp şaşırmadığını anlamadım. Yardımımı kabul etmeden doğruldu kendi kendine. Anahtarı pantolon cebine aktarıverdi el çabukluğuyla.</p>

      <p class="paragraf3">Allahtan cebimdeki makineyle daha komik sonuçları olabilecek bir oyun sergilemedim diye düşündüm kendi kendime.</p>

      <p class="paragraf3">“Hoş geldiniz demem lazım herhalde,” dedim hâlâ uzattığım elimin boş kaldığını hatırlatan bir tavırla. Hiç oralı olmadı Rıza Sofuoğlu.</p>

      <p class="paragraf3">“Pek hoş olmadı gelişim,” dedi, benden çok Şeyda Tapan’a bakarak.</p>

      <p class="paragraf3">“Beyi tanıyor musun?” dedim hâlâ eli ağzında olan kıza.</p>

      <p class="paragraf3">Konuşmayı bilmiyormuş gibi başını salladı.</p>

      <p class="paragraf3">“Orhan’ın babası,” dedim. Rıza Sofuoğlu’na döndüm. “Orhan’ın bir arkadaşı. Kanka Bar’da çalışıyor.</p>

      <p class="paragraf3">“Nerede Orhan?” dedi Rıza Sofuoğlu, tek eşyası piyano olan salona hızla göz gezdirip.</p>

      <p class="paragraf3">Soruyu üstüme aldım.</p>

      <p class="paragraf3">“Ortalarda yok dünden beri,” dedim.</p>

      <p class="paragraf3">“İstediğin rakama göre pahalı bir cevap,” diye hırladı adam. Sonra dirseğini ovuşturdu bana kötü kötü bakmaya devam ederek.</p>

      <p class="paragraf3">“Anahtarı veren kaç para istedi sizden?” dedim.</p>

      <p class="paragraf3">Tekrar kötü kötü baktı bana.</p>

      <p class="paragraf3">“Ne parası?” dedi.</p>

      <p class="paragraf3">“Parayı boş verin,” dedim. “Kapıyı çalmadan girmenize yarayan o küçük şeyi nereden buldunuz?”</p>

      <p class="paragraf3">Rıza Sofuoğlu şöyle bir dikleşti durduğu yerde. Elini cebine sokup anahtar olduğunu sandığım şeyin etrafında dolandırdı. Ben hâlâ yüzüne bakıyordum.</p>

      <p class="paragraf3">“Evden ayrıldığı sırada annesine vermiş benden gizli,” dedi.</p>

      <p class="paragraf3">Bu açıklama yetmedi bakışlarıyla baktım. Rıza Sofuoğlu devam etti.</p>

      <p class="paragraf3">“Dün akşam seninle konuştuklarımızı anlatınca karım kızdı bana,” dedi. “Biricik oğlunu el âlemin adamlarına emanet ediyorsun diye. Git kendin bir kontrol et dedi. Anahtarı verdi.”</p>

      <p class="paragraf3">Şeyda Tapan’a baktım. Omuzlarını silkti.</p>

      <p class="paragraf3">“Ama yanlış yerdeyim anlaşılan,” dedi Rıza Sofuoğlu eliyle eşyasız salonu işaret ederek.</p>

      <p class="paragraf3">“Yatak odama da bakmak ister mi beyefendi?” dedi Şeyda Tapan.</p>

      <p class="paragraf3">“Estağfurullah kızım,” dedi Rıza Sofuoğlu.</p>

      <p class="paragraf3">“İstiyorsa piyanoyu da aldırabilir. Zaten çalmasını bilmiyorum.”</p>

      <p class="paragraf3">Rıza Sofuoğlu utandı sanki.</p>

      <p class="paragraf3">“Özür dilerim kızım,” dedi, Şeyda Tapan’a doğru bir iki adım atarak. “Bu evin Orhan’ın olduğunu sanıyordum gerçekten. İnsan oğlunun evine kapıyı çalmadan girebilir diye...” Sanki başka bir şey düşünüyormuş gibi yarım bıraktı cümlesini.</p>

      <p class="paragraf3">“Önemli değil beyefendi,” dedi Şeyda Tapan. “İnsanlar bu eve kapıyı çalmadan girmeye alışkın.”</p>

      <p class="paragraf3">Üstüme alınmadım.</p>

      <p class="paragraf3">Rıza Sofuoğlu da alınmadı anlaşılan. Kızla ilgisini yitirdi sanki bir an tümüyle. Kararlı adımlarla piyanoya yöneldi. Etrafına baktı sonra. Pencerenin yanına götürdüğüm tabureyi aldı, tuşların önüne çekti. Sonra oturdu.</p>

      <p class="paragraf3">Parmaklarını oynattı havada. Şeyda Tapan ile ben kımıldamıyorduk.</p>

      <p class="paragraf3">Aniden karar vermiş gibi daldı tuşlara. Hiç acemi değildi.</p>

      <p class="paragraf3">Eşyasız salon <span class="italik2">Autumn Leaves</span>’in melodileriyle doldu birden.</p>

      <p class="paragraf3">Fena da çalmıyordu.</p>

      <p class="paragraf3">Şeyda Tapan’la birbirimize bakmadık.</p>

      <p class="paragraf3">Rıza Sofuoğlu’nu dinliyorduk ciddi ciddi.</p>

      <p class="paragraf3">O, başka bir evde, başka dinleyicilere çalar gibiydi. Başını öne eğmiş, iki elini de ustaca olduğu belli devinimlerle kullanarak, kafası hafif yana çevrilmiş, çalıyordu. Sanki uzun süredir görmediği bir arkadaşıyla konuşuyor gibiydi. İlk başladığında yüzünde gördüğüm gülümseme çaldıkça yavaş yavaş ortadan kalktı, yüzü gerildi. Müziği etkilemedi bu. Açık Radyo’da dinlesem yadırgamazdım.</p>

      <p class="paragraf3">İyi çalıyordu adam. Resmen iyi çalıyordu.</p>

      <p class="paragraf3">Bis yapmadı ama. Parçanın son notalarını biraz daha şiddetle vurarak çıkardı tuşlardan, ayağa kalktı.</p>

      <p class="paragraf3">“İşte böyle bir şey,” dedi ikimize de bakmadan. Elinin tersiyle gözünün birini sildi. “Akordu kaçmış biraz.”</p>

      <p class="paragraf3">Alkışlamak aklımızdan geçtiyse de, uygulamadık. Havadaki olumlama duygularını sezdi Rıza Sofuoğlu.</p>

      <p class="paragraf3">“Eskiden çalardım mereti biraz,” dedi. “Orhan’a verebileceğim en iyi miras bu diye düşünürdüm hep.”</p>

      <p class="paragraf3">“Teşekkür ederim,” dedi Şeyda Tapan. “Gerçekten. Çoktandır böyle bir şey olmuyordu bu evin içinde.”</p>

      <p class="paragraf3">“Ben gideyim artık,” dedi Rıza Sofuoğlu. Yerinden kımıldamadı.</p>

      <p class="paragraf3">“Birlikte çıkarız,” dedim.</p>

      <p class="paragraf3">“Olur,” dedi bana, ama Şeyda Tapan’a döndü Rıza Sofuoğlu.</p>

      <p class="paragraf3">“Orhan’ı görürseniz söyleyin mutlaka beni arasın,” dedi.</p>

      <p class="paragraf3">“Elbette,” dedi Şeyda Tapan.</p>

      <p class="paragraf3">“Rica edeceğim,” diye vurguladı Rıza Sofuoğlu.</p>

      <p class="paragraf3">“Sende numaram var,” diye hatırlattım kendimi.</p>

      <p class="paragraf3">“Bir şey olursa ararım,” dedi Şeyda Tapan.</p>

      <p class="paragraf3">“O işi merak etme,” dedim. “Halledeceğim.”</p>

      <p class="paragraf3">“Tamam,” dedi Şeyda Tapan.</p>

      <p class="paragraf3">“Bu bende kalsın,” dedim cebime vurarak.</p>

      <p class="paragraf3">“Tamam,” dedi Şeyda Tapan yeniden.</p>

      <p class="paragraf3">Rıza Sofuoğlu önde, ben arkada, hakkımız olmadan kilidini kurcaladığımız kapıdan çıktık. Bizi yolcu eden falan olmadı. Merdivenleri hiç konuşmadan indik.</p>
    </div>
  </div>
</body>
</html>
