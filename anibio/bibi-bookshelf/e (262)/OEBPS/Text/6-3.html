<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-3.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x6-3.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-4">4. BÖLÜM</p>

      <p class="resim3"><img alt="2.png" class="image4" src="../Images/2_fmt4.jpeg" /></p>

      <p class="paragraf2"><span class="char-style-override4">B</span>orçlu değil, tahsilata adam gönderecek bir alacaklı gibi uyandım. İyi uyandım yani.</p>

      <p class="paragraf2">Daha kahvemi koyarken, evin kapısının önündeki hışırtılardan bakkalın çırağının ekmeğimle gazetemi getirdiğini hissettim. Gidip açtım.</p>

      <p class="paragraf3">Beni görünce sırıttı.</p>

      <p class="paragraf3">“Abi erkencisin bugün,” dedi.</p>

      <p class="paragraf3">“Sen de,” dedim. “Dur biraz.”</p>

      <p class="paragraf3">Dönüp girişteki portatif ayakkabılığın üstündeki puro kutusunda biriktirdiğim bozukluklardan yarım avuç aldım. Uzattığı eline boşalttım.</p>

      <p class="paragraf3">Nereden çıktı bu bahşiş, bayram değil seyran değil der gibi yüzüme baktı.</p>

      <p class="paragraf3">“Patrona selam söyle,” dedim.</p>

      <p class="paragraf3">Kapıyı ardından kapadıktan sonra, kahvemi alıp içeri geçtim. Pencerenin yanındaki gazete okuma koltuğuna oturdum.</p>

      <p class="paragraf3">Aradığım haber üçüncü sayfadaydı.</p>

      <p class="paragraf3">Dün gecenin sayfa sekreterleri “Salondaki Ceset!” başlığını kullanarak yaratıcılıklarını sergilemişlerdi. Haberde iki fotoğraf vardı. Biri reklamcı arkadaşımın dün gece sözünü ettiği fotoğraftı anlaşılan. Köklü tiyatroların duvarlarında gördüğümüz türden, işini bilen bir fotoğrafçı tarafından çekilmiş abartısız, yapmacıksız, siyah beyaz bir portre. Yapıldığı fazla belli olmayan makyaj, yeni başlayan kızın yüz hatlarını biraz daha belirginleştirmekten öte bir etkiyi amaçlamamıştı. Fotoğrafın alt tarafında “Güzel tiyatrocuyu kim öldürdü?” yazılıydı. İkinci fotoğrafta on beş on altı yaşlarında bir kız, eliyle bir markete köşe gelen alçak bir balkonu gösteriyordu kolunu uzatmış. “Buradan kaçtı.” Anlaşılan içeriden fotoğraf çekememişlerdi. Genç kız cinayetine, genç kız konu mankeni kullanmalarındaki tutarlılığa da hayran kaldım.</p>

      <p class="paragraf3">Haberi okudum sonra.</p>

      <p class="paragraf3">Yeni başlayan kızın adı Tuğçen Yavaş’tı. Yirmi dört yaşındaydı. Tiyatro okumuştu. Yalnız yaşıyordu. Ailesi İzmir’deydi. Komşularının söylediğine göre geleni gideni çok olmayan, kendi halinde bir kızdı. Dün gece geç vakitlerde, evinden gelen bir tartışma sesi duymuşlardı komşular. İki kız bağrışıyordu, ama ne dediklerini anlamamışlardı. Sonra iki ya da üç el silah atılmıştı. Korkudan apartmandaki kimse çıkıp bakamamıştı. İlk şoku anlattıktan sonra polisi aramışlar, onlar da gelip içeri girince yerdeki kitapların arasında yatan kızı görmüşlerdi. Kapıda zorlama olmadığına göre, maktulün katili tanıdığı sonucuna varmışlardı polisler. Silah bulunamamıştı, salondaki 7.65’lik kovanlar incelemeye alınmıştı.</p>

      <p class="paragraf3">Soğumaya yüz tutan kahvemden kalanları bitirip bir daha okudum haberi sonra.</p>

      <p class="paragraf3">Etiler caddelerinde kovalamaca oynamaya razı olsaydım, Tuğçen Yavaş şimdi yaşıyor olabilirdi düşüncesini kafamdan atmaya çalıştım. Yaşıyor olabilirdi de, olmayabilirdi de. Kimse bilemezdi.</p>

      <p class="paragraf3">Gazete haberi bildiklerime fazla bir şey eklememişti. Yine de, televizyon izleme koltuğunun alt tarafında biriken <span class="italik2">Atlas</span>’lar ve öteki bayat gazeteler arasında kaldırılıp çöpe atılmasın diye küçük kütüphanemin en üst sırasındaki kitapların üstüne koydum katlayıp.</p>

      <p class="paragraf3">Bildiklerime bir şeyler eklemenin zamanı gelmişti.</p>

      <p class="paragraf3">Telefonun başına geçtim.</p>

      <p class="paragraf3"><span class="italik2">Sensei</span>’nin bana dün verdiği numarayı tuşladım. Çok fazla sevmediği sınıf arkadaşının...</p>

      <p class="paragraf3">İki kere çalınca açıldı telefon.</p>

      <p class="paragraf3">“Sofuoğlu Ticaret,” dedi orta yaşlı bir erkek sesi.</p>

      <p class="paragraf3">“Rıza Bey’le görüşmek istiyordum,” dedim.</p>

      <p class="paragraf3">“Bir dakika.”</p>

      <p class="paragraf3">Kimin aradığını sormaya gerek duymamıştı.</p>

      <p class="paragraf3">“Alo?” dedi sonra sesi olgun televizyon spikerlerine benzeyen bir adam.</p>

      <p class="paragraf3">“Rıza Bey?”</p>

      <p class="paragraf3">“Benim.”</p>

      <p class="paragraf3">“Rıza Bey,” dedim. “Adım Remzi Ünal. Telefonunuzu...” <span class="italik2">Sensei</span>’nin adını söyledim. “...verdi. Bana zaman ayırabilirseniz sizi bir ziyaret etmek isterim.”</p>

      <p class="paragraf3">“Hangi konuda?”</p>

      <p class="paragraf3">“Bunu gelince söylesem?”</p>

      <p class="paragraf3">“Bana sigorta falan satmaya çalışmayacaksınız inşallah,” dedi Rıza Sofuoğlu bilinçle soğuklaştırılmış bir sesle.</p>

      <p class="paragraf3">“Hayır,” dedim. “Öyle bir şey değil. Özel bir meseleyi konuşmak istiyorum.”</p>

      <p class="paragraf3">“Allah Allah?” dedi Rıza Sofuoğlu. “E buyrun bakalım. Lise arkadaşlarımızın arkadaşını kıracak değiliz ya. Yerimizi biliyor musunuz?”</p>

      <p class="paragraf3">“Hayır,” dedim.</p>

      <p class="paragraf3">“Kolay,” dedi. Adresi verdi. Karaköy’de, eski borsanın sırasında bir han.</p>

      <p class="paragraf3">“Teşekkür ederim,” dedim. “Ne zaman uygun olursunuz?”</p>

      <p class="paragraf3">“Ne zaman isterseniz gelin,” dedi. “Ben hep buradayım.”</p>

      <p class="paragraf3">“Görüşmek üzere,” dedim. Telefonu kapadım.</p>

      <p class="paragraf3">Gidip kendime bir kahve daha yaptım sonra.</p>

      <p class="paragraf3">Kahvemi içerken gazetenin geri kalanını okudum. Bildiğimiz ekonomik haberleri bir kere daha, beklenen siyasi gelişmeleri yeniymiş gibi yazmışlardı. Hızlı hızlı okudum. Futbol sayfalarını daha hızlı.</p>

      <p class="paragraf3">Gazetem bitince kendimi banyoya attım. Dünkü çalışmadan sonraki üstünkörü duşa inat, epeyce durdum sıcak suyun altında kıpırdamadan. Çıkınca yatak odasına gidip kendime çoktandır giymediğim siyah bir boğazlı kazakla, siyah kadife pantolon seçtim.</p>

      <p class="paragraf3">Portmantodaki deri montu giyip aynada kendime baktım.</p>

      <p class="paragraf3">Beğensem de beğenmesem de, bu bendim işte. Remzi Ünal...</p>

      <p class="paragraf3">Remzi Ünal... Şu Hava Kuvvetleri’nden müstafi, THY’den kovulma, kendisine saygısı olan hiçbir “frequent flyer”ın adını bile duymadığı sekizinci sınıf çartır şirketlerinde bile tutunamayan, sayenizde MS Flight Simulator’ün Cessna’sını bile adam gibi indirmekten âciz eski pilot, ex-kaptan, nevzuhur özel dedektif Remzi Ünal.</p>

      <p class="paragraf4">Karaköy’de otopark aramayı gözüme yediremediğim için otomobilin anahtarını almadım yanıma. Apartmanın demir kapısının yanındaki panoda asılı aidat listesinde, adımın altının kırmızı kalemle çizili olduğunu gördüm. Öderiz elbet son dört ayın yakıt parasını bir ara dedim kendi kendime.</p>

      <p class="paragraf3">Çevirdiğim taksi Açık Radyo dinliyordu.</p>

      <p class="paragraf3">“Karaköy’e lütfen,” dedim o yüzden belki kafasını jiletle kazıtmış şoföre.</p>

      <p class="paragraf3">Günün gazete haberlerinin yorumunu dinledik hiç konuşmadan Karaköy’e kadar. Tuğçen Yavaş’ın başına gelenler söz konusu edilmedi elbet.</p>

      <p class="paragraf3">Sofuoğlu Ticaret’in bulunduğu hanın epey ilerisinde indim. Hava güzeldi, ama deri montumu çıkaracak kadar değil. Dört adımda bir derin nefes alıp vererek yürüdüm.</p>

      <p class="paragraf3">Hanın girişindeki geniş pasajın ortasındaki merdivenlerin öte yanında kocaman bir asansör kapısı vardı. Önünde hatırı sayılır bir kalabalık bekleşiyordu. Ben merdivenlere yöneldim.</p>

      <p class="paragraf3">Dört katı tempomu bozmadan çıktım.</p>

      <p class="paragraf3">Dördüncü katta durup nefesimi denetledim. Fena değildi. Gördüğüm ilk iki büronun kapısındaki numaralardan Sofuoğlu Ticaret’in hangi tarafta olabileceğini kestirdim, geniş koridoru denizin aksi yönüne doğru adımladım. Sağdan beşinci kapı, aradığım kapıydı.</p>

      <p class="paragraf3">Kapıyı tıklatmadan açtım.</p>

      <p class="paragraf3">İçeriden burnuma doğru hafif küf kokusuyla karışmış limon kolonyası kokusu hücum etti. Küf kokusunun kökeni için adayım, yerdeki rengi atmış, üzeri bölüm bölüm kelleşmiş duvardan duvara halıydı. En az on beş yıldır değiştirilmemiş çelik dolaplarla kaplıydı bu giriş bölümünün duvarları. Yine çelik bir masada, birkaçı açık kalın klasörlerin arasında kaybolmuş hissi veren ince bıyıklı bir adam oturuyordu. Benden gençti belki ama oda adamı daha yaşlı gösteriyordu. Önünde mekanik bir Facit hesap makinesi vardı. Masanın köşesinde siyah, eski model bir telefon duruyordu. Limon kolonyası görmedim ortalıkta. Gazete de.</p>

      <p class="paragraf3">Kafasını kaldırıp bana baktı.</p>

      <p class="paragraf3">“Buyrun?” dedi.</p>

      <p class="paragraf3">“Rıza Bey’le görüşecektim,” dedim, arkamdan kapıyı kaparken.</p>

      <p class="paragraf3">“Biraz bekler misiniz?” dedi. “Tuvalete kadar gitmişti.”</p>

      <p class="paragraf3">Sonra sesimi hatırladığını belli etti.</p>

      <p class="paragraf3">“Sabah telefon eden beysiniz, değil mi?”</p>

      <p class="paragraf3">“Evet,” dedim.</p>

      <p class="paragraf3">“Buyrun, oturun. Az sonra gelir.”</p>

      <p class="paragraf3">Masanın çaprazında, duvarın dolapsız bir bölümüne dayanmış kocaman siyah deri koltuğu gösterdi. Baş hizasının üstünde uluslararası bir nakliye kuruluşunun takvimi asılıydı. İçinde olduğumuz yıla ait bir takvim.</p>

      <p class="paragraf3">Koltuğa oturdum.</p>

      <p class="paragraf3">İnce bıyıklı adam klasörlerine döndü.</p>

      <p class="paragraf3">Burada sigara içilmiyordu herhalde. Duvarda bu yönde bir levha yoktu, ama masanın üstünde ya da koltuğun önündeki küçük metal sehpada kül tablası görülmüyordu. İşyerinin raconuna uymaya karar verdim.</p>

      <p class="paragraf3">İnce bıyıklı adam beni unutmuş gibi dosyalarını incelemeye devam etti. Arada bir yandaki küçük bir kâğıda notlar alıyordu. Facit’i hiç kullanmadı.</p>

      <p class="paragraf3">İnsanın uykusunu çağıran bir ortamdı bu. Büronun kalın kapısı dışarıdaki sesleri içeri sızdırmıyordu. Telefon hiç çalmadı. Başka kimse girmedi, hanın çay ocağının dağıtıcısı bile. Gece iyi uyumamış olsam gözlerim kendiliğinden kapanmaya eğilimli olabilirdi.</p>

      <p class="paragraf3">Gözlerimi Rıza Sofuoğlu’nun odasının kapısı olduğunu düşündüğüm hafif aralık kapıya dikip, içimden saymaya başladım. Yüz oluncaya kadar gelecek dedim kendi kendime.</p>

      <p class="yildiz">* * *</p>

      <p class="paragraf3">Dört kere yüz saydıktan sonra, beşinci yüzün seksen sekizinde açıldı kapı.</p>

      <p class="paragraf3">İçeri elini mendille kurulayan bir adam girdi.</p>

      <p class="paragraf3">Çok ince çizgili mavi bir takım elbise vardı üstünde. Kravat takılmayan cinsten sarı bir gömlek. Yeni boyanmış ayakkabılar. Üstünde spor ya da hareketlilikten değil, bünyeden gelen bir zayıflık göze çarpıyordu. Pantolonuna kemer takmamıştı. Gözlerinde varla yok arası bir gözlük vardı. <span class="italik2">Sensei</span>’nin daha genç göründüğüne karar verdim.</p>

      <p class="paragraf3">Önce ince bıyıklı adama baktı, sonra bana.</p>

      <p class="paragraf3">“Remzi Bey?” dedi mendilini cebine sokup. Sanki odasına değil, dansa davet ediyor gibiydi tavrı.</p>

      <p class="paragraf3">Ayağa kalkıp elimi uzattım.</p>

      <p class="paragraf3">“Rıza Bey? Memnun oldum,” dedim.</p>

      <p class="paragraf3">“Buyrun, şöyle geçelim,” dedi hafif aralık odanın kapısına yönelirken.</p>

      <p class="paragraf3">“İzak telefon etti,” dedi ince bıyıklı adam, başını klasörlerinden kaldırmadan.</p>

      <p class="paragraf3">Adam önümde durunca ben de durdum.</p>

      <p class="paragraf3">“Eee?” dedi Rıza Sofuoğlu.</p>

      <p class="paragraf3">“Mardiniac biraderler çok memnun dönmüşler akşam otele. Onu müjdeleyecekmiş.”</p>

      <p class="paragraf3">“Son dakikada yine iyi yer bulduk Papermoon’da,” dedi Rıza Sofuoğlu.</p>

      <p class="paragraf3">“Öyle,” dedi ince bıyıklı adam.</p>

      <p class="paragraf3">Rıza Sofuoğlu, ince bıyıklı adamın çalıştığı mekândan esirgediği parayı kendi odasından esirgememişti kesinlikle. Bu odaya girdiğinizde aniden on beş yirmi yıl atlayıp, günümüze geliyordunuz. Hoş bir sarı renk egemendi çevreye. İnce hatlı, doktorların bekleme salonlarında gördüğümüz dekorasyon dergilerinden çıkmışa benzer mobilyalar vardı. Bir içmimarın eli değmişti anlaşılan.</p>

      <p class="paragraf3">“Buyrun,” dedi Rıza Sofuoğlu, masanın karşısındaki iki kişilik kanepeyi göstererek. Kendisi gidip pencereyi açtı. İçeriye karbon dioksit oranı yüksek bir deniz havası girdi.</p>

      <p class="paragraf3">“Nasıl benim lise arkadaşım?” dedi sırtı bana dönük olarak.</p>

      <p class="paragraf3">“Haftada iki üç kere görüyorum,” dedim. “Keyfi yerinde.”</p>

      <p class="paragraf3">Yeterince hava almış gibi geri döndü.</p>

      <p class="paragraf3">“Hâlâ çalışıyor mu o Steven Segal sporunu?” dedi yerine otururken. “Neydi adı?”</p>

      <p class="paragraf3"><span>“Aikido,” dedim. “Birlikte çalışıyoruz. Benim hocam kendisi.”</span></p>

      <p class="paragraf3">Masasındaki Dunhill’i eline alarak bana doğru uzattı.</p>

      <p class="paragraf3">“Kullanıyor musunuz?”</p>

      <p class="paragraf3">Kalkıp bir tane aldım yassı paketten. İkimiz de sigaraları yakarken sordu. Sesi bu kadar sosyalleşme yeter der gibiydi.</p>

      <p class="paragraf3">“Bana sigorta satmayacağınıza göre, sebebi ziyaretiniz?”</p>

      <p class="paragraf3">Sigaramdan bir nefes saldım. Hafif başım döndü.</p>

      <p class="paragraf3">“Biraz bilgi ihtiyacı,” dedim.</p>

      <p class="paragraf3">“Biraz bizim işte paradır,” dedi Rıza Sofuoğlu. “Size bilgi vererek para mı kazanacağım, para mı kaybedeceğim?”</p>

      <p class="paragraf3">“İşle ilgili değil,” dedim.</p>

      <p class="paragraf3">Sigaradan bir nefes daha çektim. Alışıyordum yavaş yavaş Dunhill’e. Başım dönmedi bu kez.</p>

      <p class="paragraf3">“O zaman, zaman kaybedeceğim,” dedi. Kalktı pencereyi kapadı oda yeterince havalanmış gibi.</p>

      <p class="paragraf3">“Size zaman kaybettirmeyeyim öyleyse,” dedim.</p>

      <p class="paragraf3">Sanki bunu sağlamak istiyormuşum gibi kelimelerin arasında es vermeden konuştum.</p>

      <p class="paragraf3">“Bugün gazetelerde bir tiyatrocu kız cinayetiyle ilgili bir haber var. Gördünüz mü?”</p>

      <p class="paragraf3">Varla yok arasındaki gözlüklerin arkasındaki kaşlar çatıldı birden.</p>

      <p class="paragraf3">“Gazetelerin ekonomi sayfalarından başka yerlerini okumuyorum uzun bir süredir,” dedi. “Ne cinayetiymiş bu?”</p>

      <p class="paragraf3">“Adı Tuğçen Yavaş,” dedim. “Tanıyor olabilir misiniz?”</p>

      <p class="paragraf3">Dunhill’e geçebilirdim bundan sonra. Çok eski bir tanıdıkla yıllar sonra karşılaşmış gibiydim.</p>

      <p class="paragraf3">“Tuğçen Yavaş mı?” dedi. “Tuğçen Yavaş... Yok, hiç duymadım. Kolay kolay unutulacak bir isim de değil aslında. Tanıyabilme olasılığım neden söz konusu peki?”</p>

      <p class="paragraf3">Bu sefer ağır ağır konuştum. Bildiğimden daha çoğunu bildiğimi hissettirecek bir yavaşlıkta. Gözümü gözünden ayırmıyordum.</p>

      <p class="paragraf3">“Anlaşılan bu kız da bizim Steven Segal sporunu çalışmak hevesine kapılmış,” dedim. “Hocanın söylediğine göre ona sizden aldığı telefonla ulaşmış.”</p>

      <p class="paragraf3">Rıza Sofuoğlu’nun kaşları daha çok çatıldı.</p>

      <p class="paragraf3">“Telefonu ben mi vermişim?”</p>

      <p class="paragraf3">“Evet,” dedim.</p>

      <p class="paragraf3">“Allah Allah? Ben kimseye...”</p>

      <p class="paragraf3">Yüzü değişti birden.</p>

      <p class="paragraf3">“Orhan’ın arkadaşı olmasın bu kız?”</p>

      <p class="paragraf3">Korkunç bir ihtimal gerçekleşmiş gibi bakıyordu yüzüme.</p>

      <p class="paragraf3">“Orhan kim?” dedim.</p>

      <p class="paragraf3">“Benim oğlum,” dedi. “Hay Allah, işe bak...”</p>

      <p class="paragraf3">Söyleyeceklerini kafasında toparlasın diye hiçbir şey söylemeden bekledim.</p>

      <p class="paragraf3">“Tamam, tamam,” dedi Rıza Sofuoğlu. “Telefonu benden Orhan istediydi. Bir arkadaşı aikido çalışmak istiyormuş. Ama kim, nerede yapar bu işleri bilememiş. Bir sefer evde film seyrederken söylemiştim liseden arkadaşım uğraşıyor bu işlerle diye. Oradan hatırlamış, istedi, ben de o bilir herhalde diye verdim. O olmalı.”</p>

      <p class="paragraf3">“Adını söylemedi herhalde arkadaşının?” dedim.</p>

      <p class="paragraf3">“Yok yahu. Öyle laf arasında geçtiydi. Söylese unutmazdım. Ama o olmalı. Hay Allah, işe bak... Emin misiniz cinayet olduğundan?”</p>

      <p class="paragraf3">“Maalesef,” dedim.</p>

      <p class="paragraf3">“Kim öldürmüş peki?”</p>

      <p class="paragraf3">Dudaklarımı büküp, omzumu kımıldattım. Etrafıma baktım. Yakınlarda bir kül tablası göremeyince masaya doğru uzandım yerimden kalkıp. Rıza Sofuoğlu telefonunun yanındaki kül tablasını bana doğru itti. Külümü silktim.</p>

      <p class="paragraf3">“Ama cinayet?” dedi Rıza Sofuoğlu.</p>

      <p class="paragraf3">Başımı salladım yerime otururken.</p>

      <p class="paragraf3">“Tatsız bu,” dedi. “Orhan için tatsız.”</p>

      <p class="paragraf3">“Gençler üzülürler,” dedim neyi kastettiğini anlamamış gibi.</p>

      <p class="paragraf3">Kendi sigarasını kül tablasına bastırdı. Biraz öfkeyle, biraz göstere göstere.</p>

      <p class="paragraf3">“Siz polis... misiniz?” dedi iki taksitte, sanki sormaya hakkı yokmuş gibi.</p>

      <p class="paragraf3">“Değilim,” dedim.</p>

      <p class="paragraf3">İkinci soruyu bekledim.</p>

      <p class="paragraf3">Sormadı.</p>

      <p class="paragraf3">“Özel dedektifim,” dedim. “Bunu söylediğime göre sizi ya da oğlunuzu sorguya çekmeye hakkım olmadığını da söylemem lazım.”</p>

      <p class="paragraf3">Mesleğim onu hiç şaşırtmamış gibi yaptı.</p>

      <p class="paragraf3">“Ama polisin var,” dedi. “İster misin şimdi arasınlar çocuğu?”</p>

      <p class="paragraf3">“O kadar da değil,” dedim. “Oğlunuzun Tuğçen Yavaş’ın arkadaşı olduğunu bilmiyorlardır belki. Ama yakın arkadaşı, sevgilisi falan değilse... Bu gibi durumlarda akıllarına ilk yakın ilişkiler gelir.”</p>

      <p class="paragraf3">Yeniden kalktım, sigarayı söndürdüm önündeki küllükte. Gözüm onda yerime geri döndüm.</p>

      <p class="paragraf3">“Sanmam,” dedi Rıza Sofuoğlu. “Sevgilisi falan olsa haberim olurdu. Hani çocuklar aganigi maganiyi gizli tutmak isterler ya, bu durumda hikâye. Laf aramızda, Orhan hava atmayı sever. Babasına bile. Benim bu aikido dalgasından izlenimim, Orhan bir vakitler, bir nedenle övünmüştür tanıyorum falan diye. Kız ısrarla isteyince sonra, mecbur kaldı benden telefonu almaya.”</p>

      <p class="paragraf3">“Ne zaman istedi telefonu sizden?” dedim.</p>

      <p class="paragraf3">Yeniden kaşlarını çattı. Odanın başımın üstündeki köşesine gözlerini dikip düşündü.</p>

      <p class="paragraf3">“İki hafta önce falan olmalı,” dedi sonra.</p>

      <p class="paragraf3">“Bu arada hiç lafını etmedi?” dedim. “Hani kız konuşmuş hocayla falan, çalışmaya başlıyormuş diye. Hocanın selamı varmış gibi.”</p>

      <p class="paragraf3">“Kız olduğunu söylediğinden bile emin değilim,” dedi Rıza Sofuoğlu. “Sonra da hiç sözü edilmedi. Unuttum gittiydi siz hatırlatana kadar.”</p>

      <p class="paragraf3">“Bunları bir de oğlunuzla konuşmama itirazınız var mı?” dedim.</p>

      <p class="paragraf3">İki eliyle birden, piyano çalıyormuş gibi parmaklarını tıkırdattı masanın köşesinde. Sonra geriye çekilip koltuğuna yaslandı.</p>

      <p class="paragraf3">“İtiraz bir yana, belki de daha iyi olur,” dedi.</p>

      <p class="paragraf3">“Yani?” dedim anlamamış gibi.</p>

      <p class="paragraf3">“Cinayet ciddi bir iş,” dedi. “Çok ciddi bir iş. Eğer Orhan’ın bir şekilde adının karışacağı bir durum varsa, bunu herkesten önce öğrensem iyi olur.”</p>

      <p class="paragraf3">Bu sefer ben onun başının arkasındaki köşeye baktım.</p>

      <p class="paragraf3">“Bu meselede birinin adına mı çalışıyorsunuz?” dedi.</p>

      <p class="paragraf3">“Hayır,” dedim. Yine, sorsun diye bekledim.</p>

      <p class="paragraf3">Bu sefer sordu.</p>

      <p class="paragraf3">“O zaman bu cinayete ilginiz nereden kaynaklanıyor?”</p>

      <p class="paragraf3">“Bunu anlatmam uzun sürer,” dedim.</p>

      <p class="paragraf3">“İyi o zaman, anlatmayın,” dedi Rıza Sofuoğlu. “Beni çok da ilgilendirmiyor zaten. Kızı kimin öldürdüğünü de merak etmiyorum. Ama Orhan’ı bir şekilde ilgilendirip ilgilendirmediğini de önceden bilmek isterim, dediğim gibi.”</p>

      <p class="paragraf3">“Babalık zor iş,” dedim.</p>

      <p class="paragraf3">“Bazen düşündüğünüzden de çok,” dedi Rıza Sofuoğlu rahatlamış gibi. “Sizin var mı?”</p>

      <p class="paragraf3">“Yok,” dedim. “Fırsat olmadı.”</p>

      <p class="paragraf3">“Şansınıza şükredip oturun yerinize,” dedi adam. “Hani derler ya, kız babası dert babası, külliyen yalan.”</p>

      <p class="paragraf3">“Dertlisiniz,” dedim.</p>

      <p class="paragraf3">“Yani...” dedi, o kadar da değil der gibi. “Yirmi altı yaşında, liseden sonra okumamış, mesleksiz, baba ben bar açacağım diye çıkıp gelen bir oğlunuz olsaydı ne dediğimi anlardınız.”</p>

      <p class="paragraf3">“Açtı mı?” dedim.</p>

      <p class="paragraf3">“Açtı,” dedi. “Açtı serseri.”</p>

      <p class="paragraf3">“İyi mi işleri bari?”</p>

      <p class="paragraf3">“İyi herhalde,” dedi Rıza Sofuoğlu. “İki aydır para mara istemediğine göre.”</p>

      <p class="paragraf3">“Sizinle mi oturuyor?” dedim.</p>

      <p class="paragraf3">“Evdeki odası duruyor. Arada gelir, kalır. Çamaşır falan değiştirir. Annesinin yemeklerini yer. Bir arkadaşıyla Beşiktaş’ta ev tutmuşlar. Gitmedim, görmedim. Hoş, çağırmadı ya.”</p>

      <p class="paragraf3">“Nerede barı?”</p>

      <p class="paragraf3">“Beyoğlu’nda, nerede olacak?”</p>

      <p class="paragraf3">“Siz hiç gittiniz mi?” dedim.</p>

      <p class="paragraf3">“Ne işim var onun barında falan?” dedi adam biraz da öfkeyle. “Adımımı atmam. Zaten utanıyorum arkadaşlar oğlan ne yapıyor Rıza dediklerinde... Cevaba bak benim. ‘Bar açtı, karı oynatıyor.’ Tövbe tövbe. Bir de gidip gözlerimle mi göreyim rezilliği?”</p>

      <p class="paragraf3">“İsterseniz bir göz atarım,” dedim.</p>

      <p class="paragraf3">Yerinden kalktı. Masanın eni boyunca bir iki adım attı bir şey düşünüyormuş gibi. Sonra yeniden oturdu. Elini sigara paketine götürdü, çekti sonra.</p>

      <p class="paragraf3">“Şöyle yapalım...” dedi.</p>

      <p class="paragraf3">Nasıl yapalım der gibi yüzüne baktım.</p>

      <p class="paragraf3">“Madem kimsenin adına çalışmıyorsunuz bu meselede, ben tutmuş olayım sizi. Hem şu cinayet dalgasında ciddi bir durum var mı Orhan’la ilgili diye yoklayın, hem de şu lanet bara göz atın bir.”</p>

      <p class="paragraf3">“Bence sakıncası yok,” dedim. “Ama o zaman bilmeniz gereken bir iki şey var.”</p>

      <p class="paragraf3">Artık ezberlediğim şeyleri sıraladım.</p>

      <p class="paragraf3">“Fotoğraf çekme, telefon dinleme gibi insanların özel dedektif deyince akıllarına gelen alışkanlıklarım yoktur,” dedim. “Üstelik bazen benim hoşuma giden şeyler sizin hoşunuza gitmeyebilir, böyle konularda resmi kimlik taşıyan birilerini kandıracak şeyler yapmamı istemeyin benden, hayır derim.”</p>

      <p class="paragraf3">Yeniden Remzi Ünal gibi konuştuğumu fark edince şaşırdım. Rıza Sofuoğlu başını sallayarak beni dinliyordu. Doktor numarasını çekmeye gerek duymadım, ama onu orta yaşlı zengin kadınlara saklamaya devam ettim.</p>

      <p class="paragraf3">“İyi bir yanım varsa, müşterilerimin bana söylediği yalanların beni üzmemesidir,” dedim bir çeşit final olarak.</p>

      <p class="paragraf3">“Çok söylerler mi?” dedi Rıza Sofuoğlu.</p>

      <p class="paragraf3">“Çok,” dedim.</p>

      <p class="paragraf3">Gelecek soruyu bekledim.</p>

      <p class="paragraf3">“Ben söyledim mi?”</p>

      <p class="paragraf3">“Evet,” dedim gayet sakin bir şekilde.</p>

      <p class="paragraf3">“Hangi konuda?” dedi Rıza Sofuoğlu birdenbire bu durumdan çok eğleniyormuş gibi gülümseyerek.</p>

      <p class="paragraf3">Ben hiç gülmeden konuştum.</p>

      <p class="paragraf3">“Bence iki ay önce, o para isteme meselesi ya da ona bağlı bir konuda şiddetli bir kavga ettiniz oğlunuzla. Parayı verdiniz, ama çekti gitti sonunda. Belki de paranın bir bedeliydi bu. Pek görüşmediniz, konuşmadınız bu arada.”</p>

      <p class="paragraf3">Artık eğlenmediği yüzünden belliydi Rıza Sofuoğlu’nun. Bu da beni ne eğlendirdi ne eğlendirmedi.</p>

      <p class="paragraf3">“İşin baba oğul ilişkisi yönü değil beni ilgilendiren,” dedim sonra. “Esas önemsediğim, size oğlunuzun hocanın telefonunu istemesi konusunu sorduğumda hemen hatırlamadınız önce.”</p>

      <p class="paragraf3">“Eee?” dedi Rıza Sofuoğlu. Gözlerinde benimle ilgili birtakım düşüncelerinin değiştiğini okudum.</p>

      <p class="paragraf3">“Bu kadar uzun bir sürede, oğlunuzla yaptığınız tek ya da ender konuşmanın konusunu hatırlamamanız garip,” dedim.</p>

      <p class="paragraf3">Bu kadar da fazla olmasın dedim içimden.</p>

      <p class="paragraf3">“Tabii kavga teorisi doğruysa...” diye ekledim.</p>

      <p class="paragraf3">“Ne demek istediğinizi anladım,” dedi Rıza Sofuoğlu. “Derdim...”</p>

      <p class="paragraf3">“Bir şey açıklamanıza gerek yok,” dedim, sözünü keserek. “Dedim ya, beni üzmez böyle şeyler.”</p>

      <p class="paragraf3">“Buna sevindim,” dedi Rıza Sofuoğlu. “Bu konuyu unutmayacağım.”</p>

      <p class="paragraf3">“Ben unuttum bile,” dedim.</p>

      <p class="paragraf3"><span>“Çok iyi o zaman,” dedi Rıza Sofuoğlu. Konuyu dosyasına yerleştirip, klasöre koyması için içerideki ince bıyıklı adama havale etmiş gibi bir hali vardı. “İşin aslına dönersek, dediğim gibi bir bokluk varsa Orhan’la ilgili, önce ben öğrenmeliyim. Derdim o.”</span></p>

      <p class="paragraf3">“Bana uyar,” dedim.</p>

      <p class="paragraf3">Parmaklarıyla yeniden piyano çaldı masada hızlı hızlı.</p>

      <p class="paragraf3">“Kaça patlar bu iş bana, onu da söyleyin bari?” dedi.</p>

      <p class="paragraf3">Apartman girişindeki listede adımın karşısında yazılı olan miktarı düşündüm, onla çarptım. Az geldi, katsayıyı on beşe çıkardım. Bir doktor soğukkanlılığıyla söyledim rakamı.</p>

      <p class="paragraf3">“Anlaştık,” dedi hemen ayağa kalkarak. Yirmiyle bile çarpsam aynı şeyi söyleyecekti hissine kapıldım.</p>

      <p class="paragraf3">Ben de ayağa kalktım.</p>

      <p class="paragraf3">“Adres?” dedim.</p>

      <p class="paragraf3">Masadaki deri kaplı adres defterinde iki üç sayfaya baktıktan sonra buldu aradığını. Yandaki küçük notluktan bir kâğıt aldı, üzerine bir şeyler karaladı. İkiye katlayıp bana uzattı.</p>

      <p class="paragraf3">“Evinin adresini de yazdım,” dedi. “Niye verdiydi bana bilir misiniz? Davet etmek için değil, piyanosunu göndermem için. Rezalete bak.”</p>

      <p class="paragraf3">Cüzdanımı çıkardım. Verdiği kâğıdı içine koydum. Reklamcı arkadaşımın hazırlattığı yakışıklı kartvizitlerden birini çıkarıp uzattım ben de.</p>

      <p class="paragraf3">“Cep telefonum yok,” dedim. “Ben yoksam bile telesekreter var, hemen ararım sizi.”</p>

      <p class="paragraf3">Başını salladı. Yavaş yavaş kapıya doğru yürüyorduk. Tam tokmağa elini uzattığında durdu.</p>

      <p class="paragraf3">“Yahu...” dedi “Bir çay kahve bile ikram etmedik.”</p>

      <p class="paragraf3">“Önemli değil,” dedim. “Gelecek sefer içerim.”</p>
    </div>
  </div>
</body>
</html>
