<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-11.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x6-11.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-12">12. BÖLÜM</p>

      <p class="resim3"><img alt="2.png" class="image4" src="../Images/2_fmt12.jpeg" /></p>

      <p class="paragraf2"><span class="char-style-override4">D</span>ış kapıyı da konuşmadan kapadık arkamızdan. Rıza Sofuoğlu derin bir soluk verdi sokağa ilk adımını atınca. Sonra kafasını kaldırıp gökyüzüne baktı. Yüzünde hemen sohbet etmeye niyetli olmadığını gösteren bir ifade vardı.</p>

      <p class="paragraf3">“Arabanız var mı?” dedim.</p>

      <p class="paragraf3">“Hayır,” dedi başka bir şey düşünüyor gibi. “Buralarda park yeri bulamam diye almadım. Kocaman araba.”</p>

      <p class="paragraf3">“Benimki DGM’nin otoparkında,” dedim. “İsterseniz sizi bırakabilirim.”</p>

      <p class="paragraf3">“Teşekkür ederim,” dedi Rıza Sofuoğlu. “Biraz yalnız kalsam iyi olacak.”</p>

      <p class="paragraf3">“Anladım,” dedim.</p>

      <p class="paragraf3">Yokuş aşağı yürümeye başladık yan yana. Sokak boş sayılırdı. Yokuş aşağı yürümek çıkmaktan zordur diye düşünenlere hak verdim içimden. Rıza Sofuoğlu lacivert takım elbisesiyle bu sokağa pek yakışmıyordu. Geniş bulvarların adamı gibi duruyordu.</p>

      <p class="paragraf3">“Anlamanız güç,” dedi on adım sonra önüne bakmayı sürdürüp.</p>

      <p class="paragraf3">“Herhalde öyledir,” dedim. Yalnız kalmak isterse bırakırdım, lafa başlarsa katılırdım. Çoğunlukla lafa başlarlardı.</p>

      <p class="paragraf3">Dönüp yüzüme baktı. Anlamayacağım konusundaki kararını kesinleştirmiş gibiydi.</p>

      <p class="paragraf3">“Bu yaştan sonra çocuk sahibi olmayın sakın,” dedi.</p>

      <p class="paragraf3">“Niyetim yok,” dedim.</p>

      <p class="paragraf3">“İnsanın oğlunun evi diye bir eve girip böyle bir manzarayla karşılaşması çok hayal kırıcı,” dedi. “Hayal kırıcı hafif kaçar. Neler istiyor insan oysa.”</p>

      <p class="paragraf3">“Hayat...” dedim.</p>

      <p class="paragraf3">“Üstelik oğlanın bir şekilde başı belada,” dedi. “Ortadan yok olduğuna bakılırsa.”</p>

      <p class="paragraf3">“Sanmam,” dedim.</p>

      <p class="paragraf3">Durdu yüzüme baktı. Yüzündeki umut mu yoksa başka bir şey mi kestiremedim.</p>

      <p class="paragraf3">“Bir şey biliyorsan anlat,” dedi.</p>

      <p class="paragraf3">“Bildiklerim sınırlı,” dedim. “Belki daha çok üzecek sizi söyleyeceklerim ama, Orhan o bara ortak falan değil.”</p>

      <p class="paragraf3">“Ya para?” diye yapıştırdı soruyu.</p>

      <p class="paragraf3">Cevap vermeden önce, aniden yükselen bir kaldırıma çıkması için elimi dirseğine uzatarak yardım ettim. Yürüyüşü eski temposunu kazanınca sorusunu tekrar etti.</p>

      <p class="paragraf3">“Para?”</p>

      <p class="paragraf3">“Kumar borcunu kapatmış o parayla,” dedim.</p>

      <p class="paragraf3">Keskin bir ıslık çaldı. Hayal kırıklığına uğramış bir baba değil, umduğundan yüksek bir faturayla karşılaşmış bir işadamı gibi. Bir şey söylemeden birkaç adım attı. Rıza Sofuoğlu’na satabilecek bir malım daha vardı. Kendi üretimim.</p>

      <p class="paragraf3">“Başı belada olduğu için ortadan kaybolduğunu düşünmüyorum o yüzden,” dedim. “Bence sizden kaçıyor özellikle.”</p>

      <p class="paragraf3">Devam et der gibi yüzüme baktı.</p>

      <p class="paragraf3">“Kanka Bar’a ziyaretim, kendisiyle daha ciddi ilgilendiğinizi gösterdi ona,” dedim. “Benim yüzüm sizin adamınızınkinden daha serttir. Ortak olmadığının ortaya çıkması zor değildi. O da tüydü.”</p>

      <p class="paragraf3">Rıza Sofuoğlu bir ıslık daha çaldı. Daha kısa, daha az keskin bir ıslık.</p>

      <p class="paragraf3">“Kandemir Bey’in beceremediğinden haberin var yani?” dedi.</p>

      <p class="paragraf3">“Önemli değil,” dedim. “Ben de mizan tutturmayı beceremem.”</p>

      <p class="paragraf3">“Kandemir Bey onu yaparken de zorlanır ya,” dedi Rıza Sofuoğlu.</p>

      <p class="paragraf3">Buna cevap vermedim. Yürüyüşümüze küçük bir ara vermek zorunda kalsak da bir sigara yaksam diye düşünüyordum. Bir toplantıya geç kalmış gibi hızlı hızlı yürüyorduk oysa. Yokuş bitmek üzereydi.</p>

      <p class="paragraf3">Rıza Sofuoğlu, elinde plastik poşetler, sokağın üst tarafına umutsuz gözlerle bakan yaşlı bir kadına yol vermek için durdu.</p>

      <p class="paragraf3">“Peki ne zamana kadar gözükmeyecek ortalarda bu oğlan?” dedi bana.</p>

      <p class="paragraf3">“Biraz soğutacak meseleyi,” dedim. “Ya da parası iyice suyu çekecek. Ya da sizinle yüz yüze gelebilmek için geçerli görünen bir neden bulacak, önceki durumu baskın çıkan. Ya da üçüncü, bilemediğim bir nedenle kaçmaktan vazgeçecek.”</p>

      <p class="paragraf3">“Eşşoğlueşek!” dedi Rıza Sofuoğlu yeniden yürümeye başlamadan önce. Yorum yapmadım.</p>

      <p class="paragraf3">“Bir şey yapılabilir mi diye düşünüyorum,” dedi iki adım sonra.</p>

      <p class="paragraf3">“Ne var aklınızda?” dedim.</p>

      <p class="paragraf3">“Kumar borcu yasal bir borç değil bildiğim kadarıyla,” dedi.</p>

      <p class="paragraf3">Aklındakinin bu olmadığına emindim.</p>

      <p class="paragraf3">“Bazı yasalar bazı çevrelerde geçmiyor,” dedim.</p>

      <p class="paragraf3">“Onların anladığı dilden konuşamaz mıyız?” dedi yere bakarak.</p>

      <p class="paragraf3">Bir ıslık da ben çaldım. Hemen cevap vermek istemediğimi anladı.</p>

      <p class="paragraf3">“Benim işimde...” dedi. “İnsanlara anladığı dille konuşmak esastır. Yasaysa yasa, paraysa para, başka şeyse başka şey.” Biraz bekledikten sonra ekledi. “Senin işinde de öyle olduğunu düşünüyordum.”</p>

      <p class="paragraf3">Ona şimdi işimin inceliklerini ayaküstü anlatmaya niyetim yoktu. Belki başka bir zaman anlatırdım. Nasıl olsa bir fırsat çıkardı.</p>

      <p class="paragraf3">“Aşağı yukarı,” dedim.</p>

      <p class="paragraf3">“Öyleyse?” dedi.</p>

      <p class="paragraf3">“Denenebilir,” dedim.</p>

      <p class="paragraf3">“Deneyelim o zaman,” dedi.</p>

      <p class="paragraf3">Belediye Halk Pazarı’nın tam karşısındaki köşedeydik şimdi. Geri çekilip, elinde kitaplarıyla bir grup üniversite hazırlık öğrencisinin aramızdan geçmesine izin verdim. Peşinden yürüdüm. Trafik ışıklarının biraz önünde, cephesini caddeye vererek durdu. Kıyafetini beğenen bir taksi sürücüsü selektör yaptı on beş metre öteden. Rıza Sofuoğlu küçük bir el hareketiyle durdurdu taksiyi. Bana döndü binmeden önce.</p>

      <p class="paragraf3">“Banka hesap numaranı Kandemir Bey’e bildirmeni söylemeyi unuttum geçen gün,” dedi. “Bir ara telefonla, halletsin o işi.”</p>

      <p class="paragraf3">Başımı salladım.</p>

      <p class="paragraf3">“Teşekkür ederim,” dedi, kapıyı çekmeden önce.</p>

      <p class="paragraf3">Bir kez daha başımı salladım.</p>

      <p class="paragraf3">Arkada duran taksi, lafı uzatmamamız için kornasıyla uyardı bizi. Uyarıya uyarak bir adım geri çekildim. Rıza Sofuoğlu’nun bindiği taksi, lastiklerini hafif gıcırdatarak hareket etti.</p>

      <p class="paragraf3">Haklısın, varacağı yere gelmeden öne kimse ödemez taksi parasını dedim içimden. Taksimetrede yazanı bir görmek gerekir önce.</p>

      <p class="paragraf3">Karşıya geçmek için yayalara kırmızıda beklerken bir sigara yaktım. Kalabalık bir grupla birlikte yeşil ışığı değerlendirdik. Hızlı hızlı DGM’nin otoparkına doğru yürüdüm. Bekleşen polis ve televizyoncu kalabalığı azalmamıştı. Sigaramı yerde ayağımla söndürüp otomobilin arkasına geçtim. Bagaj kapağının kilidini açıp kaldırdım. Dönüp arkama baktım. Onlarca polisin hiçbiri ne denize, ne otomobilime bakıyordu. Yine de hafif yan döndüm, tabancayı ceketimin cebinden bagajın içine kaydırdım hızla. Sonra kafamı soktum bagajdan içeri. Aleti yıllardır orada duran benzin istasyonu armağanı kirli pencere silme bezine sardım. Döşeme halısını kaldırdım. Paketi stepne çukuruna, lastiğin yanındaki boşluğa yerleştirdim. Dönüp yeniden baktım arkama. Değişiklik yoktu.</p>

      <p class="paragraf3">Bagaj kapağını kapatıp Sofuoğlu Ticaret’in numarasını tuşladım.</p>

      <p class="paragraf3">“Sofuoğlu Ticaret,” dedi Kandemir Bey’in sesi.</p>

      <p class="paragraf3">“Ben Remzi Ünal,” dedim. “Rıza Bey’le beraberdik demin. Sizi arayıp banka hesap numaramı bildirmemi söyledi bana.”</p>

      <p class="paragraf3">“Anladım,” dedi. “Hallederiz. Rıza Bey ofise mi geliyor?”</p>

      <p class="paragraf3">“Bilmem,” dedim. “Bir şey demedi.”</p>

      <p class="paragraf3">“Miktar ne kadardı?”</p>

      <p class="paragraf3">Rıza Sofuoğlu’na söylediğim miktarı ona da söyledim. Ardından tane tane banka hesap numaramı. Söylediğim rakamları tekrarladı bana Kandemir Bey. Onayladım.</p>

      <p class="paragraf3">“Öğleden sonra hallederim,” dedi. Sesi yorumsuzdu.</p>

      <p class="paragraf3">“Teşekkür ederim,” dedim. Telefonu yerine yerleştirdim.</p>

      <p class="paragraf3">İki elim direksiyonda önemdeki denize baktım. Yarı yarıya dolu bir şehir hatları vapuru geçiyordu ileriden.</p>

      <p class="paragraf3">Araç telefonunu yeniden kaldırıp bu kez Ali Mumcu’nun ev numarasını tuşladım. Bir yerlerde bir telefon uzun uzun çaldı kulağımın dibinde. Ama açılmadı. Alacaklı gibi çalmıyor herhalde dedim içimden.</p>

      <p class="paragraf3">Cep numarasını aramadım. Bıraktım uyusun.</p>

      <p class="paragraf3">Otomobilimi çalıştırdım. AKM’nin yanındaki otoparka diye komut verdim kendi kendime gaz pedalına hafif hafif basarken. Boğaz manzaralı ve hatıralarla dolu bir başka otoparka.</p>

      <p class="paragraf4">Büyükparmakkapı Sokağı’nda kimseyi dövmüyorlardı.</p>

      <p class="paragraf3">Dün geceye kıyasla tenhaydı ortalık. Midyeciye yine yüz vermeden yürüdüm. İlk sokaktan sağa döndüm. Gecenin kalanını eğlenerek geçirmemi öneren arkadaşımla teşaşür ettiğimiz duvarın karşısındaki sahafa girdim.</p>

      <p class="paragraf3">Kimse yoktu dükkânda.</p>

      <p class="paragraf3">Benim de arkamdan kovalayan yoktu. Kitaplara bakarak biraz oyalandım.</p>

      <p class="paragraf3">Romanlar vardı, şiirler vardı, denemeler vardı, araştırmalar vardı, ansiklopediler vardı, sözlükler vardı, gezi kitapları, fotoğraf kitapları, mizah eserleri, çizgi romanlar, hikâyeler vardı. Gözüm bunca kitabın arasında süklüm püklüm duran bir <span class="italik2">Adli Tıp Elkitabı</span>’na takıldı. Alıp karıştırdım. Bir dolu doktor oturup yazmıştı. Kitabın sonunda görmek istemeyeceğiniz fotoğraflar vardı. Gerçek hayatta görseniz birkaç hafta rüyanıza girecek manzaraların fotoğrafları.</p>

      <p class="paragraf3">Genç bir adam peydahlandı sonra dükkânın arka taraflarından. Yüzünde yardım edebilir miyim ifadesiyle. O sormadan ben sordum.</p>

      <p class="paragraf3">“<span class="italik2">Fizikçiler</span> bulunur mu acaba sizde?” dedim. “1964 baskısı.”</p>

      <p class="paragraf3">Neden <span class="italik2">Garantili Kız Tavlama Metotları</span>’nı sormadığımı anlamak ister gibi yüzüme baktı. Sonra elimdeki kitaba.</p>

      <p class="paragraf3">Ona yardımcı olmaya çalıştım.</p>

      <p class="paragraf3">“Dürrenmatt,” dedim. “Ataç Yayınları.”</p>

      <p class="paragraf3">Genç adam gözlerini benden çekti, arkamdaki kapının pervazının üst tarafına yönelip bir an düşündü.</p>

      <p class="paragraf3">“Bir dakika bekler misiniz?” dedi. Geldiği yönde yok oldu.</p>

      <p class="paragraf3"><span class="italik2">Adli Tıp Elkitabı</span>’nı yerine koyup biraz daha bakındım kitaplara. Yeni görünen kitaplara, eski suratlı kitaplara. Ne kadar çok kitap vardı. İşte burada sigara içilmez diye düşündüm kendi kendime. Eski suratlı bir <span class="italik2">Osmanlıca-Türkçe Sözlük</span> buldum sonra. İnkilâp Kitabevi, 1955, genişletilmiş ikinci basım. Mustafa Nihat Özön. İmzalı değildi. Kalın bir kitaptı. “Mezamir” maddesine baktım. Bir kelime daha aradım üstüne.</p>

      <p class="paragraf3">Arka taraflarda tekyönlü konuşmalar duydum. Benim <span class="italik2">Fizikçiler</span>’le ilgili bir görüş alışverişi yapılıyordu galiba. Burnumu kitaplara biraz daha gömdüm.</p>

      <p class="paragraf3">Genç adam kısa bir süre sonra yeniden çıktı ortaya. Elindeki ince, küçük kitabı bana uzattı yüzünde muzaffer bir ifadeyle. Kırk yıllık eski kitap meraklısı heyecanıyla aldım.</p>

      <p class="paragraf3">Evimdeki kullanılmayan misafir odasında duran kitabın aynısı elimdeydi şimdi. Daha diri, daha taze, sağı solu çizilmemiş. Onca merak etmeme karşın, son formasına bakmadım.</p>

      <p class="paragraf3">“Ne kadar?” dedim.</p>

      <p class="paragraf3">Genç adam bu soruya hazırlıklıydı. Kitabın arka kapağında basılı fiyatın iki buçuk milyon katı bir rakam söyledi. Ona kızmadım. Cüzdanımı çıkardım.</p>

      <p class="paragraf3">Paramı elimde tutarken genç adam <span class="italik2">Fizikçiler</span>’i siyah bir poşetin içine yerleştirmekle meşguldü. Sonra gidip bıraktığım yerden <span class="italik2">Adli Tıp Elkitabı</span>’nı da alıp poşetin içine attı.</p>

      <p class="paragraf3">“Bu da armağanımız olsun,” dedi. “Doktor musunuz?”</p>

      <p class="paragraf3">“Hayır,” dedim. “Yine de teşekkür ederim.”</p>

      <p class="paragraf3">Paramın pek az kalan üstünü alıp çıktım sahaftan.</p>

      <p class="paragraf3">Genç adamın kitapları koyduğu poşeti, tutma deliğinden bileğime geçirerek sokağa adım attım. Sağa sola baktım kararsızca. Pandora tarafına değil, dün yürüdüğüm yöne karar verdim. Aynı sokak ve aralıklardan geçip caddeye çıktım.</p>

      <p class="paragraf3">Çıkar çıkmaz bir açlık hissettim.</p>

      <p class="paragraf3">Küçük bir değerlendirmenin ardından Borsa yönüne yürümeye başladım hızlı hızlı. Pek kimseler yoktu içeride. Camekânların arkasından kendime hünkârbeğendili birtakım et parçaları seçtim. Tepsimi alıp kocaman salonun en diplerinde bir masaya kuruldum.</p>

      <p class="paragraf3"><span class="italik2">Fizikçiler</span>’i poşetten çıkarıp gözden geçirmeye başladım bir yandan yemeğimi çatallarken.</p>

      <p class="paragraf3">Temiz bir kopyaydı. Elden ele gezmeyip, bir deponun karanlık köşesinde yıllarca beklemiş gibi. Kapağı daha az solmuş görünüyordu. Çevirmenin “Seni seviyorum”u yoktu birinci sayfada. Kelimelerin, cümlelerin altı çizilmemişti. Soru işaretleri konulmamıştı kenar boşluklarına.</p>

      <p class="paragraf3">Son formanın sayfa numaraları tıkır tıkır ilerliyordu sıralarını şaşmadan.</p>

      <p class="paragraf3">Son formaya biraz daha zaman ayırdım.</p>

      <p class="paragraf3">Her şey yerli yerindeydi. Oyun, bitişine yakın kendi doğal akışının içinde, elinizin altındaydı. Oradan oraya zıplamıyordunuz sayfaları çevirirken. Her konuşma, her eylem, kendi sırasında, kendi mantık dizisinin içinde, bir ötekini tetikliyordu.</p>

      <p class="paragraf3">Tıpkı gerçek hayatta olduğu gibi.</p>

      <p class="paragraf3">Farkında olmadan kendimi oyunun finalini bir kez daha okurken buldum.</p>

      <p class="paragraf3">Oyun bittiğinde, yemeğim çoktan bitmişti. Boş tepsiyi kapmışlardı bile önümden. Birazcık daha kalabalıklaşmıştı sağım solum.</p>

      <p class="paragraf3">Kitabı yeniden siyah poşetin içine koydum, poşeti bileğime geçirdim. Cam kapıdan çıkar çıkmaz bir sigara yaktım. Buralara kadar gelmişken Kanka Bar’a uğramamak kabalık olur diye düşündüm. Belki bir kahve verirlerdi bana yemeğin ve <span class="italik2">Fizikçiler</span>’in finalinin üstüne orada.</p>

      <p class="paragraf3">Caddenin karşısına geçip aşağı doğru yürümeye başladım. Yemek üstü gezintisi temposunda yürüyordum. Kafamın içinde Fraulein Doktor ile Newton ve Einstein konuşuyordu. Konuşun, sizi dinliyorum dedim kendi kendime. Kasetçilerden fışkıran seslerle kafamdaki oyuncuların sesleri birbirine karışıyordu. Sigaramı attım.</p>

      <p class="paragraf3">İmam Adnan Sokağı’na girdiğimde yavaşladım. Ne olur ne olmaz diye üst üste derin üç soluk aldım, verdim. Omuzlarımı çökerttim, vücudumun ağırlığını <span class="italik2">hara</span>’mda odakladım.</p>

      <p class="paragraf3">Sokak çocukları hayrına kartpostal sattığını iddia eden küçük kız, suratımı görünce çekti elini hemen önümden. Çok fazla havaya girme dedim kendi kendime kızı korkuttuğumu görünce.</p>

      <p class="paragraf3">Kanka Bar’a kadar olan mesafeyi gevşemeye çalışarak aldım.</p>

      <p class="paragraf3">Hakan Şükür benimle kan kardeşi olmaya niyetli değildi muhtemelen.</p>

      <p class="paragraf3">En azından bugün.</p>

      <p class="paragraf3">Aşağıya inen merdivenlerin başında öylece kaldım çünkü.</p>

      <p class="paragraf3">Kocaman demir kapı, geçen sefer geldiğimde de kapalıydı ama itince açılıyordu. Bu kez ne kadar itsem açılmayacaktı.</p>

      <p class="paragraf3">Kocaman bir asma kilit vardı üstünde. İlk aklıma gelen doğru çıkmadı. Belediye ya da valiliğin mühür ve kararını taşıyan kartonu eklenmemişti kilidin yanı başına.</p>

      <p class="paragraf3">Geri dönüp karşıki binaya baktım. Rengi koyulaşmış tonozun üstünde Kaçkar Han yazıyordu. Gözlerimi yukarı kaldırdım. Üçüncü katın pencerelerinin perdesi çekiliydi. Kanka Bar’a sabah sabah girip çıkanları denetleyen biri yoktu orada.</p>

      <p class="paragraf3">Etrafıma bir göz attım. Gözucuyla bile olsa bana bakan kimse görmedim ortalıkta. Ne duvara yaslanmış tespih çeken biri, ne küçük taburelerde tavla oynayan işsiz esnaf.</p>

      <p class="paragraf3">Hızla karar verip, Kaçkar Han’ın kocaman kapısından girdim babamın evine girer gibi. Tanıdık bir küf kokusu geldi burnuma. Agatha Christie’nin Türkiye’ye geldiği yıllardan kalmışa benzer bir asansöre alıcı gözle bile bakmadım. Muhtemelen o da kilitliydi. Geniş ve yılların tahribatına uğramış mermer merdivenlerden neredeyse koşarak yukarı tırmandım.</p>

      <p class="paragraf3">Birinci katta herhalde artık kimselerin akıl danışmadığı bir avukatın bürosu vardı. Kapıdaki posta deliğinden sığmamış bazı dergiler duruyordu yerde.</p>

      <p class="paragraf3">İkinci katın sakinleri kullanmadıkları eski bir komodini bırakmışlardı kapının önüne. O kadar eskiydi ki kimse almamıştı.</p>

      <p class="paragraf3">Üçüncü kata çıkarken yavaşladım. Kapının üstündeki demir plaka iyice yanına yaklaşılmadan okunmayacak kadar küçüktü. Ağır ağır çıktım son bir iki basamağı.</p>

      <p class="paragraf3">“Kıbrıs Gazileri Dayanışma ve Yardımlaşma Derneği”ne çok ama çok istesem de bağışta bulunamayacaktım görünüşe göre.</p>

      <p class="paragraf3">Çukurcuma’da satılsa para edecek oymalı tahta kapının kanatları, Kanka Bar’ın kapısındakinden daha büyük bir asma kilitle birleştirilmişti. Daha modern kapılar için tasarlanmış Lizbon maymuncuğumun açılmaya ikna edemeyeceği bir asma kilitle.</p>

      <p class="paragraf3">Ne yapalım dedim kendi kendime. Gelecek sefere. Merdiveni çıkarken bilinçsizce tuttuğum soluğumu verdim. Çevreye baktım.</p>

      <p class="paragraf3">Kapının önündeki torbada, gözlüklü, beyaz saçlı sakallı, kurdele kravatlı adamın yüzünü görünce, en az onun kadar içtenlikle gülümsedim.</p>

      <p class="paragraf3">Daha ağır ağır indim merdivenlerden.</p>

      <p class="paragraf3">Binadan çıkınca Kanka Bar’ın kapısına bir kez daha baktım. O kapının da asma kilidi yerinde duruyordu hâlâ.</p>

      <p class="paragraf3">Pekâlâ dedim kendi kendime bir kez daha. Kaçmıyorlar ya.</p>

      <p class="paragraf3">Caddeye çıkmadım. Alttaki sokaktan yine ağır ağır yürüdüm meydana doğru başım öne eğik.</p>

      <p class="paragraf3">Gergindim biraz. Gerilim beklentim boşa çıkmıştı, ondan gergindim herhalde. Karşıya otomobilimle mi geçsem, yoksa vapura mı binsem diye karar vermeye çalıştım. Araba kullanmak daha ağır bastı sonra. İnsan direksiyonda bazı şeyleri daha rahat düşünebiliyordu. Kasette Moğollar çalarken özellikle. Üstelik Mefharet Teyze’lerin bolca bulunduğu bir çevrede, size ait olmayan kapıları zorlarken daha çok cesarete ihtiyacı oluyordu insanın.</p>
    </div>
  </div>
</body>
</html>
