<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-7.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x6-7.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-8">8. BÖLÜM</p>

      <p class="resim3"><img alt="2.png" class="image4" src="../Images/2_fmt8.jpeg" /></p>

      <p class="paragraf2"><span class="char-style-override4">Ş</span>aşırma sırası bana gelmişti anlaşılan.</p>

      <p class="paragraf2">“Tuğçen Yavaş’ı tanımıyor musunuz gerçekten?” dedim sigaramdan derin bir nefes çekip.</p>

      <p class="paragraf3">Kestaneci bizi dinliyordu.</p>

      <p class="paragraf3">“Hayır,” dedi Ali Mumcu. “tanımalı mıyım?”</p>

      <p class="paragraf3"><span>“Tiyatroda yanınızdaki koltuk onundu,” dedim. “Bileti bende.”</span></p>

      <p class="paragraf3">“Buyur buradan yak,” dedi Ali Mumcu. Yüzünde mahcup diyebileceğiniz bir gülümseme vardı. “Sahne mahne bir şeyler söyledin demin. Tiyatrocu muydu bu kız yoksa?”</p>

      <p class="paragraf3">“Evet,” dedim. “En azından kendisi öyle söylemişti bana.”</p>

      <p class="paragraf3">“Peki bacağını mı kırdı bu Tuğçen Yavaş, artık kimse onu sahnede göremeyecekse?”</p>

      <p class="paragraf3">“Keşke,” dedim. “Artık kimse onu sahnede göremeyecek çünkü dün öldürüldü.”</p>

      <p class="paragraf3">Kestaneci başını felsefeci bir tavırla iki yana salladı.</p>

      <p class="paragraf3">“Hassiktir,” dedi ikinci kez Ali Mumcu. “Öldürülmüş bir kız mı bilet yollamış oluyor şimdi bana, o tiyatroya?”</p>

      <p class="paragraf3">“Herhalde yaşıyordu bileti yollarken,” dedim.</p>

      <p class="paragraf3">“Boktan iş vesselam,” dedi Ali Mumcu. “Nereden de bulur beni böyle şeyler... Sen kim oluyorsun bu arada peki?”</p>

      <p class="paragraf3">“Kızla aikido çalışıyordum,” dedim.</p>

      <p class="paragraf3">“Aikido bu deminki numaralar mı oluyor?”</p>

      <p class="paragraf3">“Evet,” dedim.</p>

      <p class="paragraf3">“Bu Tuğçen Yavaş da biliyorsa o numaraları, buluşamadığımız daha iyi oldu belki de,” dedi Ali Mumcu.</p>

      <p class="paragraf3">“Ona tekme atmazdınız bence,” dedim. “Güzel kızdı.”</p>

      <p class="paragraf3">Kestaneci bir kez daha başını salladı.</p>

      <p class="paragraf3">“Hay Allah, özür dilerim,” dedi Ali Mumcu. “Özür dilerim gerçekten. Hem tekme için hem de söylediğim yakışık almadı.”</p>

      <p class="paragraf3">“Önemli değil,” dedim.</p>

      <p class="paragraf3">“Başın sağ olsun yine de,” dedi Ali Mumcu gözlerime bakarak.</p>

      <p class="paragraf3">Başımı salladım. Dikkatimi ayağımla çiğnediğim sigaraya verdim.</p>

      <p class="paragraf3">“Teşekkür ederim,” dedim.</p>

      <p class="paragraf3">Duruma ne zaman uyanacak diye bekledim.</p>

      <p class="paragraf3">Ali Mumcu güldü.</p>

      <p class="paragraf3">“Akşamın bu saatinde elinde öteki bilet, yolumu gözlediğine göre, bu iş burada bitmeyecek,” dedi.</p>

      <p class="paragraf3">“Bitmezse sevinirim,” dedim.</p>

      <p class="paragraf3">“Kızla, neydi o dediğin...” dedi Ali Mumcu arkadaşça bir tavırla. “Aikido çalışmaktan daha başka bir biçimde ilgilenmiyormuşsun gibi geliyor bana.”</p>

      <p class="paragraf3">Kestaneci, hadi buna da bir cevap bul bakalım der gibi beklentiyle baktı yüzüme.</p>

      <p class="paragraf3">“Benim için fazla gençti,” dedim.</p>

      <p class="paragraf3">Ali Mumcu solumuzdan akıp giden otomobilleri inceledi onlara ilişkin önemli bir şey söyleyecekmiş gibi. Sonra içini çekti.</p>

      <p class="paragraf3">“İkimizin de çok merak ettiği şeyler var galiba,” dedi sonra. “Bir yer bulup, girip bir şeyler içsek. Bir şeyler içmem lazım böyle mevzuları konuşmadan önce.”</p>

      <p class="paragraf3">Kestaneciye baktım.</p>

      <p class="paragraf3">Eliyle ilerideki sokaktan dönün, orada var işareti yaptı adam bana. Başımla teşekkür ettim.</p>

      <p class="paragraf3">“Gelin hadi,” dedim Ali Mumcu’yla. “Galiba bulduk bir yer.”</p>

      <p class="paragraf4">Matrix Bar’ın kapısındakiler yerlere kadar eğilip karşılamaya niyet ettiler bizi, ama yüzümüzde eğlenmeyle ilgili bir iz bulamayınca sessizce çekildiler kapının önünden. Acayip karanlık bir yerdi burası. Temel aydınlatma masalarındaki Çin taklidi mumluklarda yanan kokulu mumlardı.</p>

      <p class="paragraf3">Daha oturmadan rakı istedi Ali Mumcu bizi karşılayan garsondan. Sonra kapıdan ve Tarkan çalan hoparlörlerden en uzak bir masaya oturduk karşılıklı. Üç beş genç çocuk bira içiyordu sağda solda. Erkendi daha anlaşılan.</p>

      <p class="paragraf3">Ali Mumcu, elleri yakasından sarkan atkının iki ucunda bekliyordu. Gözleri masanın köşesindeydi. Sesimi çıkarmadım. Omuzlarının üstünden kapıyı görüyordum. Giren çıkan yoktu.</p>

      <p class="paragraf3">Garson bir tepsinin üstünde bardaklarla geldi. Daha masaya bırakmasına izin vermeden susuz rakı bardağına saldırdı Ali Mumcu. Aceleyle kocaman bir yudum aldı. Durdu. Bana baktı. Gözleri çakmak çakmaktı. Bir yudum daha çekti sonra.</p>

      <p class="paragraf3">“Oh!” dedi arkasına yaslanıp. “Kendime geldim.”</p>

      <p class="paragraf3">Garson bana da rakı getirmişti kafasına göre. Burnumun altında daha fazla kokmasın diye biraz uzaklaştırdım önümden.</p>

      <p class="paragraf3">Bir yudum daha aldı rakısından Ali Mumcu. Sonra kafasını kaldırdı. Gözlerime baktı.</p>

      <p class="paragraf3">“Özür diledim mi senden deminki tekme için?” dedi. “Konuşalım şimdi.”</p>

      <p class="paragraf3">Yeniden çıkardım sigara paketimi.</p>

      <p class="paragraf3">“Tekmenin önemi yok,” dedim. “Asıl benim kusuruma bakmayın üstünüze geldiğim için.”</p>

      <p class="paragraf3">“Bıraksak mı şu özür dalgalarını artık,” dedi Ali Mumcu. “Sadede gelsek...”</p>

      <p class="paragraf3">“Gelelim,” dedim. Sustum.</p>

      <p class="paragraf3">Ali Mumcu da sustu. Sigaranın tekini uzattım. Aldı. Kokulu mumdan yaktı. Ben de kendiminkini.</p>

      <p class="paragraf3">Sigarasından bir nefes çektikten sonra elinde evirip çevirdi bir süre Ali Mumcu.</p>

      <p class="paragraf3">“Pekâlâ gelelim,” dedi sonra karar vermişçesine. “Birinci perde. Kendini çapkın zanneden bir tiyatro yönetmeni vardır. Günün birinde posta kutusunda bir zarf bulur. İçinde bir tiyatro bileti vardır. Hani belki romantik bir gece geçiririm, kim bu gizli hayranım diye kalkar gider. Sonunda biraz itiş kakıştan sonra kendini boktan bir barda, önce karşımdaki konuşsun diye bekleyen bir herifle bulur. Perde. Oyun bitti.”</p>

      <p class="paragraf3">Sigarasından bir nefes daha çekip yüzüme baktı.</p>

      <p class="paragraf3">Hak etmişti.</p>

      <p class="paragraf3">“Başkalarının hayatını değiştirmekten bıkmış bir özel dedektif, yardım isteğini reddettiği bir kızın, üstelik o akşam öldürüldüğünü öğrenince canı sıkılır,” dedim. “Kalkar neler oluyor diye bir bakayım der. Kızın posta kutusunda bir zarf bulur. İçinde tiyatro bileti vardır. Kızı kim tiyatroya davet etti göreyim diyerek kalkar gelir. Kızı tanımadığını söyleyen bir tiyatro yönetmenine çatar. Önce o konuşsun diye bekler. Perde, ama oyun bitmedi.”</p>

      <p class="paragraf3">Sigaramdan bir nefes de ben aldım.</p>

      <p class="paragraf3">“Özel dedektifsin ha!” dedi Ali Mumcu.</p>

      <p class="paragraf3">“Evet,” dedim.</p>

      <p class="paragraf3">“Ben iki kez oynadım sahnede bir özel dedektifi,” dedi Ali Mumcu. “Kafadan gayri müsellah heriflerdi ikisi de, hele birisi.”</p>

      <p class="paragraf3">“Seyretmek isterdim,” dedim.</p>

      <p class="paragraf3">“Boktan oyunlardı,” dedi Ali Mumcu. “İkisi de iki seksen yattı İstanbul’da, turnede toparladık biraz.”</p>

      <p class="paragraf3">“Gerçeğini her gün yaşıyor İstanbul,” dedim. “Bu ara var mı oyun?”</p>

      <p class="paragraf3">“Bir tane var toparlamaya çalıştığım,” dedi Ali Mumcu. “Prodüksiyona falan başlamadık daha. Hesap kitap yapamıyorum.”</p>

      <p class="paragraf3">Arada bir denerdim böyle. Yine denedim.</p>

      <p class="paragraf3">“<span class="italik2">Fizikçiler</span> mi?” dedim.</p>

      <p class="paragraf3">“Yok yahu,” dedi Ali Mumcu. “Nereden çıktı o da?”</p>

      <p class="paragraf3">“Hiç,” dedim. “Öylesine söyledim.”</p>

      <p class="paragraf3">Ali Mumcu öylesine söylediğimi ciddiye aldı.</p>

      <p class="paragraf3">“Kitabı var diye Türkiye’deki her amatör tiyatro grubunun oynamayı aklından geçirdiği bir oyunu elime bile almam,” dedi. “Bu oyunu ben yazdım. İyi bir şey olacak. Varlıkla yokluk üzerine.”</p>

      <p class="paragraf3">Dudaklarımı takdirle büktüm.</p>

      <p class="paragraf3">“Oyuncu kadrosu,” dedim. “Tamam mı?”</p>

      <p class="paragraf3">“Bakınıyorum,” dedi Ali Mumcu.</p>

      <p class="paragraf3">Ne demek istediğimi hemen anladı sonra.</p>

      <p class="paragraf3">“Senin kız...” dedi ağır ağır. “Tiyatrocuydu değil mi? Yoksa bu yüzden mi yolladı bileti bana? Rol mu isteyecekti benden?”</p>

      <p class="paragraf3">“Bilemem,” dedim. “Aklıma geldi.”</p>

      <p class="paragraf3">“Yapma yahu,” dedi Ali Mumcu. “Bak şimdi. Eğer bu böyleyse, tanımak isterdim kızı açıkçası.”</p>

      <p class="paragraf3">Rakısından bir yudum daha aldı. Bardağının boşaldığını görünce şaşırmış gibi yaptı. Benimkine baktı sonra.</p>

      <p class="paragraf3">“İçmiyorsun,” dedi.</p>

      <p class="paragraf3">“Eskiden çok içtim,” dedim. “Al bunu da.”</p>

      <p class="paragraf3">Barda oturan gereğinden çok dar gömlek giymiş bir kadın bize doğru bakıyordu. Ali Mumcu benim bardağımdan da kallavi bir yudum çekti.</p>

      <p class="paragraf3">“Oh be,” dedi yeniden, sanki yeni başlamış gibi. “Şimdi ne yapacaksın peki?”</p>

      <p class="paragraf3">“Sağda solda dolaşıp sorular sormaya devam edeceğim,” dedim.</p>

      <p class="paragraf3">“Sağda solda dolaşıp sorular sorarken eğleniyorsun anlaşılan,” dedi Ali Mumcu. “Bana soracağın soru da varsa çekinme lütfen. Bak, rakını da verdin bana.”</p>

      <p class="paragraf3">“Umumi istek üzerine birkaç tane sorabilirim,” dedim. Epeydir çekmediğim sigaramın külü uzamıştı, silktim.</p>

      <p class="paragraf3">“Sor bakalım.”</p>

      <p class="paragraf3">“Peşindekiler kim?” dedim.</p>

      <p class="paragraf3">“Hangi peşimdekiler?”</p>

      <p class="paragraf3">“Sana ilk yaklaştığımda başka birileri sandın beni. ‘Seni mi yolladı yoksa o pezevenkler?’ dedin.</p>

      <p class="paragraf3">“Ha, o mu?” dedi Ali Mumcu. Eliyle önemsiz anlamına gelen bir hareket yaptı. Hareketi bitirince saçlarını düzeltti.</p>

      <p class="paragraf3">“Merak ettim,” dedim. “Kim peşindekiler?”</p>

      <p class="paragraf3">“Eşşoğlueşekler,” dedi Ali Mumcu. Rakıdan bir yudum daha alacakmış gibi yaptı, vazgeçti sonra.</p>

      <p class="paragraf3">Bardaki kadın taburesinden aşağı kaydı bize baka baka.</p>

      <p class="paragraf3">Bir daha küfredebilir diye bekledim. Sigaramdan bir nefes daha çektim.</p>

      <p class="paragraf3">Küfretmedi Ali Mumcu. Saçlarını bir iki kez üst üste düzeltti.</p>

      <p class="paragraf3">“Geçen yılki oyunun afişinden borçlu olduğum bir matbaacı var,” dedi alçak sesle. “Peşimde pezevenk. Mafya gibi herifler. Ben de organizatörden alacaklarını alamadığım için sallıyordum. Artık sağda solda rahatsız etmeye başladılar. Telefon kesmedi, eve geldiler birkaç kere.”</p>

      <p class="paragraf3">Beni boktan bir matbaacının gorili zannetmesine bozulmadım.</p>

      <p class="paragraf3">“Bence öde parayı,” dedim. “Çok mu? Artık gittiğin oyunları bile izleme ihtimalleri olduğuna göre.”</p>

      <p class="paragraf3">“Doğru, abarttım,” dedi. Bir kez daha düzeltti saçlarını. “Sen öyle birdenbire koluma girmeye çalışınca. Son telefon konuşmamız tatsızdı.”</p>

      <p class="paragraf3">Gereğinden fazla dar gömlek giymiş kadın yanı başımızda belirdi. Ağzında bir çiklet vardı.</p>

      <p class="paragraf3">“İyi akşamlar beyler,” dedi yalan yalan sırıtarak.</p>

      <p class="paragraf3">“Güle güle,” dedim kadına, yüzüne bakmadan.</p>

      <p class="paragraf3">“Eğlenirdik biraz,” dedi beni duymamış gibi.</p>

      <p class="paragraf3">“Güle güle,” dedim sesimi biraz yükselterek.</p>

      <p class="paragraf3">“Tamam anam,” dedi kadın. “Bardayım ben. Canınız sıkılırsa el edin.”</p>

      <p class="paragraf3">“Niye yolladın kadını?” dedi Ali Mumcu. “Eğlenirdik biraz.”</p>

      <p class="paragraf3">“Sonra eğleniriz,” dedim. “Merak ettiğim başka şeyler var.”</p>

      <p class="paragraf3">“Bu salak dedektif rollerine hazırlanırken sizin meslekle ilgili yasayı da okumuştum,” dedi Ali Mumcu. “İnsanları sorgulamaya yetkiniz yok, değil mi?”</p>

      <p class="paragraf3"><span>“Ne sorgulaması?” dedim. “Sohbet ediyoruz şunun şurasında.”</span></p>

      <p class="paragraf3">“Eh, sohbet edelim biraz daha o zaman,” dedi Ali Mumcu. Arkasını dönüp dar gömlekli kadının tarafına baktı.</p>

      <p class="paragraf3">“Range Rover’ın var mı?” dedim sigaramı söndürüp. Birdenbire yoğun bir temiz hava alma ihtiyacı duydum. Ama bastırdım.</p>

      <p class="paragraf3">“Buna içilir işte,” dedi Ali Mumcu, önüne döndükten sonra. Bir yudum daha götürdü kimin olduğu artık belli olmayan rakı bardağından. “Eğer Türkiye’de televizyon dizileri çekmeyen, adam gibi adam bir tiyatro yönetmeninin Range Rover alabileceğine inanan birisine rastlarsan, onlara o deminki numaralardan çekebilirsin rahatlıkla bir iki tane.”</p>

      <p class="paragraf3">“Audi?” dedim onu duymamış gibi.</p>

      <p class="paragraf3">“İn, in,” dedi Ali Mumcu. “Daha in. Sıksam ikinci el bir Renault alabilirim, ama ehliyetim yok. Niyetim de yok sınava falan girmeye.”</p>

      <p class="paragraf3">Bana benziyordu biraz demek ki. Sohbete devam ettim.</p>

      <p class="paragraf3">“Şu zarf,” dedim. “Ne zaman geldi?”</p>

      <p class="paragraf3">“Bilmem,” dedi Ali Mumcu. “Ben bu sabah buldum dışarı çıkarken. Dün eve gelirken çok sarhoştum, bakmadım bile.”</p>

      <p class="paragraf3">“Öğleden sonra uyandığını söylemiştin,” dedim.</p>

      <p class="paragraf3">Doğrudan yüzüme baktı Ali Mumcu. Bekledim ama saçlarını düzeltmedi.</p>

      <p class="paragraf3">“Uyanıksın ha?” dedi. “Sen bakma bana. Gözümü açtığım saat sabahtır benim için.”</p>

      <p class="paragraf3">“Nasıl bir zarftı?” dedim.</p>

      <p class="paragraf3">Bir an düşündü.</p>

      <p class="paragraf3">“Kendin bak,” dedi sonra. Kadife ceketinin önce sol cebine, sonra sağ cebine baktı. Aradığını sağ cepte buldu. Çıkarıp rakı bardağının yanına bıraktı.</p>

      <p class="paragraf3">Biraz buruşmuştu saman kâğıdından yapılmış zarf. Üstünde adres falan yoktu evde kullanılmayan misafir odasındaki yutağın üstünde duran arkadaşı gibi.</p>

      <p class="paragraf3">“Evde uyurken...” dedim önünde rakı bardağını gösterip. “Kapının zili çalsa duymayacak kadar derin mi uyutur bu seni?”</p>

      <p class="paragraf3">“Belli olmaz,” dedi Ali Mumcu. “Alacaklı gibi ısrarlı çalarlarsa uyanırım herhalde.”</p>

      <p class="paragraf3">Bir tiyatro yönetmeninin en az bir özel dedektif kadar akıllı olabileceğini gösterdi sonra.</p>

      <p class="paragraf3">“Bir dakika,” dedi parmaklarını şaklatıp. “Yanlış duymadıysam deminki tiradında posta kutusunda bulduğunu söyledin kızın tiyatro biletini. Yatar bu iş. Kız ayarlamadı benden rol kapmak için bu tiyatro hikâyesini.”</p>

      <p class="paragraf3">Ben de onun kadar akıllıydım.</p>

      <p class="paragraf3">“Haklısın,” dedim. “Yatar.”</p>

      <p class="paragraf3">Garson tepemizde beliriverdi. Saçlarını arkaya doğru jölelemişti. Lekeli bir yeleği vardı.</p>

      <p class="paragraf3">“Buyrun abi,” dedi.</p>

      <p class="paragraf3">Ali Mumcu’yla bakıştık. Parmağını bir daha şaklattı bilmiş bilmiş.</p>

      <p class="paragraf3">“Bana bir kahve getir,” dedim. “Sütsüz olsun. Sıcak olsun.”</p>

      <p class="paragraf3">“Benim keyfim yerinde,” diyerek önündeki rakı bardağını işaret etti Ali Mumcu. “Al sana peşinde dolanılacak üçüncü bir kişi,” dedi garson gittikten sonra.</p>

      <p class="paragraf3">“Üçüncü kişiden bahsetmişken,” dedim. “Ayhan adında birini tanıyor musun?”</p>

      <p class="paragraf3">“Ayhan adında tanıdığım birileri var,” dedi. “Ama bizim çevrelerin düzgün insanlarıdır. Aynı Ayhan’dan bahsettiğimizi sanmam.”</p>

      <p class="paragraf3">“Orhan Sofuoğlu?” dedim aynı ses tonuyla.</p>

      <p class="paragraf3">Rakı bardağını sanki kaçacakmış gibi iki eliyle yakaladı.</p>

      <p class="paragraf3">“Hayır,” dedi gözlerime bakarak. “Böyle bir soyadı olan birisini unutmam.”</p>

      <p class="paragraf3">“Tümer Ateş peki?” dedim.</p>

      <p class="paragraf3">“Eşşoğlueşşek!” dedi cevap olarak.</p>

      <p class="paragraf3">“Sevmiyorsun adamı?” dedim.</p>

      <p class="paragraf3">“Sen hiç sevilecek televizyon dizisi yapımcısı gördün mü?” dedi. “Ama vardır bir merhabamız.”</p>

      <p class="paragraf3">“Güzel,” dedim. “Sorularım bitti. Senin var mı?”</p>

      <p class="paragraf3">“Yok ama seninle sohbet hoşuma gitti,” dedi Ali Mumcu. “Vaktin olursa arada oturup laflayalım.”</p>

      <p class="paragraf3">“Olur,” dedim.</p>

      <p class="paragraf3">“İçki içmiyorsun, ama yine de sohbetin iyi.”</p>

      <p class="paragraf3">“Tiyatrocularla sohbetten sıkıldın herhalde,” dedim.</p>

      <p class="paragraf3">“Yirmi yıldır onlarla konuşuyorum,” dedi Ali Mumcu.</p>

      <p class="paragraf3">Yirmi yıl olmasa da, epeydir kendi kendime konuşuyorum ben de dedim içimden.</p>

      <p class="paragraf3">“Şerefine,” dedi Ali Mumcu rakı bardağını havaya kaldırıp.</p>

      <p class="paragraf3">“Ben artık gideyim,” dedim. “Bana kalırsa sen kalacaksın.”</p>

      <p class="paragraf3">“Rakın daha bitmedi,” dedi Ali Mumcu.</p>

      <p class="paragraf3">Cüzdanımı çıkardım. Reklamcı arkadaşımın yaptırdığı kartvizitlerden birini masaya bıraktım.</p>

      <p class="paragraf3">“Cep telefonum yok,” dedim.</p>

      <p class="paragraf3">“Benim kartvizitim bile yok,” dedi Ali Mumcu. “Kâğıdın var mı?”</p>

      <p class="paragraf3">“Sen söyle,” dedim.</p>

      <p class="paragraf3">İki telefon numarası söyledi. Söylediği her numara grubunda başımı salladım.</p>

      <p class="paragraf3">“Bu tekniği bana da öğret bir gün,” dedi.</p>

      <p class="paragraf3">“Bir daha görüştüğümüzde hatırlat,” dedim ayağa kalkarken.</p>

      <p class="paragraf3">“Kolay gelsin,” dedi Ali Mumcu. “Kendine dikkat et. Karşılaştığın herkes benim gibi beceriksiz olmayabilir.”</p>

      <p class="paragraf3">“Ederim,” dedim.</p>

      <p class="paragraf3">Eliyle bir Kızılderili selamı verdi ben uzaklaşırken sırtını dönmeden. Girdiğimizden daha da kalabalık olmayan masaların arasından hızla yürüdüm. Barda oturan gömleği gerektiğinden çok dar kadının omzuna vurdum hafifçe.</p>

      <p class="paragraf3">Dönüp bana baktı merakla. Çikletini atmıştı.</p>

      <p class="paragraf3">“Arkadaşım yalnız kalıyor,” dedim. “Canı da biraz sıkkın.”</p>

      <p class="paragraf3">“Neden?” dedi gerçekten merak ediyor gibi.</p>

      <p class="paragraf3">“Beklediği kız gelmedi,” dedim.</p>

      <p class="paragraf3">“Hep öyle yapar orospular,” dedi kadın.</p>

      <p class="paragraf4">Dışarı çıktığımda temiz hava gerçekten iyi geldi. Derin derin soluklandım. Kapıdaki adamlar sahibi ortalarda olmayan bir BMW’nin kapısının nasıl açılacağı üzerine konuşuyorlardı.</p>

      <p class="paragraf3">“İyi akşamlar beyler,” dedim.</p>

      <p class="paragraf3">“Yine bekleriz abi,” dedi uzun boylu olanı.</p>

      <p class="paragraf3">Caddeye çıkıp Taksim yönüne doğru yürümeye başladım. Kaldırım kalabalıktı. Kaldırımdakiler de ne istediklerini biliyorlardı, ağır ağır ilerlerken otomobillerin içinden kaldırımı kesenler de. Ne istediğini bilmeyen birinin işi yoktu buralarda bu saatlerde.</p>

      <p class="paragraf3">Önemli bir işi olanların temposuyla yürüdüm.</p>

      <p class="paragraf3">Pandora’nın kutusunun açılmasına daha epey vardı. Yine de hızlı hızlı yürüdüm.</p>

      <p class="paragraf3">Meydana geldiğimde acıktığımı hissettim.</p>

      <p class="paragraf3">Biraz daha hızlandım. Kırmızı ışıklara aldırmayan kalabalığa uyup karşı tarafa geçtim. Gelen otomobiller korna çaldı. Hep birlikte küfrettik.</p>

      <p class="paragraf3">Tarsus’a yaptığım kısa yolculukta yediğim Adana’ya en yakın Adana’yı yaptığını bildiğim bir kebapçıya doğru ilerledim. Köşeyi dönünce aniden tenhalaşan dar bir sokakta, dar bir dükkândı. Doluydu ama. Ben içeri girince herkes dönüp baktı. Kimseye selam vermedim.</p>

      <p class="paragraf3">“Ocak başına alalım seni abi,” dedi boyu benden daha uzun, benden daha iri garson.</p>

      <p class="paragraf3">Son zamanlarda yediğim tüm yemeklerden daha uzun sürdü bir buçuk Adana, on beş şiş, ezme ve iki büyük şişe acılı şalgam suyunu silip süpürmem.</p>

      <p class="paragraf3">Köşesi kırılmış fincanda az şekerli kahvem geldiğinde Pandora’nın kutusundan çıkacaklarla karşılaşmaya hazırdım.</p>
    </div>
  </div>
</body>
</html>
