<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-2.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x6-2.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-3">3. BÖLÜM</p>

      <p class="resim3"><img alt="2.png" class="image4" src="../Images/2_fmt3.jpeg" /></p>

      <p class="paragraf2"><span class="char-style-override4">N</span>e seyrettiğimi filmin sonundaki yazılar çıkmaya başlayınca unuttum. İyice tenhalaşmış sokaklardan geçerek eve geldim. Radyoyu açmaya hâlâ cesaret edemiyordum.</p>

      <p class="paragraf3">Evin önündeki otoparkta boş yer yoktu. Küçük bir tur atıp bir üstteki sokağa bıraktım otomobilimi. Alışkanlıkla spor çantama attım elimi çıkarken. Yeni başlayan kızın ipi çekilince ağzı büzülen çantasını o zaman gördüm.</p>

      <p class="paragraf3">“Tüh!” dedim.</p>

      <p class="paragraf3">Bir sonraki çalışmaya gitmeye mecburdum artık. Siyah dar taytını istiyorsa, yeni başlayan kız da mecburdu. Yukarı çıkarırsam unuturum diye kızın çantasını olduğu yerde bıraktım.</p>

      <p class="paragraf3">Kendi çantamı omzuma atıp apartmana yürüdüm. Dış kapı kapanmasın diye koca paspası yine sıkıştırmışlardı araya. Paspası ayağımın ucuyla kenara savurup içeri girdim. Sıkı çalışmanın yorgunluğuyla merdivenleri ağır ağır çıktım.</p>

      <p class="paragraf3">Ev bıraktığım gibiydi. Zaten hep bıraktığım gibi olurdu. Girer girmez <span class="italik2">gi</span>’mi havalansın diye kullanılmayan misafir odasının kapısına astım, terden ıpıslak çamaşırlarımı çamaşır makinesine attım. Telesekreterde mesaj yoktu. Oğlu uyuşturucuya alışan kadın hâlâ cevap bekliyor olabilir miydi benden?</p>

      <p class="paragraf3">Su ısıtıcısının düğmesine bastıktan sonra bilgisayarıma gittim. Cessna’m Meigs Havaalanı’nın pist başında hazır beni bekliyordu. Kim bilir nerelerde, ne zaman çakılmıştı kendi başına? Ya rüzgâr ya benzin! Sonra uslu uslu parçalarını toplayıp pistin başına konuvermişti kendi kendine. Bilgisayarı kapatıp yeniden mutfağa geçtim. Kendime okkalı bir kahve koyup ayaklarımı uzattım koltuğun önündeki tabureye. Bir sigara yaktım.</p>

      <p class="paragraf3">Kendimi yorgun hissetmeme karşın uykum yoktu. Fashion TV’nin kızlarından sıkılmıştım. Elimi sol tarafıma daldırıp, koltuğun yanındaki sepetten eski tarihli bir <span class="italik2">Atlas</span> dergisi çektim.</p>

      <p class="paragraf3">Üst kattan gelen terlik tıkırtılarını dinleyerek dergiyi karıştırdım. Son sayfalardaki yurtdışı tur bilgilerine dikkatle bakarken buldum kendimi sonra. Çekip gitse miydim? Ne kadar süreyle gidecektim peki? Turların hepsinde kaçınılmaz bir geri dönüş tarihi vardı.</p>

      <p class="paragraf3"><span class="italik2">Atlas</span> dergisini yere attım. Gittiğim her yere kendimi de götürdükten sonra anlamı yoktu İstanbul’dan uzaklaşmanın. Uyurdum, kahve üstüne kahve içerdim, antrenmana giderdim, bir başkasının sınava hazırlanmasına yardım ederdim, Moğollar dinlerdim, kötü yemekler yerdim, Cessna’yı uçururdum, düşürürdüm, sigara içerdim.</p>

      <p class="paragraf3">Bir sigara daha yakmak için elimi pakete uzattım. Telefon o zaman çaldı.</p>

      <p class="paragraf3">Zilin sesini duyar duymaz oğlu uyuşturucuya alışmış kadın bu saatte aramaz diye düşündüm yalnızca. Telefonu açıp açmamaya karar verecek kadar bile zaman geçmeden, neredeyse otomatik bir hareketle ahizeyi elimde buldum.</p>

      <p class="paragraf3">“Televizyonu aç,” dedi reklamcı arkadaşım telaşlı bir sesle.</p>

      <p class="paragraf3">“Ne?” diyebildim yalnızca.</p>

      <p class="paragraf3">“Televizyonu aç oğlum, televizyonu diyorum,” diye tekrarladı. “Şimdi bitecek haber.”</p>

      <p class="paragraf3">Sigaramın, çakmağımın, kahvemin ve iki gün önceki gazetelerin karmakarışık durduğu küçük sehpada uzaktan kumandayı zorlukla buldum. Televizyona doğrulturken sordum.</p>

      <p class="paragraf3">“Hangi kanal?”</p>

      <p class="paragraf3">En şok haberleri sakız gibi çekiştirerek veren televizyon kanalının adını söyledi. Uzaktan kumandanın ortadaki tuşuna baktım. Ahize kulağımdaydı.</p>

      <p class="paragraf3">“... Soruşturmanın sürdüğünü bildirdiler,” dedi spiker. Ardından öteki kameraya döndü, Filipinlerdeki fırtınayla ilgili bir şeyler anlatmaya başladı.</p>

      <p class="paragraf3">“Ne oldu lan?” dedim. “Kaçırdım galiba.”</p>

      <p class="paragraf3">“Bugünkü kız...” dedi reklamcı arkadaşım.</p>

      <p class="paragraf3">“Hangi kız?”</p>

      <p class="paragraf3">“Yahu çalışmadaki kız. Yeni gelen...”</p>

      <p class="paragraf3">Ayaklarımı uzattığım tabureden indirdim.</p>

      <p class="paragraf3">“Ne olmuş?”</p>

      <p class="paragraf3">“Öldürmüşler kızı,” dedi reklamcı arkadaşım.</p>

      <p class="paragraf3">“Saçmalama!” dedim, ama gereksizdi bu. Herhalde saçmalamak için aramamıştı beni gecenin bu saatinde.</p>

      <p class="paragraf3">“Vallaha,” dedi. “Evinde tabancayla vurmuşlar. Fotoğrafından tanıdım.”</p>

      <p class="paragraf3">“Emin misin?” dedim, emin olduğunu bile bile.</p>

      <p class="paragraf3">“Güzel kızları karıştırmam,” dedi reklamcı arkadaşım. “Üstelik gösterdikleri fotoğraf öyle dandik ehliyet fotoğrafı değildi. Bayağı stüdyoda çekilmiş düzgün bir fotoğraftı.”</p>

      <p class="paragraf3"><span>Tiyatrocuların stüdyoda çekilmiş düzgün fotoğrafları olurdu.</span></p>

      <p class="paragraf3">Filipinlerdeki fırtınanın yıkıp devirdiği evlerin ardından polise yakalanan sarhoş haberine başladı spiker ilk kameraya dönüp.</p>

      <p class="paragraf3">“Adı neymiş?” dedim. “Duydun mu?”</p>

      <p class="paragraf3">“Duydum ama tam anlayamadım,” dedi reklamcı arkadaşım. “Tuğba mı, Tuğçe mi ne?”</p>

      <p class="paragraf3">Başka bir kanalda aynı haberi veren olur mu diye art arda basmaya başladım uzaktan kumandanın artı tuşuna. Gözlerim televizyonda sordum.</p>

      <p class="paragraf3">“Başka ne dediler?”</p>

      <p class="paragraf3">“Vallaha galiba Moda’daymış evi. Önce bir tartışma falan duymuş komşular. Sonra bir gürültüler. Korkmuşlar tabii, kimse gitmemiş bakmaya. Polise telefon edilmiş. Kız evin salonunda yatıyormuş. Ev zemin kat, küçük bir balkonu varmış, oradan atlayıp kaçmıştır belki katil dedi komşular televizyonculara. Kimse bir şey görmemiş ama.”</p>

      <p class="paragraf3">Haber falan kalmamıştı kanallarda, yalnızca bir tanesinde takımdan ayrı düz koşu yapan bir futbolcu gösteriliyordu uzun sürdüğü anlaşılan bir spor haber programının sonunda.</p>

      <p class="paragraf3">“Yazık,” dedim. “Yakalarlar ama.”</p>

      <p class="paragraf3">“Yakalarlar mı dersin?”</p>

      <p class="paragraf3">“Yakalarlar,” dedim. “Ya sevgilisidir ya da öyle bir şey. Belki birkaç gün sürer, ama yakalarlar.”</p>

      <p class="paragraf3">“Güzel kızdı be,” dedi reklamcı arkadaşım. “Çalışmalara hani renk getirecek demiştim.”</p>

      <p class="paragraf3">“Pek farkında değildim,” dedim.</p>

      <p class="paragraf3">Tamam, arkadaşım falandı ama her şeyi bilmesinde fayda görmüyordum. Onlar üst katta bir şeyler içiyorlardı kız yanıma geldiğinde. Otopark görevlisinin de kızın yüzünü hatırlayacağını sanmıyordum.</p>

      <p class="paragraf3">“Sen ne zaman farkında oldun ki güzel kızların?” dedi.</p>

      <p class="paragraf3">Ortalama bir cevap vermeliydim.</p>

      <p class="paragraf3">“Artık güzel olmayan kız mı var?” dedim.</p>

      <p class="paragraf3">“O da doğru ya,” dedi reklamcı arkadaşım. “Ajanstaki manken kataloglarını bir görsen.”</p>

      <p class="paragraf3">“Uğradığımda bir gün bakarız,” dedim.</p>

      <p class="paragraf3">“Bakarız,” diyerek sahte bir iç çekti reklamcı arkadaşım. “Hadi iyi geceler. Allah rahmet eylesin sonuç olarak.”</p>

      <p class="paragraf3">“İyi geceler,” dedim.</p>

      <p class="paragraf3">Ahizeyi yerine koydum. Telefon çalmadan önce içmeye hazırlandığım sigarayı yaktım, ayağa kalktım. Pencereye gittim. Otomobilimi aradım park etmiş öteki otomobiller arasında. Aşağı sokağa koyduğumu sonra hatırladım. Böyle şeyleri hiç unutmam oysa. Kafam başka yerdeydi.</p>

      <p class="paragraf4">Her iki meslek hayatım da kadere inanmamayı öğretti bana. Uçuşa başlamadan önce hesaplarınızı iyi yapmazsanız, uçak ağır gelir, pist kısa, başınız belaya girer. Gizli kalmasını istedikleri şeyleri açığa çıkarırsanız, insanların canı sıkılır. Başınız belaya girer. Kader değil, kuraldır.</p>

      <p class="paragraf3">Ama benden istenen bir şeyi yapmayarak da bir insanın hayatını ilk kez değiştiriyordum. Daha önceleri hep bir şeyler yapardım. Bu sefer yapmayayım demiştim. Sonuç değişmemişti.</p>

      <p class="paragraf3">Yeni başlayan kıza bir borcum var diye düşündüm.</p>

      <p class="paragraf3">Belki de İstanbul sokaklarında kovalamaca oynamak için o kadar yaşlı değildim.</p>

      <p class="paragraf3">Belki de borcumu ciro ettiği birisini bırakmıştı arkasında.</p>

      <p class="paragraf3">Belki de polisten daha şanslı ya da daha hızlı olabilirdim.</p>

      <p class="paragraf3">Ahizeyi kaldırdım. Kararımı değiştirmemek için <span class="italik2">sensei</span>’nin numarasını hızlı hızlı tuşladım.</p>

      <p class="paragraf3">Uykulu bir kadın sesi cevap verdi telefona.</p>

      <p class="paragraf3">“Bu saatte aradığım için çok özür dilerim,” dedim. “Hocamla konuşabilir miyim? Ben öğrencilerinden Remzi Ünal.”</p>

      <p class="paragraf3">Bir dakika beklememi söyledi uykulu kadın.</p>

      <p class="paragraf3">Beklerken sigaramı küllüğe bastırdım.</p>

      <p class="paragraf3">“Hayırdır?” dedi, <span class="italik2">sensei</span>’nin sesi telefonda.</p>

      <p class="paragraf3">“Hocam, rahatsız ettim,” dedim. “Gerçekten özür dilerim. Önemli olmasa bu saatte...”</p>

      <p class="paragraf3">“Ne önemi var Remzi Bey saatin filan? Sizi dinliyorum.”</p>

      <p class="paragraf3">Yaşasın aikido dayanışması.</p>

      <p class="paragraf3">“Hocam,” dedim. “Kafama takıldı. Bugünkü yeni başlayan siyahlı kız...”</p>

      <p class="paragraf3">Bir an düşündü <span class="italik2">sensei</span>. Sonra konuştu.</p>

      <p class="paragraf3">“Evet?”</p>

      <p class="paragraf3">Hocanın yüzünde bir gülümseme görür gibi oldum. Anlaşılan geç vakit haberlerini seyretmemişti.</p>

      <p class="paragraf3">“Adını hatırlıyor musunuz?”</p>

      <p class="paragraf3">“Tuğçen,” dedi hoca, sesindeki dalga geçen tonlamayı sürdürerek. “Soyadını bilmiyorum.”</p>

      <p class="paragraf3">“Tuğçen,” diye tekrarladım. “Peki hocam, sizinle nasıl temasa geçti, hani, çalışmalara başlamak için?”</p>

      <p class="paragraf3">“Bir ortak tanıdığımız varmış. Onun aracılığıyla.”</p>

      <p class="paragraf3">“Sizin için sakıncası yoksa, o tanıdığınızın telefonunu falan alabilir miyim?”</p>

      <p class="paragraf3">“Sevmem pek pezevengi, ama ne sakıncası olacak?” dedi <span class="italik2">sensei</span>. “Bir dakika.”</p>

      <p class="paragraf3">Ahize kulağımda bekledim.</p>

      <p class="paragraf3">“Buldum,” dedi yirmi saniye sonra. Numarayı söyledi. “İşyerinin telefonu bu,” dedi. “Evi ya da cebi yok bende.”</p>

      <p class="paragraf3">“Ne iş yapıyor bu tanıdığınız?”</p>

      <p class="paragraf3">“İthalat-ihracat işleri yapar. Ne alır ne satar doğrusu bilmiyorum.”</p>

      <p class="paragraf3">“Teşekkür ederim,” dedim.</p>

      <p class="paragraf3">“Yalnız onu aramaya ne gerek var?” dedi <span class="italik2">sensei</span>. “Gelecek çalışmada konuşursunuz kızla. İsterseniz başlangıç tekniklerini filan öğretmek için onu size emanet ederim. Hani istiyorsanız...”</p>

      <p class="paragraf3">“Artık Tuğçen’e kimse teknik öğretemeyecek,” dedim. Nasıl olsa öğrenecekti.</p>

      <p class="paragraf3">Sesindeki gülümseme kayboldu birden.</p>

      <p class="paragraf3">“Ne oldu?” dedi.</p>

      <p class="paragraf3">“Kızı vurmuşlar bu akşam,” dedim.</p>

      <p class="paragraf3">“Hassiktir!” dedi. “Ölmüş mü?”</p>

      <p class="paragraf3">“Evet,” dedim.</p>

      <p class="paragraf3">“Aman ya Rabbi!” dedi <span class="italik2">sensei</span>. “Vallaha üzüldüm. Bayağı da yatkındı aikidoya.”</p>

      <p class="paragraf3">“Beni bağışlayın, ama ne bilirsem o kadar iyi,” dedim. “Kızla neler konuştunuz?”</p>

      <p class="paragraf3">“Önce telefon etti,” dedi <span class="italik2">sensei</span>. “Çalıştığımız yeri, saati falan söyledim.”</p>

      <p class="paragraf3">“Bu akşam çalışmada?”</p>

      <p class="paragraf3">“Çalışmadan önce pek bir şey konuşmadık. Selam melam. Çalışma bitince, ‘Yapabilir miyim sizce?’ diye sordu. Yeni başlayan pek çoğundan iyiydi doğrusu, bunu söyledim.”</p>

      <p class="paragraf3">“Bu ortak tanıdığınıza...” dedim. “Ararsam adınızı verebilir miyim?”’</p>

      <p class="paragraf3">“Canım ver,” dedi <span class="italik2">sensei</span>. “Liseden arkadaşımdır. Bilirsiniz liseli arkadaşların hepsi sevilmez.”</p>

      <p class="paragraf3">“Teşekkür ederim,” dedim.</p>

      <p class="paragraf3">“Bir şey değil. Hay Allah, üzüldüm doğrusu. Görüşürüz.”</p>

      <p class="paragraf3">“Görüşürüz,” dedim.</p>

      <p class="paragraf3">“Remzi Bey!” diye durdurdu beni.</p>

      <p class="paragraf3">“Buyrun,” dedim.</p>

      <p class="paragraf3">“Görüşürüz dediysem ciddi söyledim,” dedi. “Bu ara yine çok kaytarıyorsunuz çalışmaları.”</p>

      <p class="paragraf3">“Kem ve de küm hocam,” dedim. “Biliyorsunuz.”</p>

      <p class="paragraf3">“Hadi iyi geceler,” dedi.</p>

      <p class="paragraf3">“İyi geceler hocam,” dedim. “Tekrar özür dilerim.”</p>

      <p class="paragraf3">“Ne olacak canım,” dedi. “Başımız sağ olsun.”</p>

      <p class="paragraf4">Telefonu kapattıktan sonra bir tur daha attım televizyondaki kanallar arasında. Hiçbir şey bulamadım tabii. Yarım saatte bir haber özeti veren kanallar da bu muhtemel aşk cinayetini ciddiye almamışlardı herhalde.</p>

      <p class="paragraf3">Televizyonu kapatıp tekrar pencereye gittim. Bir ekip aracı, kırmızı mavi ışıklarıyla ıslak yerleri renklere boyaya boyaya, park etmiş otomobillerin yanından geçti gitti ağır ağır. Bana henüz çıkmayan otomobil hırsızlığı piyangosunu her seferinde emniyet müdürlüğündeki tanıdığına bildiriyordu sitede oturan eski kodamanlardan biri.</p>

      <p class="paragraf3">Ayakkabılarımı giydim, anahtarları aldım, kapıyı arkamdan çektim.</p>

      <p class="paragraf3">Yağmur sonrası temiz havayı içime çeke çeke otomobilime yürüdüm. Kapıyı açıp, arka koltuğa uzandım. Yeni başlayan kızın ipi çekilince ağzı büzülen çantasını aldım. Kendi çantammış gibi omzuma atıp eve döndüm.</p>

      <p class="paragraf3">İçeri girince bir kahve daha yaptım önce kendime. Çantayı koltuğun önüne, yere bırakmıştım.</p>

      <p class="paragraf3">Öyle bir çantaydı işte. Yuvarlak tabanlı, mavi renkli, üstünde marka falan basılı olmayan. Sıkı sıkı çekilmişti ipi, içindekilerin düşme ihtimali yoktu.</p>

      <p class="paragraf3">Kahvemden bir yudum aldım.</p>

      <p class="paragraf3">Çantanın ağzını iki yana doğru gevşettim.</p>

      <p class="paragraf3">Önce siyah, dar eşofmanın üst kısmı çıktı. Çantanın içinde hava alamadığı için hâlâ ıslaktı. Ense kısmındaki markayı tanımıyordum. Sonra yine ıslak, buruş buruş, yeşil bir plaj havlusu. Altında siyah bir sutyen, külot. Küçük boy ithal bir şampuan. Eşofmanın alt kısmı. Bir iki makyaj malzemesi.</p>

      <p class="paragraf3">Boş çantanın nemli iç çeperlerinde gezdirdim elimi. Başka bir şey yoktu.</p>

      <p class="paragraf3">Ne olacaktı ki zaten?</p>

      <p class="paragraf3">Çantanın yuvarlak zeminini çevreleyen fermuar ilişti gözüme sonra. Açtım.</p>

      <p class="paragraf3">Dar bir göz vardı burada. Çantanın geri kalanındakilere temas edip ıslanmasını istemediğiniz şeyleri koyduğunuz.</p>

      <p class="paragraf3">Elimi daldırdım.</p>

      <p class="paragraf3">Küçük, ince bir kitap geldi elime. Epey eskilerden kalma bir kitap.</p>

      <p class="paragraf3"><span class="italik2">Fizikçiler</span>. F. Dürrenmatt. Çeviren: Zahide Gökberk. Kapağında pistoleyle püskürtülmüş kişiliksiz açık yeşil lekelerden başka bir şey yoktu. Püskürtmelerin biraz sol ortasına yerleştirilmiş daha da açık yeşil bir dikdörtgen zeminin üstüne eski moda harflerle yazılar yerleştirilmişti. Yeşil renk belki zamanla solmuştu, belki kapağı basan matbaanın yapabildiği bu kadardı. Kitabın kapağına birisi tükenmezkalemini denemek ister gibi bir şeyler çizmişti. Arka kapakta siyah çerçeve içinde üç paragraflık bir tanıtım yazısı vardı. Bugün geçerli olmayan bir para birimiyle satılıyordu.</p>

      <p class="paragraf3">İçini karıştırdım.</p>

      <p class="paragraf3">Ataç Kitabevi Yayınları’nın yetmiş yedinci, tiyatro dizisinin dokuzuncu kitabıydı bu. 1964’ün aralık ayında, İstanbul’da Ekin Basımevi’nde basılmıştı. Çevirmen, iç kapağa dolmakalemle <span class="italik2">“Seni seviyorum”</span> yazmıştı. İlk adından oluşan imzasını atarken, kâğıdın sağından taşırmıştı son harfini sanki aceleyle.</p>

      <p class="paragraf3">Kitap minicik harflerle basılmıştı. İlk üç sayfasında Friedrich Dürrenmatt hakkında bir yazı, sonraki sayfada kişilerin listesi vardı.</p>

      <p class="paragraf3">Biraz daha karıştırdım.</p>

      <p class="paragraf3">Oyun başlamadan önce yapılan uzun açıklamadan anladığıma göre bir akıl hastanesinde bir hemşire öldürülmüştü. Cinayet masası memurları, sahnedeki cesetle ilgilenmekteydiler. Sivil giyinmiş, sakin telaşsız delikanlılardı, yazarın söylediğine göre. Cinayet masası müfettişinin başında şapkası, sırtında paltosu vardı. Müfettiş oyunun ilk sözcüklerini söylemeden önce kahverengi bir tabakadan bir puro sigarası çıkarıyordu.</p>

      <p class="paragraf3">Bazı oyun kahramanlarının konuşmalarının altı çizilmişti. Kimi cümlelerin yanına ünlem, soru, asteriks işaretleri konulmuştu. Kitabın içini çizen kalem kapaktakinden farklıydı. İnce, keskin, net yazan bir pilot kalem kullanılmıştı içeride.</p>

      <p class="paragraf3">“Sor?” “Hayır!” “Kim?” gibi küçük sorular vardı kimi konuşmaların yanlarında. 37. sayfadaki “mezamir şairi” sözcüklerinin üstü çizilmiş, kitabın yanındaki boşluğa “Kutsal Kitap şairi???” yazılmıştı yanlamasına.</p>

      <p class="paragraf3">Esas eğlence 65. sayfa olması gereken sayfada başlıyordu. O formanın sayfaları bütünüyle yanlış basılmıştı. Pilot kalemin sahibi üşenmemiş, sağ üst köşedeki sayfa numaralarının yanına, kitabın doğru sayfa sırasıyla okunmasını sağlamak için kısa yönergeler yazmıştı, küçük, işlek harflerle. 81. sayfada sona eriyordu düzeltmeler. Dört sayfa sonra da bitiyordu zaten oyun. Son üç sayfada Ataç Kitabevi’nin çıkardığı diğer kitaplar sıralanıyordu.</p>

      <p class="paragraf3">Birden kendimi oyunu okurken buldum sonra. Ortalarda bir yerlerde olduğumu fark edince, başa döndüm. Ayaklarımı sehpaya uzatıp okudum. Televizyondan daha eğlenceli bir zaman geçirme yöntemiydi. Bayağı heyecanlıydı bana sorarsanız. Son formaya geldiğimde yol gösterme yönergelerini yazan ele teşekkür ettim.</p>

      <p class="paragraf3">Bitirdiğimde uykumun geldiğini şaşırarak fark ettim.</p>

      <p class="paragraf3">Yeni başlayan kızın hâlâ yerde duran eşyalarını, çıkardığım sırayla çantanın içine soktum. En sonunda <span class="italik2">Fizikçiler</span>’i de alttaki göze yerleştirdim, fermuarı çektim.</p>

      <p class="paragraf3">Çantayı götürüp hiç kullanılmayan misafir odasındaki yatağın üstüne bıraktım. Hani kapısına kendi <span class="italik2">gi</span>’mi astığım.</p>

      <p class="paragraf3">Bu gece daha iyi mi uyurdum, emin değildim.</p>
    </div>
  </div>
</body>
</html>
