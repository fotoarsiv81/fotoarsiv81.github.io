<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-4.html</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1" id="x6-4.html" xml:lang="tr-TR">
    <div class="calibre1">
      <p class="split"></p>

      <p class="anabaslik" id="toc_marker-5">5. BÖLÜM</p>

      <p class="resim3"><img alt="2.png" class="image4" src="../Images/2_fmt5.jpeg" /></p>

      <p class="paragraf2"><span class="char-style-override4">D</span>ışarı çıktığımda hava biraz daha ısınmıştı, ama yine de montumu çıkarmadım. Bir sigara yaktım, iskele yönüne doğru yürüdüm. Bu sefer daha ağır yürüyordum, keyfini çıkara çıkara. Vapur düdüklerinin, martı çığlıklarının, korna seslerinin ve denizin şıpırtısının yanı sıra.</p>

      <p class="paragraf3">Acıktığımı hissedince sigarayı attım. Bir simit aldım. Adam maşa kullanıyordu, üstelik ellerine ince ameliyat eldivenlerine benzer beyaz bir şeyler geçirmişti. Benim için fark etmezdi, ama ortalıkta gruplar halinde dolaşan Japonların hoşuna gidiyordu mutlaka. Japonlara göstere göstere yedim simidimi.</p>

      <p class="paragraf3">Simit bitince, Tünel’le yukarı çıkıp, Orhan Sofuoğlu’nun barına kadar yürüme fikrini terk ettim birden. İşleri yolunda görünen bir bayiden üç gazete aldım. Yol kenarında bekleyen taksilerden birine atladım.</p>

      <p class="paragraf3">Adam Japon müşteri yerine benim binmeme bozulduysa da sesini çıkarmadı. Taksim’e varana kadar da sustu zaten.</p>

      <p class="paragraf3">Yolda çevreye bakmak yerine gazeteleri karıştırdım. Tuğçen Yavaş’ın başına gelenlerle ilgili yeni bir şey öğrenmedim. Başlıkların yaratıcılıkları değişiyordu yalnızca. Stüdyoda çekilmiş fotoğraf her üçünde de vardı.</p>

      <p class="paragraf3">Takside sigara içmedim. Şoför de içmedi.</p>

      <p class="paragraf3">İnerken gazeteleri takside bıraktım. Rıza Sofuoğlu’nun ikiye katlayıp uzattığı kâğıdı çıkardım cüzdanımdan kaldırımda, okuyup ufak ufak parçalara ayırdım, tam dolmamış bir çöp tenekesine tıkıştırdım.</p>

      <p class="paragraf4">Cadde-i Kebir kalabalık ve gürültülüydü.</p>

      <p class="paragraf3">Kızların, oğlanların, kızlarla oğlanların, hızlı yürüyenlerin, yavaş yürüyenlerin, bir yere gidenler ile nereye gideceklerini bilemeyenlerin arasından kararlı adımlarla yürüdüm. Sağdan soldan gelen müzik seslerine kulağımı tıkadım.</p>

      <p class="paragraf3">Vakko’nun önüne gelince sağa saptım. Kaktüs Kahvesi’ni geçip aşağıya doğru yürüdüm. Sokağın sonundaydı Orhan Sofuoğlu’nun barı.</p>

      <p class="paragraf3">Kanka Cafe&amp;Bar’ın girişi sokak seviyesinden aşağıda, beş basamaklı bir merdivenin arkasındaydı. Kocaman bir bira fıçısı resmedilmişti kapıya, fıçının sağında bir gitar, solunda tef resmi vardı.</p>

      <p class="paragraf3">Basamakları inip kapıyı ittim. Girince hafif aralık bıraktım.</p>

      <p class="paragraf3">İçerisi kalın ve ağır hareket eden kapının yarattığı beklentinin aksine çok karanlık değildi. Küçük bir yerdi burası, sırtını taşlardan örülmüş izlenimi veren bir duvara dayamış bar kısaydı. Birisi cep telefonunu bırakmıştı barın üstüne. Önünde kıçınızı iliştirecek bir şey yoktu. Neredeyse küçük bir oturma odası boyutlarındaki salona küçük hasır tabureler ve bakır sinilerle oluşturulmuş masalar yerleştirmişlerdi. En dipte yalnızca iki kişinin sığabileceği bir sahne bozuntusu vardı Yerden yalnızca bir karış yükseklikteki platformun üzerinde iki mikrofon ayağı duruyordu. Hemen yanlarında da bir ses yükseltici. Onun yanında gelişmiş bir müzik seti. Sahnenin hemen önündeki üç metrekarelik yer herhalde dans pisti olarak ayrılmıştı.</p>

      <p class="paragraf3">Duvarlarda birtakım kilimler asılıydı. Kilimlerin arasından iki saz sallandırılmıştı, biri uzun, biri kısa.</p>

      <p class="paragraf3">İçeride kimse yoktu.</p>

      <p class="paragraf3">“Kimse yok mu?” diye seslendim.</p>

      <p class="paragraf3">Cevap gelmedi.</p>

      <p class="paragraf3">Bara doğru ilerledim.</p>

      <p class="paragraf3">“Kimse yok mu?” dedim sonra yeniden.</p>

      <p class="paragraf3">Birisi varsa, gelse gelse barın hemen bitiminde, arkadaki mutfağa ya da tuvalete ulaşan koridorun boncuklarla kapatılmış girişinden gelebilirdi. Gözlerimi oraya diktim, ama boncuklar kımıldamadı.</p>

      <p class="paragraf3">Bir sigara yaktım. Sırtımı bara dayadım.</p>

      <p class="paragraf3">Burası tıklım tıklım dolduğu geceler alsa alsa yirmi kişi alırdı. Manzaraya bakılırsa biradan başka bir şey içecekler semtine uğramazdı zaten. Rıza Sofuoğlu uğramadığı için iyi ediyordu bence oğlunun barına.</p>

      <p class="paragraf3">Sigaramın külünü geceden temizlenmiş gibi duran kocaman bakır kül tablasına silktim. Ortalıkta bir sıcak su kaynağı görsem, neredeyse kendi kahvemi kendim hazırlayacaktım.</p>

      <p class="paragraf3">Belki de boncukların arkasına geçip içeriye bir göz atmalıydım.</p>

      <p class="paragraf3">Bunu yapamadım. Dıt dıt dıt diye bir ses geldi cep telefonundan. Uzanıp baktım. Ekranda bir zarf ikonu belirmişti. Bir an tereddüt ettim. Sonra karar verdim. “Yes” tuşuna bastım telefonu elime almadan.</p>

      <p class="paragraf3"><span class="italik2">“Kameranın önünde iyisin ama yatakta? Hâlâ bilmiyorum...” cümlesini okudum sonra.</span></p>

      <p class="paragraf3">“Hayda!” dedim kendi kendime.</p>

      <p class="paragraf3">Kim bu çapkın diye sordum makineye. Kayıtlıydı gönderenin adı: Tümer Ateş.</p>

      <p class="paragraf3">Merdivenlerde bir ayak sesi duyar gibi oldum. “Sil” seçeneğini seçtim telaşla. Telefon ilk haline döndü. Sırtımı bara verdim.</p>

      <p class="paragraf3">Demir kapı içeri doğru açıldı. Ağır ağır.</p>

      <p class="paragraf3">Kısa boylu bir kız girdi içeriye. Üzerinde yerlere kadar uzanan, desensiz krem rengi kumaştan uzun bir elbise vardı. Kestane rengi saçları kısa kesilmişti. Kulağının tekinden uzun bir küpe sallanıyordu.</p>

      <p class="paragraf3">Bana burada ne aradığımı mümkün değil tahmin edemezmiş gibi baktı. Sonra salona bir göz gezdirdi hızla.</p>

      <p class="paragraf3">“Kapalıyız beyefendi,” dedi gözlerime değil, ağzıma bakarak.</p>

      <p class="paragraf3">“Belli,” dedim.</p>

      <p class="paragraf3">Ne cevap vereceğini düşünürken ağır ağır barın arkasına yürüdü. Barın arkasında yerde üzerine bastığı bir yükselti olmalıydı, boyu uzadı aniden.</p>

      <p class="paragraf3">Ne cevap vereceğini bulamadı.</p>

      <p class="paragraf3">Bakır kül tablasını yeniden kullandım.</p>

      <p class="paragraf3">“Orhan’a bakmıştım,” dedim.</p>

      <p class="paragraf3">“Orhan?” dedi.</p>

      <p class="paragraf3">“Orhan Sofuoğlu,” dedim soyadını biraz vurgulayarak.</p>

      <p class="paragraf3">“Ha... Orhan!” dedi, nihayet aramızda makul bir konuşma geçme ihtimaline karşı neredeyse sevinerek. “Akşama kadar gelmez.”</p>

      <p class="paragraf3">“Nerede bulabilirim peki akşamdan önce?” dedim.</p>

      <p class="paragraf3">“Bilmem,” dedi. “Bazen gündüz de buralarda olur, ama burada değilse nerede bulursunuz bilemem.”</p>

      <p class="paragraf3">“Acele çağırmanız gerekirse nasıl ulaşıyorsunuz?” dedim.</p>

      <p class="paragraf3">Kız yüzüme çok ciddi bir şey söylemişim gibi baktı. Karar vermeye çalışıyordu.</p>

      <p class="paragraf3">Sonra cici bir barmaid olmaya karar verdi. Mesaisi erken başlamış bir barmaid.</p>

      <p class="paragraf3">“Bu barda acele işe pek rastlanmaz,” dedi. “Orhan’ı neden arıyorsunuz?”</p>

      <p class="paragraf3">Sevimli bir müşteri olmaya karar verdim ben de. Sigaramı söndürürken konuştum.</p>

      <p class="paragraf3">“Bir arkadaşımın arkadaşının oğluymuş,” dedim. “İstanbul’a gidersen bir uğra dediydi.”</p>

      <p class="paragraf3">“İstanbul çok hareketli bugünlerde,” dedi kulağı uzun küpeli kız. “Kimi, nerede, ne zaman bulacağınız belli olmaz.”</p>

      <p class="paragraf3"><span>“Ama sen buradasın,” dedim. “Seni arayan biri olsa bulurdu.”</span></p>

      <p class="paragraf3">Birinci tekil şahsa geçişim onu etkilemedi hiç.</p>

      <p class="paragraf3">“Akşama hazırlık için yapılacak işler var,” dedi tezgâhın altında bulduğu bir bezi barın üstünde gezdirerek. Cep telefonuna hiç bakmadı.</p>

      <p class="paragraf3">Söyleyecek akıllıca bir şey düşünmeye çalıştım. Bulsam bile söylemeye gerek kalmadı sonra. Tezgâhın altından normal bir telefonun sesi yükseldi.</p>

      <p class="paragraf3">Bezi bırakıp telefonu kaldırdı uzun küpeli kız.</p>

      <p class="paragraf3">“Buyrun?” dedi yalnızca.</p>

      <p class="paragraf3">Biraz dinledi.</p>

      <p class="paragraf3">“Hayır,” dedi sonra. “Sanmam.”</p>

      <p class="paragraf3">Biraz daha dinledi.</p>

      <p class="paragraf3">“Gerek olacağını sanmam,” dedi sonra. “Önemsemesen daha iyi olur bence.”</p>

      <p class="paragraf3">Dinliyor muyum diye bana bir göz attı. Dinlemiyordum.</p>

      <p class="paragraf3">“Sen bilirsin,” dedi kapamadan önce. Kapayınca bakır küllüğü eline alıp, külleri ve söndürdüğüm sigarayı tezgâhın altındaki çöp kutusuna döktü. Tablayı silmeden yerine koydu. Yüzüme bakıyordu bir yandan da. Konuşma bitmiştir demeden, konuşma bitmiştir ancak bu bakışla ifade edilebilirdi.</p>

      <p class="paragraf3">Söyleyecek akıllıca bir şey bulamasam da, burada biraz daha kalmaya karar verdim.</p>

      <p class="paragraf3">Sırtımı tezgâha döndüm.</p>

      <p class="paragraf3">“Bugünün gazeteleri var mı?” dedim.</p>

      <p class="paragraf3">“Anlamadım?” dedi uzun küpeli kız.</p>

      <p class="paragraf3">“Gazete,” dedim. “Bugünün gazeteleri. Bakarsın yine uğrayacağı tutar Orhan’ın. Beklerken okuyayım şuralarda bir yerde.”</p>

      <p class="paragraf3">Sevimli barmaid gitti. Yerine ne yapacağına karar vermekte zorlanan tek kulağında küpe, desensiz krem rengi bir kumaştan uzun elbise giymiş, kısa saçlı bir kız geldi.</p>

      <p class="paragraf3">“Lütfen...” dedi güvensiz bir sesle.</p>

      <p class="paragraf3">“Lütfen ne?” dedim geriye dönerek.</p>

      <p class="paragraf3">“Lütfen gidin,” dedi sorumun üstüne atlayarak.</p>

      <p class="paragraf3">“Neden?” dedim. “Bıktım İstiklal Caddesi’ni arşınlamaktan sabah sabah. Burası güzel. Belki gelir Orhan. Sen de bir kahve yaparsan...”</p>

      <p class="paragraf3">“Kapalıyız.”</p>

      <p class="paragraf3">“Kapalıyız,” diye taklit ettim onu. Barı, şişeleri, bardakları, hasır tabureleri gösterdim elimle. “Sevdim burasını.”</p>

      <p class="paragraf3">“Lütfen zorluk çıkarmayın,” dedi. “Gidin. Yapacak işlerim var.”</p>

      <p class="paragraf3">“Eh,” dedim hasır taburelerden duvara en yakınına doğru yürürken. “Kahve yapmasan da olur.”</p>

      <p class="paragraf3">Sırtımı duvara yaslayıp oturdum. Bir sigara daha yaktım. Sininin üzerindeki çay bardağı altlığı büyüklüğündeki küllüğe koydum sigaramı. Duman alışkın alışkın yükseldi tavana doğru. Dumanı seyretmeye başladım.</p>

      <p class="paragraf3">Kız bana bakıyordu bundan sonraki hamlesinin ne olabileceğini düşünüyor gibi.</p>

      <p class="paragraf3">Ama bir hamle tasarlamasına gerek kalmadı.</p>

      <p class="paragraf3">Ağır kapı kımıldayınca gözleri oraya kaydı birden. İçeri bir çam yarması girdi önce. Ardından daha makul ölçülere sahip bir delikanlı.</p>

      <p class="paragraf3">Çam yarmasının boyu benimkinden uzundu. Kafasını tümüyle kazıtmıştı. Kalın ensesi varla yok arası duruyordu omuzlarının üstünde. Bıyıklarını kesmeye kıyamamıştı ama. İki yandan çenesinin altına kadar uzatmıştı. Kendisine bir söyleyen olsa hiç hoşlanmazdı mutlaka, ama yüzü köylü yüzüydü. Göbeğinin gerginleştirdiği bir Galatasaray formasının üstüne deri bir yelek giymişti. Kalın bacaklarında eskimiş bir blucin vardı. Bu kıyafetle kendi barım olsa içeri almayacağıma karar verdim.</p>

      <p class="paragraf3">Ardından giren delikanlıyı kasaya oturturdum bak.</p>

      <p class="paragraf3">İnce uzun bir suratı vardı. Saçlarını geriye taramış, öyle durması için jölelemişti. Gözleri dört yöne de aynı anda bakıyordu sanki. Sakalları üç dört gündür kesilmemişe benziyordu, ama denetimliydi. Tişörtü temizdi. Ayağındaki bol kesimli blucin temizdi.</p>

      <p class="paragraf3">Önce küpesi uzun kıza baktılar. Sonra bana. Jöleli saçlı delikanlı, durumu değerlendirip, o an için tehlikeli olmadığıma karar vermiş olmalı, kıza doğru ilerledi. Çam yarması beni gözetlemeye devam ederek geride kaldı. Oğlan barın üstünden kıza doğru sarktı. Alçak sesle bir şeyler konuştular.</p>

      <p class="paragraf3">Ben kül tablasından yukarı doğru nazlı nazlı süzülen sigara dumanlarını seyrediyordum hâlâ.</p>

      <p class="paragraf3">Jöleli saçlı oğlan sonra bana doğru ilerledi. İyice tepemden bakıp, üstünlüğünü fiziksel olarak kabullendirmek için dizlerimin hemen yanına kadar yaklaştı. Ben olsam öyle yapmazdım.</p>

      <p class="paragraf3">“Kapalıyız ahbap,” dedi. Sonra yukarıdan aşağıya bakarak, “Gitmen gerekiyor,” diye devam etti.</p>

      <p class="paragraf3">Kendisini ilk kez görüyormuşum gibi yukarı baktım oturduğum yerden.</p>

      <p class="paragraf3">“Önemsemeye karar verdin demek,” dedim.</p>

      <p class="paragraf3">Ne dediğimi duymamış gibi yaptı.</p>

      <p class="paragraf3">“Çekip gitmezsen arıza çıkacak haberin olsun,” dedi.</p>

      <p class="paragraf3">“Ayıp yahu,” dedim, elimi belime dayayıp ağır ağır ayağa kalkarken. “Orhan’a babasının bir arkadaşından selam getirmişiz şurada, insan bir kahve çay ikram edeceğine böyle ters ters konuşur mu?”</p>

      <p class="paragraf3">Ayağa kalkınca kendisinden daha uzun ve iri olduğumu gördü. Geri adım atmadı ama.</p>

      <p class="paragraf3">“Şeyda akşama geleceğini söylemiş sana, uzatmışsın sen de,” dedi saçı jöleli delikanlı. “Orhan’a söyleyeceğin bir şey varsa, bana söyle, iletirim ben.”</p>

      <p class="paragraf3">“Orhan’ın sen olmadığından emin misin?” dedim.</p>

      <p class="paragraf3">Kendini tutamadı, çok komik bir şey söylemişim gibi güldü. Arkada duran çam yarması da güldü aynı anda, gırtlağında soluk alması için bir delik açılmış gibi tuhaf bir sesle.</p>

      <p class="paragraf3">Sonra ciddileşti birden jöleli kafalı.</p>

      <p class="paragraf3">“Orhan’a benzer bir halim var mı?” dedi adının Şeyda olduğu anlaşılan kıza dönüp. “Var mı Allah aşkına?”</p>

      <p class="paragraf3">“Orhan senden daha yakışıklı Kıbrıslı,” dedi uzun küpeli Şeyda.</p>

      <p class="paragraf3">Arkadaki çam yarması bir kez daha güldü.</p>

      <p class="paragraf3">Eğilip sigaramı aldım kül tablasından.</p>

      <p class="paragraf3">“Kıbrıslı...” dedim kendi kendime konuşur gibi. “Güzel isim. Kimse unutmaz.”</p>

      <p class="paragraf3">“Buralarda sık sık hatırlanırım,” dedi Kıbrıslı.</p>

      <p class="paragraf3">“Şu arkandaki arkadaş da katkıda bulunur hatırlanmana herhalde,” dedim.</p>

      <p class="paragraf3">“Öyle de söylenebilir,” dedi Kıbrıslı. “Arada sırada eğlentiye onu da katarım.”</p>

      <p class="paragraf3">Çam yarması yine güldü.</p>

      <p class="paragraf3">“Görmeyi isterdim nasıl eğlendiğinizi,” dedim. “Madem misafirperverliğiniz üstünüzde değil, voltamı alayım bari ben. Bugün olmadı, ama belki bir gün beraber eğleniriz.”</p>

      <p class="paragraf3">Cüzdanımı çıkardım. İçinden bir kartvizit aldım. Bara doğru bir iki adım attım. Kıbrıslı önümden çekildi. Çam yarması gözleriyle takip etti beni. Gülmüyordu şimdi.</p>

      <p class="paragraf3">“Bir kaleminiz var mı orada?” dedim uzun küpeli Şeyda’ya.</p>

      <p class="paragraf3">Kız tezgâhın altında telefonu aldığı yerden bir Bic çıkarıp bıraktı barın üstüne.</p>

      <p class="paragraf3">Kartvizitin arkasına “Tuğçen Yavaş artık aikido çalışamayacakmış” yazdım. Kartı ismimle adresim yazılı yüzü yukarıda, barın üstüne bıraktım. Kalemi de yanına. Sigaramı kocaman kül tablasına bastırdım.</p>

      <p class="paragraf3">“Geldiğinde söyleyin, arasın beni,” dedim. “Önemlidir biraz.”</p>

      <p class="paragraf3">“Vallaha biz kartını veririz,” dedi Kıbrıslı. “Arayıp aramamak onun bileceği şey.”</p>

      <p class="paragraf3">“Arasa iyi olur,” dedim.</p>

      <p class="paragraf3">“Ben de söylerim aramasını,” dedi uzun küpeli Şeyda.</p>

      <p class="paragraf3">“Teşekkür ederim,” dedim kıza. “Soyadınızı bağışlar mısınız?”</p>

      <p class="paragraf3">“Tapan,” dedi kız, şaşkın bir gülümsemeyle.</p>

      <p class="paragraf3">“Tekrar teşekkür ederim,” dedim “Hadi hoşça kalın. Belki bir akşam uğrarım.”</p>

      <p class="paragraf3">Ellerimi montumun içine sokup kapıya doğru ilerledim. Çam yarması yolumdan çekilmek için geriye bir adım attı. Köylü yüzünde bir gülümseme kırıntısı kalmıştı. Ama doğrudan gözlerime bakıyordu.</p>

      <p class="paragraf3">“Sana da eyvallah ahbap,” dedim önünden geçerken.</p>

      <p class="paragraf3">Sesini çıkarmadı.</p>

      <p class="paragraf3">Kalın demir kapı arkamdan kendi kendine kapandı sanki. Sokağa ağır adımlarla tırmandım.</p>

      <p class="paragraf4">İstiklal Caddesi biraz daha kalabalıklaşmış, hava biraz daha ısınmıştı. Montumu omzuma alıp insanların arasından ilerledim. Benden başka herkes nereye gideceğini biliyor gibi yürüyordu. Bundan hoşlanmadım. İnsan düşünürse kendisine ulaşılacak bir hedef belirleyebilirdi. Boğaz’ı su üstünden aşmaya karar verince, Kanka Bar’da ikram etmedikleri kahveyi buralarda bir yerde içme arzumu gemledim. Adımlarımı hızlandırdım benden başka herkes gibi.</p>

      <p class="paragraf3">Sıraselviler Caddesi’nin başında, yönü aşağıya doğru bekleyen taksilerden birine atladım.</p>

      <p class="paragraf3">“İskeleye,” dedim adama.</p>

      <p class="paragraf3">Şoför rahatı bozulmuş gibi çalıştırdı aracını. Aracın içi çam yarmasıyla iyi arkadaş olmalarını sağlayacak kadar sarı kırmızılı süslerle doluydu.</p>

      <p class="paragraf3">“Yine zam geldi otogaza beyim,” dedi İlkyardım Hastanesi’nin önünden geçerken.</p>

      <p class="paragraf3">Cevap vermedim.</p>

      <p class="paragraf3">“Bu kriz anamızı sikecek,” dedi sonra.</p>

      <p class="paragraf3">Yine cevap vermedim.</p>

      <p class="paragraf3">Küstü sonra bana. İndiğim yere kadar hiç konuşmadı.</p>

      <p class="paragraf3">Kendi kendime söz verdiğim kahveyi, vapurun arka üst güvertesinde ayaklarımı kenardaki demirlere uzatmış vaziyette içtim. Şehir suyundan yapıldığı için acı bir tadı vardı. Yine de kahveydi işte.</p>

      <p class="paragraf3">Kadıköy’de inince, bu kez orada bekleyen taksicilerden birini daha mutsuz ettim “Moda!” diyerek. Yukarı çıkana kadar başını iki yana salladı durdu.</p>

      <p class="paragraf3">Nereye gideceğimi tam olarak bilemediğim için, dondurmacıların olduğu meydana kadar gitmesine izin verdim adamın. Taksimetrede yazan ücreti yuvarlayıp, paranın üstünü beklemeden indim.</p>

      <p class="paragraf3">Aradığım türden bir kamyoneti gözleye gözleye Moda Caddesi’nde geriye doğru yürümeye başladım. Çok yürümem gerekmedi. Küçük bir marketin önünde çift sıra park etmiş, flaşörlerini yakarak duruyordu Coca-Cola dağıtım kamyoneti. İçinde kimse yoktu. Bir sigara yakıp beklemeye başladım.</p>

      <p class="paragraf3">Genç bir adam çıktı bakkaldan elinde kâğıtlarla. Aceleyle direksiyona geçmeye niyetliydi. Kendisine yöneldiğimi görünce merakla durdu, baktı.</p>

      <p class="paragraf3">“Bir şey soracaktım,” dedim adama. “Yeni Moda Gıda Pazarı nerede biliyor musunuz?”</p>

      <p class="paragraf3">Boş olan elindeki kalemle kafasını kaşıdı. Hatırladı sonra. Karşıdaki sokağı gösterdi.</p>

      <p class="paragraf3">“Şu sokaktan dosdoğru devam et,” dedi. “Yol ikiye ayrılır. Soldan ilerle. İlkokulun karşısındaki sokağa gir, biraz ileride aradığın market.”</p>

      <p class="paragraf3">“Sağ ol,” dedim. “Kolay gelsin.”</p>

      <p class="paragraf3">Cevap vermeden kamyonetinin şoför mahalline tırmandı.</p>

      <p class="paragraf3">Gösterdiği sokağın adı Cem Sokak’tı. Karşıya geçtim, sokağa girdim. Söylediği yöne doğru yürümeye başladım.</p>

      <p class="paragraf3">Coca-Cola yer tarif etmeyi iyi biliyordu doğrusu. Dar sokaklarda kendi evime gidiyor gibi ilerledim.</p>

      <p class="paragraf3">Sonra durdum.</p>

      <p class="paragraf3">Yeni Moda Gıda Pazarı’nı tam gazetedeki fotoğrafın çekildiği açıdan görüyordum şimdi.</p>

      <p class="paragraf3">Hiç de yeni moda bir hali yoktu. Tabelası Coca-Cola’nın armağanıydı belli ki, marka büyük, marketin adı küçük yazılmıştı. Kapının iki yanında çocukların okuldan dönerken harçlıklarını yatıracakları ıvır zıvırın stantları sıralanmıştı. Hepsinin önünde ters çevrilmiş bir içecek kasası duruyordu. Kasanın üstünde oturan yoktu.</p>

      <p class="paragraf3">Tuğçen Yavaş’ın evinin balkonu marketin sol üst tarafına denk geliyordu. Açık balkon kapısında, içeriyi görmemenizi sağlayan çiçekli bir perde kımıldıyordu. Dışarı doğru duvara dayanmış demir parmaklıklı bir kapı vardı. İçi boş bir saksı engelliyordu kapının kendi kendine kapanmasını. Balkonun kapısının açık olmasına şaşırdım. Apartmanın girişi, markete köşe gelen sokağın içinde olmalıydı. Balkondan atlayan birisi, iki adımda, atlayışını görebilecek evlerin görüş sahasından rahatlıkla çıkabilirdi. Sonrası kolaydı. Gece olsa, sokak lambalarının aydınlatma gücüne bağlı olarak tersi de yapılabilirdi.</p>

      <p class="paragraf3">Nereye gittiğini bilen birinin hızlı adımlarıyla marketin önünden geçtim, sokağın köşesini dönüp, ilerledim. Cihan Apartmanı’nın girişi iki pencere ötedeydi. Mimar, kim bilir kaç yıl önce, evin bu daha dar sokağa bakan cephesine balkon koymaya gerek görmemişti. Apartmanın demir ve buzlu camdan oluşmuş giriş kapısı kapalıydı. Cama bir sürü çıkartma yapıştırılmıştı. Kapının çevresini hızla gözden geçirdim. Zil butonlarının yalnızca tekinde, o da üst katlara denk gelmesi gereken dairelerden birisininkinde bir isim yazılıydı: Yüksek Mimar Bülent Avcı.</p>

      <p class="paragraf3">Sokağın sonuna kadar hızlı hızlı yürüdüm. Bitiminde duvardaki sokak ismini yazan tabelaya baktım, başımı sallayıp geriye döndüm. Önünden geçerken Tuğçen Yavaş’ın balkonunu bir kere daha kontrol ettim, sonra markete kadar ilerledim. İçeri girip şansımı denemeye karar verdim.</p>

      <p class="paragraf3">Tek hatam, marketin önünde, hangi sigarayı alacağına karar verememiş biri gibi biraz fazla dikilmek oldu herhalde.</p>

      <p class="paragraf3">“Ne dolanıyorsun it gibi öyle evimin önünde?” diye bağıran şirret bir kadın sesiyle kafamı kaldırdım.</p>

      <p class="paragraf3">Tuğçen Yavaş’ın katilinin atladığı ileri sürülen balkondan bağırıyordu altmış yaşlarında, başı bağlı, çirkin suratlı bir kadın.</p>
    </div>
  </div>
</body>
</html>
