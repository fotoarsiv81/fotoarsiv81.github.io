<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>“KAYAYI DELEN İNCİR”</h1>

    <p>Babam, Terzi İbram doğruldu yatağından.</p>

    <p>“Bana kâğıt kalem getirin,” dedi. Yine düştü başı yastığa.</p>

    <p>Annem sobanın yanında, yerde, eli alnında baktı kaldı öylece.</p>

    <p>“Ah,” dedi inceden. “Dağ gibi adam.”</p>

    <p>“Çabuk kâğıt...”</p>

    <p>Sağ elinin parmaklarını oynattı bu defa.</p>

    <p>Kalktım. Yanına vardım.</p>

    <p>“Baba,” dedim. “Bak buradayım ben.”</p>

    <p>“Ahmet,” dedi. “Atom santrali projesi çizeceğim sana.”</p>

    <p>Sadece sana evladım. Senin için. Ev bark kurasın, çocuk sahabı olasın diye. Esnaf olmadın. Adam da olmadın. Bir öğretmen çıkmadın en azından. Nasıl pişireceksin sahanda yumurtayı. Bak ben babamı dinlemedim. <em>Kim</em> dergisi vardı o zamanlar. Rahmetli İsmet Paşa’nın, Kıbrıs fatihi Karaoğlan’ın büyük boy fotoğraflarını basarlardı. Gizli saklı evin damına, kavunların yanına asmıştım Ecevit’i. İsmet Paşa’yı babam aldı, halının altına koydu. “Paşadır, aslandır,” dedi. “Ama namaz kılınan evde suret olmaz.” Dinlemedim ben ormancı babamı. Yeşil üniformalı aslanımı. Siyah kılıfta Kırıkkale. Bıyıklarını burar. Heyt! Meşeden, çamdan, pelitten ve de murt çiçeklerinden kim gelir? Aslan babam gelir. Ben babamın gözünün içine baka baka... Bana baka baka gitti babam. Dur, diyemedim. Kışlık paltosunu dikiyordum. Yetiştiremedim. Kefenini ölçtüm de gümüş makasımla kestim. O zaman bir atom santralim olsaydı alır başımı giderdim. Ne babam olurdu ne ölüm gelirdi. İnsanın babası varsa ölümü de var. Çabuk bana kâğıt kalem bul. Dur, gitme yanımdan. Ben sana söyleyeyim, sen çiz. Önce büyük bir yuvarlak olsun. Orası bahçe duvarı işte. İçini annen işler. Domat, biber, çekirdeksiz bamya. Korukla pişirsin sonra. Babam yemeğe gelir bize. Atom santrali olursa kasabada babam geri gelir. Ben de ölmem o zaman. Heyt! Kim gelir karşı koyaktan! En iyi santrali ben bilirim. En iyisini ben yaparım. Elektrik, atom, bobin; benden sorun siz onları.</p>

    <p>Düştü parmakları yakamdan. Hırıltıyla uyumaya başladı. Ter birikmiş alnında. Elimin ayasıyla aldım.</p>

    <p>Anneme baktım. Yaşmağının ucuyla gözlerini siliyor.</p>

    <p>Babam haftasına –yedinci antibiyotik iğnesinden sonra– iyileşti. Geçti soğuk algınlığı. Dükkânı açmaya başladı. Ben de daktiloma geri döndüm.</p>

    <p>Annem bir akşam yemekte kızdı bize.</p>

    <p>“İki adam var evde. Biriniz de şu elektrikli fırını tamir etmiyor.”</p>

    <p>Sonra babama bakıp, “Hani kadın başımla alıp ben götüreceğim Elektrikçi İhsan’a,” dedi.</p>

    <p>Babam sabah ilk iş, fırını aldı koltuğunun altına.</p>

    <p>“Anne,” dedim. “Elektrikçi İhsan ne iş? Babam zıpladı yerinden.”</p>

    <p>Güldü. Geldi kafama vurdu tespihiyle.</p>

    <p>“Sen çocuk aklınla karışma öyle dolaşık işlere,” dedi.</p>

    <p>Yine güldü namaza durmadan önce.</p>

    <p>Çocuk aklımla ha!</p>

    <p>Oturdum, kırk yaşımda yine öykünün başına.</p>
  </div>
</body>
</html>
