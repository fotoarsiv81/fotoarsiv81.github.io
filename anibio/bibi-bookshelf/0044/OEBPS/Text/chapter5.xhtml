<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>GİDEN ÇOCUKLAR İÇİN:<br />
    MÜFREDAT</h1>

    <h2>– yeryüzü bilgisi</h2>

    <p>Gece, dedikleri her yerde aynı doğuyor. Işığı kovalayıp kendini bırakıyor zamana. İri bedeniyle önünü, ardını zorluyor. Kanırttığı yerden bütün mekâna yerleşiyor. Derin bir oh çekiyor. Nefesi düzeliyor.</p>

    <p>Sessizliği üzerinden Ay geliyor sonra.</p>

    <p>Ay, dedikleri kırda ayrı, evlik yerlerde ayrı yükseliyor.</p>

    <p>Misal, birbiri üzerine devrilmiş tepelerin ve tepelerin omuz başlarına çıkmış ağaçların koyusundan ona doğru puhu kuşları bakıyor. Işığı dallar arasından kurtulup yerdeki karınca patikasına düştüğünde, o sakinlikte ekmek derdindeki süleymancıkları bir saniye olsun durduruyor. Gece vakti açığa çıkmak kötü. Taze etin seğirmesini uzaktan hisseden avcılar var yazıda, tarlada. Hızla çarpan kanat, içinden ıhıldayan engerek, pırıltılı kürküyle akan as çekilmiş bir çakı gibi iniveriyor ansızın.</p>

    <p>İnsan ve ev sıcaklığının taştığı yerler başka. Yazın, açık pencereleri naz ederek örten tül perdelerin içinden odalara düşüyor Ay. Makine halılarının motifleri oynuyor. Toz ve ayak izleri açık ediyor kendini.</p>

    <p>Biliyorum, biliyorum. Bütün bunları biliyorum.</p>

    <p>Görüyorum.</p>

    <p>Kendime matematik problemleri soruyorum. Yöndeş açıların aynı değerde olduğunu, integral hesabını, iki negatif sayının çarpımının pozitif olacağını ispat ediyorum.</p>

    <p>Televizyonun altındaki rafta son okuduğum kitap duruyor. Yanına gidince cümleleri çekip çıkarabiliyorum:</p>

    <p>“Nehrin öte yanındaki otların üzerinde yatıyorum ve gecenin kaçı bilmiyorum.</p>

    <p>Sen, Vica, sevgilim, dua kadar maviydin.</p>

    <p>Arasında yatacağım kollar yok artık.”<a class="si-noteref epub-type_noteref" href="#f1" id="ref_f1">1</a></p>

    <p>Annemin sesini duyunca geri çekiliyorum karanlığa.</p>

    <p>“Uyuyamadın mı,” diyor babam.</p>

    <p>“İyiyim iyi. Susadım sadece.”</p>

    <p>Hiç unutmuyor kalktığında terliklerini giymeyi.</p>

    <p>Ne kadar acılı olsa da yere basmıyor. Annesi öğretmiş ona da: “Yel alırsın ayaktan.”</p>

    <p>Babam sağından soluna dönüyor. Yatak inliyor her zamanki gibi.</p>

    <p>Biliyorum. Hepsini biliyorum.</p>

    <p>Bilmek başka bir görmek haliymiş.</p>

    <p>Annem yatak odasının kapısına bakıyor. Sonra ayakuçlarına basıp pencerenin önündeki divana geliyor. Örtüyü kaldırıyor: Biliyorum. Ben ilkokula giderken dikmişti bu koca güllü yastıkları.</p>

    <p>Gömleğimi çıkarıyor sakladığı yerden.</p>

    <p>Sarılıp kokluyor.</p>

    <p>İp gibi gözlerinden düşüyor serinlik.</p>

    <p>Ormanda olsa gece vakti susamış örümcekler koşar. İncecik ağızlarını dokundururlar. Sonra geldikleri gibi kaçarlar bu tuzlu sudan.</p>

    <p>Tuz yani sodyum gezegenin hamurunda var.</p>

    <p>Bunu da biliyorum.</p>

    <p>Bildiklerini kendime tekrar ettikçe hayret ediyorum. Artık olamamak ama bir izinle –şimdilik– kalmak burada, nasıl da ağır yük...</p>

    <h2>– beşerî coğrafya</h2>

    <p>Yorgancı Arif,</p>

    <p>Ali Öğretmen,</p>

    <p>Metin: benim yaşıtım,</p>

    <p>X,</p>

    <p>Y,</p>

    <p>ve Amir M.</p>

    <p>Hiçbirini tanımıyorum. O geceye kadar da görmemiştim. Hatta o gece de göremedim yüzlerini.</p>

    <p>Korkunca gözlerimi hızlı hızlı kırparım ben. Babam öğretmişti bunu.</p>

    <p>“Arı mı geldi, kırp gözlerini. Kaçar o. Kara Deveci çok mu havladı. Ekmek ver, sonra kulaklarından sev. Seversen hiçbir köpek ısırmaz seni. Önünden kaçarsan kovalar ama. Fenalığından değil, oyun sandığından. O zaman at kendini yere. Gelsin yanına. Koca burnuyla koklar seni. Kırp gözlerini hızlı hızlı. Gider o. Korktuğunu anlar. Daha çok üzmez seni.”</p>

    <p>Kara Deveci, yan komşunun kara küçük köpeği, benden önce öldü.</p>

    <p>Onu da görüyorum bazen. Sokağın karanlığında aniden burun buruna geliyoruz. Hızla kırpıyor gözlerini. Dönüp gidiyorum o zaman.</p>

    <p>Yorgancı Arif, Metin’e –benim yaşıtım– diyor ki: “Ne korkuyorsun lan? Kırıtık!”</p>

    <p>Ali Öğretmen giriyor araya. “Arkadaşlar birbirimize girersek bu iş üzerimize kalır ona göre. Avukatın ne dediğini unutmayın. Birbirimizi suçlamak yok. Panik yapmak yok. Savcı üstelerse teklemek, terlemek, şaşırmak yok. Biz sağlam durumdayız. Kırık dökük iki delil, bozuk bir görüntü var ortada.”</p>

    <p>Metin hızlı hızlı kırpıyor gözlerini.</p>

    <p>X, Y ve Amir M. çekirdek çitliyordu kırmızı bir dava dosyasının üzerine. Bunlara bakıp gülüyorlardı sonra.</p>

    <p>“Onların tuzu kuru,” dedi Metin.</p>

    <p>“Nasıl olsa beraat edecekler. Arada bize kaçmasın küçük bir kıymık...”</p>

    <h2>– kamu yönetimi ve fizik</h2>

    <div class="entry html5_section">
      <p>Ayaklanmaya karşı koyma ve karşı ayaklanma taktikleri, Sahra Elkitabı</p>
    </div>

    <h3>ders 23, s.4567, üniteye hazırlık okuması</h3>

    <p>“Kalabalığa karşı doğal yırtıcıların taktiklerinden ve beşerî tecrübelerin birikiminden faydalanmak zaruri bir ihtiyaçtır.</p>

    <p>Evvela şu bilinmelidir ki, kalabalık canlı bir organizmadır. Kendine mahsus kımıltıları, hareketleri ve fevri tavırlarıyla biriciktir. İhtiva ettiği sosyal sınıflar, statüler, cinsiyetler ve coğrafi tatlarla kalabalıklar birbirleriyle bir ve aynı olamazlar. Fakat şurası kesindir ki hepsi de gençtir. İsterse tamamı tekaüt ve yaşlılardan oluşsun, eğer meydana inmişler ve en az bir d(D)evlet engelini geçmişlerse artık o güruhun yaşı vasati yirmidir. Bu unutulmamalıdır. Coşku, bir olma, aynı/bir/içinde/erime ve başarma hazzı gençleştirir, şirretleştirir, müdanasız ve küstah bir hamur meydana getirir.</p>

    <p>Bu hamuru lezzetlendirebilirsiniz. (bkz. karşı boşalma taktikleri)</p>

    <p>Bu hamur sizce pişmeyi reddedebilir. İçine giremezsiniz. Ondan gibi olamayabilirsiniz. Çok bakirdir ve çok açıktır iç bakışları. İlk hamlede sizi hisseder ve tükürür. Ya da hazırlıksız yakalanmışsınızdır. Daire giderek büyümektedir. Kendince güzeldir, iç yakıcıdır. Kaç kişi varsa orada hepsi aynı anda âşık olmuş gibidir. En tehlikeli hal esneme gibidir. Aşk sirayet eder. Dağılmak ölümden beterdir. Dağılmadıkça tunçlaşır. Kendi güzelliğinin ve kıvrımlarının farkına varır: Ki en fenası bir kamu idaresi için.</p>

    <p>O zaman işte durun. Sessizce otların arasına gömülün. Kulaklarınızı indirin. Kuyruk apış aranızda olsun ki sinir ve heyecanla sallamasın ortada. Çeviği çekin. Atikleri gaz bulutunun arkasına saklayın.</p>

    <p><em>Karanlık yapın ayı</em></p>

    <p><em>Şehrin arka sokakları yeterli ama gücünüzün içinde ateşler yakın</em></p>

    <p>Kalabalıktan olmayan tek tekleri bir araya getirin: düşmanın düşmanı –küçük ve korku içinde olsunlar–</p>

    <p>Düşman kalabalık yorulmaya, eğlencenin tadıyla gevşemeye, acıkmaya, çiş için kaynamaya başladığında uçlarından hafifçe sökülmeye başlar: Mutlaka.</p>

    <p>İşte tam o anda güçlü yumruklarla kalabalığın eteklerine vuran çevik erler heyecan ve korkuyla geri çekilirken çekilmeyi bilmeyen, şaşırmış ve yorulmuş parçalarını arkada bırakacaktır. Öteki çevik erler onları ana gruptan sökerek kovalamalı, arka ve karanlık sokaklara sürmelidir. Önceden alevlenmiş kalabalığa düşman tek erlerin içine savrulmalı bu koparılanlar...”</p>

    <h3>ders 24, s. 5012, ahlaklı linç</h3>

    <p>Bundan şüphe etmeyiniz. (detay resimler ve taktikler için bkz. Cilt II)</p>

    <h2>– şen ahlak</h2>

    <div class="poem html5_section">
      <span>“Ölümün iyisi,</span> <span>Bir kere öldürür,</span> <span>Bin kere diriltir seni...”<a class="si-noteref epub-type_noteref" href="#f2" id="ref_f2">2</a></span>
    </div>

    <p>Babam: bütün babalar gibi çaresiz ve acıya batınca beceriksiz. “Bizim davamız Allah’a kaldı,” diyor.</p>

    <p>Babam: Bütün babalar gibi teslim oluyor.</p>

    <p>Annem saman kâğıtlara durmadan yazıyor. Doğduğum günden bu yana yaptıklarımı hatırlamak istiyormuş.</p>

    <p>“Yazdıkça hatırlar insan,” diyor babama.</p>

    <p>“Doğurduğum saatten o günün akşamına kadar her şeyi hatırlayacağım. Sonra bu kâğıtları oğlumu öldürdükleri sokağın ağaçlarına asacağım.”</p>

    <p>Annem bu ağırlıkla dönüşünü yavaşlatacağını düşünüyor. Gece daha uzun sürecek, güneş daha uzun doğacak. Zamanın eğilmesinden kurtulamayacak kimse. Herkes hak ettiğini ölmeden bulacak. Ağlayacak, çok ağlayacak âlem.</p>

    <p>Annem: Bütün anneler gibi bu dünyada adalet istiyor.</p>
  </div>

  <div class="si footnotes html5_section epub-type_footnotes">
    <div class="si-footnote html5_aside epub-type_footnote" id="f1">
      <a class="si-backref" href="#ref_f1">1.</a> <span class="si-footnote-text">John Berger, <em>Kral</em>, çev. Müge Gürsoy Sökmen.</span>
    </div>

    <div class="si-footnote html5_aside epub-type_footnote" id="f2">
      <a class="si-backref" href="#ref_f2">2.</a> <span class="si-footnote-text">Cahit Koytak, <em>Ölüme Çare ya da Şen Maneviyat</em>.</span>
    </div>
  </div>
</body>
</html>
