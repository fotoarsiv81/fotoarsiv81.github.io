<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>OLMAYINCA OLMUYOR</h1>

    <p>AK345 (Gizli Psikiyatri Departmanı) dışında kimse bilmiyor burada olduğumuzu. Anneme bir denizaltı görevine gittiğimi söyledim. Çantamı hazırladı. Gül reçeli, fındık içi ve pırasalı börek paketlerini ayrı ayrı düzenledi. Eliyle koydu. Tığ işi elbezlerini yerleştirdi sonra. “Dur,” diyemedim.</p>

    <p>“Ağırlık kısıtlaması yok, değil mi?”</p>

    <p>“Yok.”</p>

    <p>“Biraz daha börek koysam mı?”</p>

    <p>“Olur.”</p>

    <p>Birden gözlerimin içine baktı.</p>

    <p>“Bu söylediğin laboratuvar, neydi adı?”</p>

    <p>“Ağır Yüklü Parçacık Gemisi.”</p>

    <p>“Çok mu derinlerde?”</p>

    <p>“Eh, işte.”</p>

    <p>İki gözünden öptüm. Kapıya kadar gelmedi benimle. Mutfağına döndü. Elmalı kurabiye yapacakmış.</p>

    <p>O gece AK345’e gittim. Son kan testlerini de yaptılar. Anneme ne büyük yalan söylemek zorunda kalmıştım. Okyanusun dibine değil, Ay yörüngesindeki Parçacık Ofisi’ne gidiyordum. Mekik sadece benim için havalandı. Yolda bütün raporları okudum. Ofiste iki kişi olacaktık. Geçen yıldan beri orada yaşayan Dunya ve ben. Dunya, Fars Cumhuriyeti’nde doğmuş. Babası ünlü bir şair. Üçüncü ayaklanmaya katıldığı için iki defa öldürülmüş. Ama üzerindeki takip modülünü sökmeyi başarmış ve izini kaybettirmiş. Küçük kızı –annesine dair hiç tanımlama yok– Devlet Üretme Enstitüsü’ne vermişler. Üstün zekâlılar bölümünde eğitilmiş. Doktora tezine bayıldım: “Coulomb Kuvvetiyle Etkileşen Muonlar ve Pionlar Arasındaki Aşk Nefret İlişkisi.”</p>

    <p>Ofise bağlanmadan önce AK345’ten son mesaj geldi:</p>

    <blockquote>
      <p>(...) Yönerge tamamlanmadan dönmeniz mümkün olmayacak...</p>
    </blockquote>

    <p>Bağlantıyı kestiler.</p>

    <p>Dunya beni karşılamadı. Giriş koridorundaki ekrandan mesajını okudum.</p>

    <blockquote>
      <p>Odan 3. bölümde. Uzun bir uykuya ihtiyacım var. Hazır olduğumda seni ararım.</p>
    </blockquote>

    <p>Kendince dalga geçmiş benimle. Uykuya benim ihtiyacım olduğunu biliyor. Çünkü onlar uyumuyorlar. Dunya, bir Cenine Nano Müdahale (CNM) ürünü. Vücudunun %43’ü insan.</p>

    <p>Ne kadar zaman geçti, tam olarak bilmiyorum. Ama sanırım on iki defa sakal tıraşı oldum. Odamdaki mesaj panosunda gözüm. Sonunda kapım çalındı. Açtım, kimse yok. Yerde bir not duruyor:</p>

    <blockquote>
      <p>Yanında annenin börekleri var. Biliyorum. Umarım onlara dokunmamışsındır. Yoksa hiç şansın yok. Kapının önüne bırak hepsini!</p>
    </blockquote>

    <p>Sadece iki parçasını yemiştim. Kalanını ve gül reçelini söylediği gibi yere bıraktım.</p>

    <p>Bu işe neden evet demiştim sanki! Beş yıl sonra dünyadan kalkacak büyük göç gemisinde seçilmiş insanlar ve CNM’ler bir daha geri dönmemek üzere yola çıkacaklar. Yolculuğun sürmesi için gereken üreme süreçlerini izlemek ve verileri analiz etmek için seçildik. Daha doğrusu ikimiz de gönüllü olduk.</p>

    <p>Kapı yine tıkladı. Açtım. Boş reçel kavanozu duruyordu. İnsafsız kadın, bir damla bile bırakmamıştı!</p>

    <p>Artık ne kadar beklediğimi bilmiyorum. Çünkü tıraş olmayı da bırakmıştım. Sonunda dayanamadım ve onu bulmak için dışarı çıkmaya karar verdim. Yerde bir not duruyordu.</p>

    <blockquote>
      <p>Sana âşık olamayacağımı anladım. Oysa annen çok iyi bir kadın bence. Ama senden hoşlanmadım. Sakın beni bulmaya kalkma. Siyah kuşak sahibiyim.</p>
    </blockquote>

    <p>Geri döndüm.</p>

    <p>Ofisteki oksijenin bitmesini bekliyorum. Görevi tamamlayamadığımız için bizi almaya gelmeyecekler. Dunya da bunu biliyor. Son umudum fındık içlerinde ve annemin tığ işi elbezlerinde.</p>
  </div>
</body>
</html>
