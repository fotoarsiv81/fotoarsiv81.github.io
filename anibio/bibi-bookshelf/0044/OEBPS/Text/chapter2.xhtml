<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter" id="chapter2">
  <div class="container html5_section">
    <h2>5.</h2>

    <p>Kapı açıldı. İçeriye ışık düştü. Sesler ve kokular doldu.</p>

    <p>İki dünyayı ayıran kapı açıldı.</p>

    <p>İki adam girdi. Eşikte ayakkabılarına galoş geçirdiler. Kemerlerini çıkarıp yarıya kadar bileklerine doladılar.</p>

    <p>Çocuk onlara bakmadan duvara doğru döndü. Tırnaklarıyla duvardan kopardığı iri sünger parçalarını ağzına tıktı.</p>

    <p>“Sakın dilini ısırma! Sakın dilini yaralama!” dedi içinden.</p>

    <h2>4.</h2>

    <p>Kar yağıyordu.</p>

    <p>Kar binlerce yıldır siyah yağıyordu. O gün bembeyaz yağdı. Çok temizdi. Anne sütünden ziyade idi.</p>

    <p>Kar, o gün yerden gökyüzüne çıktı. Bir ses –ya da müşfik bir mıknatıs– çalıştı. Her şey sahibine döndü yüzünü: Taş gevşedi.</p>

    <p>Ring aracı dünyanın en büyük demir kapısının önünde durdu. Kapı açıldı.</p>

    <h2>3.</h2>

    <p>“Hoş geldin.”</p>

    <p>Çocuk karşısında, camın ardında duran adama bakıyordu.</p>

    <p>“Gel otur karşıma. Beni baro gönderdi.”</p>

    <p>Çocuk oturdu.</p>

    <p>“Öteki arkadaşların çıkmadı. Tek sen kabul etmişsin görüşmeyi.”</p>

    <p>Çocuk ellerine baktı. Sonra bileklerini ovdu yavaş yavaş. Omzunun üzerinden hafifçe arkaya göz attı.</p>

    <p>“Var mı diyeceğin bana? Size kötü muamele ediyorlar mı burada?”</p>

    <p>Çocuk birden ayağa kalktı. Üzerindeki gömleği bir hamlede yırttı. Askılı fanilasını ikiye ayırdı. Yaralı çıplaklığını gösterdi.</p>

    <p>“Bunlar,” dedi, “sigara yanıkları!”</p>

    <p>Sırtını döndü.</p>

    <p>“Kemerle de vuruyorlar bize!”</p>

    <p>Odada duran iki gardiyan koşarak çocuğu çektiler. Avukatın görüş penceresi karardı. Ses kesildi. Odanın ışığı kapandı sertçe.</p>

    <h2>2.</h2>

    <p>“Gel yavrum, otur şöyle karşıma.”</p>

    <p>Müdür, koyu kırmızı masasının ardında oturmuş sigara içiyordu.</p>

    <p>Kapıda duran çocuk iki gardiyanın arasında içeriye girdi.</p>

    <p>“Gel, gel çekinme.”</p>

    <p>Göz göze geldiler. Müdür sigarasını söndürdü. Kül tablasını masanın üst çekmecesine koydu. İtti.</p>

    <p>“E, otursana.”</p>

    <p>Çocuk oturdu.</p>

    <p>Odacı girdi içeriye. Tepsisinde iki çay vardı. Birini saygıyla masaya bıraktı. Müdür gözucuyla çocuğu işaret etti. İkinci çay onun önündeki cam sehpaya kondu.</p>

    <p>“Şimdi ben çok bozuğum bu olanlara. Arkadaşların içinde fevri davrananlar çıkmış. Seni ve üç beş arkadaşını hırpalamışlar biraz. Tabii haberim olunca çok kızdım. Bir nevi buranın babası ben sayılırım. Kızılacaksa da sevilecekse de ben yaparım. O arkadaşlar hakkında yapılacak şeyi biliyorum ben...”</p>

    <p>Çayından yudumlar aldı.</p>

    <p>Çocuk elini sürmemişti.</p>

    <p>“Neyse, bu ayrı bir şey. Şimdi siz görüşe çıkmayınca aileleriniz endişelenmiş. Avukat yollamışlar. Arkadaşlarınla tek tek konuştum ben, hiçbiri şikâyetçi değil, avukatı da görmek istemiyorlar. Ama kimse çıkmazsa bu defa da yanlış anlaşılacak. Sen içlerinde en büyüksün. On altı yaşına girdin. En akıllı olansın.”</p>

    <p>Çayı bitti. Kaşığı çıkardı. Silkeledi. Sonra bardağın ağzına yatay biçimde koydu.</p>

    <p>“Dedim ya, iyi kötü bir aileyiz biz. Burada olan burada kalsın. İyiliği de fenalığı da görürüm ben... Hem burada olanı başkası duysa ne faydası olur. Şimdi sen kendini tutamadın –olmaz ya– avukata bir şeyler, dedin diyelim; e ne olacak? Daha yukarıdan emir gelecek, sevkin çıkacak. Peki nereye gideceksin? Başka bir eve. Orada da bir baba olacak, abilerin olacak, sünger odalar olacak. Ne gerek var değil mi?”</p>

    <p>Odacı geldi.</p>

    <p>Boş ve dolu çay bardağını aldı, tepsiye koydu.</p>

    <p>Çocuk başını kaldırdı, “<em>Berf dest pê kir?</em>” dedi.</p>

    <p>Müdür çekmeceyi açtı. Sigarasını ve kül tablasını çıkardı.</p>

    <p>Başıyla işaret etti.</p>

    <p>İki gardiyan çocuğu çıkardı.</p>

    <h2>1.</h2>

    <p>Kapı açıldı. İçeriye ışık düştü. Sesler ve kokular doldu.</p>

    <p>İki dünyayı ayıran kapı açıldı.</p>

    <p>İki adam girdi.</p>

    <p>Köşede bir çocuk başını süngerli duvara dayamış, dizlerinin üzerinde duruyordu.</p>

    <p>Adamlardan biri seslendi.</p>

    <p>“Yaklaş.”</p>

    <p>Çocuk zorlukla davrandı. Dizlerinin üzerinde yükseldi. Omuzlarını duvara dayaya dayaya ayağa kalktı. Kapıya yürüdü.</p>

    <p>“Dön.”</p>

    <p>Döndü.</p>

    <p>Arkadan ters kelepçelenmiş ellerini açtılar.</p>

    <p>Ortada çocuk, koridorda yürümeye başladılar.</p>

    <p>Çocuk adamlardan birine doğru baktı, “<em>Berf dest pê kir?</em>” dedi.</p>

    <p>Adam da ona baktı ama yanıt vermedi.</p>

    <p>“Ne diyor?” dedi öteki.</p>

    <p>“Kar başladı mı, diye soruyor.”</p>

    <p>Yürüdüler. Koridorun sonunda kayboldular.</p>

    <div class="epigraph html5_section epub-type_epigraph">
      <span>–çocuklara kıyıyorlar. hâlâ–</span>
    </div>

    <h1>SÜNGERLİ ODALARDA</h1>
  </div>
</body>
</html>
