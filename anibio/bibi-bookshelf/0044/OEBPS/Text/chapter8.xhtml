<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>SALINGER YAZITLARI</h1>

    <p>Okunabilen bölümlerini elden geçirip günümüz diline çevirdi Ruhi Bey.</p>

    <p>Taşın kuzey yüzüne yazılanlardı:</p>

    <blockquote>
      <h1>I.</h1>

      <p>Biz onlara dedik ki, elbette sizin bilmediğiniz öyküleri biz biliriz. Seni yazdıkların için küçümseyenler bilmiyorlar mı, onların akıllarını açıp yazdıklarını biz koyduk. Zenginlik istediler, verdik. Pahalı kumaşlar ve kervanlar dilediler; bir sabah kapılarının önüne koyduk. Ama yine de senin öykülerine güldüler. İçine yeis dolmasına izin verme. Sabretmekten vazgeçersen onlardan ne farkın kalır. Hem senin neyi becereceğini de biz bilirdik. Onun için çabalasan da, vazgeçsen de fark etmez. Ama vazgeçmemende büyük mükâfatlar olabilir. Olmayabilir de.</p>

      <h1>II.</h1>

      <p>Demirden atların dinlendiği bir ocak kurdular. Su getirdiler, kara taşlar çıkardılar yerin altından. Atlar için uzun ve dar yollar yaptılar. Biz onlara görünmeyin, dedik. Size verilen sırları yazın ama ahali sizi görmesin, bilmesin, dedik. Kuşkusuz bu dediğimizde sizin bilmediğiniz, bizim bildiğimiz kadim sırlar vardı. Taşkınlık çok arttı. Bunun üzerine bir öykü bilen yolladık onlara. Bir ekmek içini açıp ekmeği hamur yapana kadar ısladı ve sıktı avucunda. Sonra o hamurla temiz bir mermerin üzerine yazdı. Kısa kısa yazdı. Ama okuyanların içinde ocaklar yakacak kadar güzeldi hepsi. Bunu bildikleri halde, o bilene çok güldüler. Eğlendiler onunla. Gece yatacak yer vermediler. Olsun, dedi. Ben de bir eşikte yatarım. Ama bütün eşiklerden kovaladılar onu. Kendi küçük çocuklarını memur ettiler. Onlar da uykusuz kaldılar ama ellerine, ucu ince değnekler aldılar. Bileni gördükleri yerde dürttüler. Çocuklar da uykusuz kaldılar ama onu uyutmadılar. Olsun, dedi. Bir lokma bana yeter. Parmaklarım yine işler hamuru, dedi. Ama fırınlardan onu yüz geri ettiler. Kızıl ekmekler pişerken ve dahi köpekleri, kedileri hatta sahipsiz güvercinleri doyurdukları halde ona bir kırıntı vermediler. Yeniden eşiklere gitti ama kapılar açılmadı. Başkası olsaydı, içinizden biri olsaydı mesela bize isyan ederdi. Ama o gidip kutsal koyunu boğazladı. Bundan korkmadı. O sadece bizden korkar. Onun kuyruğunu yüzüp helva pişirdi. Helvayı yedi. Kudret kazandı. Kutsal koyunu atların ayaklarıyla dört parçaya ayırdılar. Neden dört parça, diye sorma. Bir hikmeti yok bunun. Bir öykü yazanı daha öldürdünüz. Bu size bir şey vermedi. Ama işte yaptık daha yoksul da olmadık, dedi bazıları. Aç yine aç, kervan sahibi yine gübreli, Emin yine devletin başında işte, dediler. Evet, siz öykü bileni öldürdünüz diye daha kötü mü olacak kaderiniz? Böyle mi sandınız? Korkmayın. Bu olabilir de, olmayabilir de.</p>

      <h1>III.</h1>

      <p>Sonra çok kuraklık oldu. Sonra üç on yıl sel altında kaldınız. Hemen sonra kuraklık geldi yine. Buna çok şaşırdınız. Yeni bir öykü bilen için duaya çıktınız. Hemen yollayabilirdik. Ama bekledik. İçinizdeki korku nereye kadar yükselecek diye bekledik. Sonra bahar geldi. Ağaçlar açınca bir öykü bilen daha yolladık size. Emir ona dedi ki, sen neden geldin. O, dedi, beni bütün öyküleri bilen yolladı size. Emir, dedi, biz hava kötüyken çağırdık seni. O zaman gelmedin. Siz çağırınca değil, bana git denilince giderim. Emir güldü. O zaman git hadi. Bilen de güldü. Sizi dinlemekle mükellef değilim ben. O zaman toplanıp bileni değneklerle dövdüler. Bir iri değnek sırtına değil kafasına indi. Kan aktı iki kaşının arasından. Burnundan damla damla yere düştü. Bilen kana parmağını batırdı. Yere yazdı: Bu öykü kıyamete kadar silinmeyecek. Zulüm kimsenin yanına kalmaz. Kadınlar ve çocuklar geldiler, güldüler. Kadınlardan birisi ki en edepsiziydi gözümüzde, eteğini çıkardı. Yazıyı onunla sildi. Kuşkusuz bilenin, silinmez, dediği yazı siliniverdi. Bilen yine de sabretti. Her gece gelip aynı yere mürekkeple aynı yazıyı yazdı. Evet, her gece yağmur yağacaktı. Yağdı da. Yazı sabaha silindi. Bilene çok güldüler bunun üzerine. Gece yağan yağmurlar bereket getirdi. Ot çıktı. Ayva büyüdü. Çok bal oldu. İnekler doğurdu. Taylar hızla büyüdü. Çiftleştiler. Zenginlerin karnı doydu. Yoksullar bile nasiplendi. Öykü bilen bunda da benim bilmediğim bir hikmet vardır, dedi. Bu kadar bolluğun olduğu bir kapıya gitti. Ona güldüler. Bir ekmek kabuğu verdiler. Bizim sana değil senin bize ihtiyacın var, baksana, dediler. Baktı. Gördü. Gitti. Bu kavme hiç fenalık da gelmedi bir daha üstelik.</p>

      <h1>IV.</h1>

      <p>Biz kendimizden mi tereddüt edeceğiz. Etmedik elbette. Ama yeni bir öykü bilen gönüllü olmadı. Biz de birine işaret ettik. Sen gideceksin, dedik. Gitti. Ama yolda kendini bir iğde ağacına astı. Biz bunu biliyorduk. Yedek etlerimiz, çamurumuz ve kan pıhtımız vardı.</p>
    </blockquote>

    <p>Taşın batı yüzüne yazılanlardır:</p>

    <blockquote>
      <h1>I.</h1>

      <p>O iğdeyi bir yalınla yaktık biz.</p>

      <p>Öykü bilen, koyunların arasına saklanıp yardan atladı. Ona yanılan koyunlar da peşinden gitti. Çoğu telef oldu. Kartallar bayram etti leş için.</p>

      <h1>II.</h1>

      <p>O uçurumu depremlerle doldurduk. Bunu yapamaz mıyız sandınız? Her şeye gücümüz yeter bizim. Yeni bir öykü bilene de yetti. Onu topal yaptık ve çolak. Dedi ki bana, daha çok mu gülmelerini istiyorsun. Dedik ki, biz istemezsek kimse sana gülemez. Bize güven ve işini yap sen. Yeni Emir’in gebe olan beşinci karısı öykü bilene gülmekten çatladı. Çocuk da telef oldu. Emir çok üzüldü. Öykü bileni çarmıha germek istedi. Ama onun bir ayağı, bir kolu yoktu. Bizim gücümüz onu da şaşırttı. Ama öykü bileni dilimletti ve her diliminin şehrin bir köşesinde kuru et yapılmasını emretti.</p>

      <p>Sanıyorsunuz ki yeni öykü bilen yollayamayız. Yanılmak size özgüdür elbette.</p>

      <h1>III.</h1>

      <p>Biz bu işten vazgeçmedik. Ama gördük ki siz öykü bilenleri sevmeyeceksiniz. Biz bunu biliyorduk. Yine de sizi denedik.</p>

      <h1>IV.</h1>

      <p>Biz bazen düşünüyoruz ama hemen vazgeçiyoruz şimdi.</p>

      <p>Bunda da bir hikmet vardır. Ya da yoktur. Siz bilemezsiniz. Biz biliriz. Ya da bilmeyiz. Bu sizin anlayacağınız iş değildir. Bunu unutmayın!</p>
    </blockquote>

    <p>Ruhi Bey öteki yüzleri de okudu. Ama çevirmedi. Yazıtları başka okuyan da yoktu. Çevirdiklerini de kimse okumadı zaten. Kuşkusuz Ruhi Bey de bir öykü bilendi. Ya da değildi.</p>
  </div>
</body>
</html>
