<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>BEN NASIL GELDİM ŞU DÜNYAYA?</h1>

    <p>Yokuşun başında durdu herkes. İki tekir kedi ve esintide yuvarlanan gazete parçası. Anneler durdu. Baba bıyıklı bir amca yavaşladı. Son iki adımını attı. Serçeler dala kondu. Kırlangıç yuvasındaki yavru sustu. Çekirge vardı yola bakan apartmanın bahçesinde. Sıçramaktan vazgeçti. İnlemedi bile hatta yeniden. Uğurböceklerinin kaynadığı şeftalinin bedenindeki titreme geçti. Karıncalar da antenlerini kaldırdılar. Havayı aldılar içlerine sessizce.</p>

    <p>İşte herkes bir hizaya geldi: Aliye yürüdü sokakta.</p>

    <p>“Aliye yürüdü sokakta.”</p>

    <p>Saçlarını omzuna bırakmış, çiçekli eteği dizlerinde. Beyaz, hafif topuklu, tokası goncadan ayakkabıları var.</p>

    <p>Aliye annem olacak sonra. Daha birkaç yıl var. Ama şimdiden geçiyor fırının önünden. İçeriden ekmek ve hamur kokuları geliyor. Beyaz esintili. Usulca bakıyor pencerenin ardındaki ateşe ve terli karartılara.</p>

    <p>“Aliye yine geçiyor...”</p>

    <p>Babaannem –fırının üzerinde oturuyorlar o zaman da– balkondan sızlanıyor: “Bu kız dolanıyor böyle bizim kapımızda ya, hayra değil...”</p>

    <p>Ali Kemal –babam değil henüz– zahire ticaretini büyütünce fırın da açmış o günlerde. Askerliği rüşvetle hallettikten sonra sıra evlenmeye gelmiş.</p>

    <p>“Yalnız uyumak tacire yakışmaz,” diye mırıldanıyordu.</p>

    <p>Babaannem alarm zillerini derhal duydu. Ön alması gerektiğini anladı. Fırında çalışan Kör Ali’yi arka bahçeye çağırdı bir sabah. Dedemin hac yolunda aldığı inci kolyeyi Ali’nin avucuna bıraktı. Kulağına eğildi. Uzun uzun anlattı. Kör Ali, sağlam gözünü eliyle kapatıp alnı yerde hiç konuşmadan dinledi. Sonunda iki avucunu dizlerine vurup, “Hop!” diyerek kalktı.</p>

    <p>Babaannem, “Ha, maşallah,” diye mırıldandı ardından. “Kardaşlarını da almayı unutma yanına!”</p>

    <p>Akşama babam meyhanede çok içti. Sonradan bunun lafını pek etmişler. Güya mahsus oyalanmış. Her zaman iki kadeh atıp evin yolunu tutan adam, o gece masa donatmış. Yan masalara dadanmış. Dümbelekçi Safiye’yi çağırtıp sarı liraları dökmüş önüne.</p>

    <p>Sabaha karşı fırının üzerindeki evlerine çıktıklarında anasının başsız ölüsünü bulmuş Ali Kemal.</p>

    <p>Polis kasabayı ayağa kaldırmış günlerce. Hacı’dan gelen inci kolye aranmış ipsizlerin evinde, bağında.</p>

    <p>“Anamın katline sebep oldu,” diye dövünmüş Ali Kemal. “Böyle insafsız hırsızlık olur mu a komşular!”</p>

    <p>Bir yıl sonra Ali Kemal –babam– ve Aliye –has anam– evlenmişler. Çok mutlu olmuşlar. Babam İzmir’e de bir dükkân açmış. “Harp zamanı aş zamanıdır,” diye buğday ithalatı işine girmiş. Kasabadaki işleri Kör Ali –has babam– devralmış. Ayda bir gelen Ali Kemal’e hesapları eksiksiz vermiş ve helal dairesinde yaşamış.</p>

    <p>Bir yaz sabahı doğduğumda Ali Kemal o kadar sevinmiş ki, meyhanede aynı annesinin öldüğü geceki gibi durmadan ağlamış. Sonrasında anlatılanlar tevatür de olabilir ama namlusu dizine kadar varan revolverini çekip eve koşarak varmış. Kör Ali, “Paşam, olanı değiştirebilir misin?” deyince susmuş. Oracıkta sızıp kalmış.</p>

    <p>Benim çok mutlu bir hayatım oldu. Ali Kemal –babam– İzmir’deydi çoğu zaman. Aliye –tek anam– şarkı söylerdi yola bakan balkonumuzda. Kör Ali –has babam– has undan esaslı ekmekler yapardı bize.</p>

    <p>“Paşa oğlu, sırtın rahatsa eşme eşeleme, deşme deşeleme,” derdi bana. Neden bilmiyorum.</p>
  </div>
</body>
</html>
