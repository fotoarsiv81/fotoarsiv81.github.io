<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>BU SENE HER ŞEY İYİ OLACAK</h1>

    <h2>1.</h2>

    <p>Annemin adı Habibe.</p>

    <p>“Ben hiç yorulmuyorum. Sen merak etme beni,” diyor.</p>

    <p>Şerefnur teyzelerde mukabele varmış.</p>

    <p>“Çorbayı ısıt. Kapama var, salata tezgâhta. Abini boş bırakma ama. Sen sofraya oturmazsan o da yemiyor, biliyorsun.”</p>

    <p>Şıpıdık terliklerini giydi. Portmantonun aynasında üstüne başına baktı şöyle. Kitabını koynuna aldı.</p>

    <p>“Ben size bakmaktan yorulmam. Her şey iyi olsun yeter ki...”</p>

    <p>Annem merdivenlerden inerken, dış kapının mandalını düşürürken, kollarını aşağıya doğru bırakmış hanımelini şöyle alıp yukarıya kaldırırken bunu düşündüm: Her şey iyi olsun yeter ki...</p>

    <p>Şerefnur Teyze, fıstıklı şerbet de yapmış mıdır acaba?</p>

    <h2>2.</h2>

    <p>Abimin adı Kadir.</p>

    <p>Babam o zamanlar Libya’da dozerciymiş. Şehre inip telefonla yazdırmış şirkete. Ankara’dan da anneme telgraf çekmişler: “Oğlan olursa Ateş...”</p>

    <p>Benim adım Ateş.</p>

    <h2>3.</h2>

    <p>Babamın adı Haydar.</p>

    <p>Abim askerdeydi o zamanlar.</p>

    <p>“Raporu sana verelim,” dedi hükümet tabibi. “Evin en büyüğü sen misin?”</p>

    <p>“Yok, abim var ama o gelemedi.”</p>

    <p>“Olsun. Sana verelim. Bunu belediyeye götüreceksin. Defin raporu bu. Bu olmadan gömmezler.”</p>

    <p>Sarı bir zarfa koydu. Üzerine mavi tükenmezle yazdı: Haydar Atlığ.</p>

    <h2>4.</h2>

    <p>Annemin adı Habibe.</p>

    <p>Babam, rahmetli, Haydar.</p>

    <p>Abim, Kadir.</p>

    <p>Abim, belki yüzüncü kez aynı soruyu sordu yine.</p>

    <p>“Benden bahsetti mi?”</p>

    <p>“Çok ani oldu abi. Kahvede yığılmış kalmış. Hastaneden aradılar. Koştum...”</p>

    <p>“Kahvedekilere bahsetmiş mi benden?”</p>

    <p>“Bilmiyorum.”</p>

    <p>“Şimdi sorsak hatırlarlar mı?”</p>

    <p>“Geçmiş gün. Unutmuşlardır.”</p>

    <p>Başını eğip çorbasına devam etti.</p>

    <p>İlaçlarını getirdim.</p>

    <p>“Bugün hastane günün. Dolmuşa benimle mi çıkarsın yoksa seni gelip alayım mı?”</p>

    <p>“Gelirim.”</p>

    <p>Öğlene kadar Buca-Bornova yapıyoruz. Abim muavin koltuğunda. Para alıyor, para üstü veriyor. Bozuklukları düzeltiyor.</p>

    <p>Bir ara küçük bir çocuk biniverdi.</p>

    <p>“İn lan aşağıya!”</p>

    <p>Yüzüne bakıyorum. Kızdım sanıyor.</p>

    <p>“Bu veledi bildin değil mi? Sürekli evden kaçıyor.”</p>

    <p>Gülümsüyorum. Çocuk her gün dolmuşla, olmadı yürüyerek cezaevine geliyor. Kapı, olmadı dikenli telleri geçmeye çalışıyor. Babasıyla kalacakmış damda. Anasını sevmiyormuş.</p>

    <p>Öğleden sonra doktorun kapısındayız.</p>

    <p>Girdi.</p>

    <p>Annemi cepten arıyorum. Açmıyor. Mutfakta kızartma yapıyor herhalde.</p>

    <p>Abim çıkarken, “Doktor seni görmek istiyor,” diyor.</p>

    <p>Doktor camı açmış, sigara yakmış. Beni görünce öksürüyor.</p>

    <p>“İlaçlarını düzenli alıyor değil mi? Bu çok önemli.”</p>

    <p>“Evet. Her gün veriyorum.”</p>

    <p>“Vermek yetmez. Yuttuğundan emin oluyor musunuz?”</p>

    <p>“Yani su da içiyor üstüne ama...”</p>

    <p>“Ağzına bakıp kontrol etmeniz lazım.”</p>

    <p>Ağır bir laf boğazımdan dilime kadar varıyor ama tutuyorum kendimi.</p>

    <h2>5.</h2>

    <p>Adı Nezih.</p>

    <p>Her ay, hastaneden sonra ona gitmek istiyor abim. Hiç içimden gelmiyor ama mecburen dolmuşu oraya sürüyorum. Susuzdede’ye çıkıyoruz. İki bira alıyorum onlara, biraz da tuzlu çiğdem. Denize bakıp sigara içiyorlar.</p>

    <p>“Uyuyor musun?”</p>

    <p>“Yok. Biraz gözümü dinlendireyim, dedim.”</p>

    <p>“Uyuma.”</p>

    <p>“Uyumuyorum, dedim ya.”</p>

    <p>“Gözlerini kapadın ama.”</p>

    <p>“Evet.”</p>

    <p>“Ne görüyorsun?”</p>

    <p>“Nasıl, ne görüyorum?”</p>

    <p>“Gözlerini kapadığında.”</p>

    <p>“Unuttum şimdi. Bir daha kapayayım mı?”</p>

    <p>“Olur.”</p>

    <p>...</p>

    <p>“Ne gördün?”</p>

    <p>“Deniz gibi bir şey işte.”</p>

    <p>“Hıı, tamam.”</p>

    <p>Adı Nezih.</p>

    <p>Abimin asker arkadaşı.</p>

    <p>Mevzilerine roket atmışlar. Abim her ay hastaneye gitmek zorunda. Nezih’in kafasının yarısında metal var, ayakları da tutmuyor. Abim taşıyor onu evinden. Her ay.</p>

    <h2>6.</h2>

    <p>Annemin adı Habibe.</p>

    <p>Neredeyse hiçbir şey onu yıldırmıyor.</p>

    <p>“Yeter ki her şey iyi olsun,” deyip kızartma yapıyor, sofrayı hazırlıyor, babamın duvardaki fotoğrafını düzeltiyor, mahallede bana uygun kızları aklından geçirip duruyor.</p>

    <p>Abim salataya uzanırken aniden durdu.</p>

    <p>“Anne,” dedi. “Biz Nezih’le karar verdik, bu sene ölmüyoruz.”</p>

    <p>Annem bana bakıyor bir an.</p>

    <p>“Tabii oğlum,” diyor sonra. “Ölecek ne var. Gençsiniz daha.”</p>

    <p>Abim neşeyle kalkıyor. Annemi iki yanağından öpüyor. Enseme bir şaplak atıyor.</p>

    <p>“Hadi iyisin yine. Muavinsiz kalmayacaksın.”</p>

    <p>Gülerek odasına geçiyor.</p>

    <p>Benim adım Ateş.</p>

    <p>Annemle ortadaki kızartmaya bakıyoruz.</p>

    <p>“Ateş, bitiriver oğlum. Sarımsaklı bu. Dolaba da girmez şimdi.”</p>
  </div>
</body>
</html>
