<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>“GEVREK DEĞİL DE<br />
    BOYOZ GÜZELMİŞ...”</h1>

    <p>Kıymetli okuyucularımız, bugün büyük yazar John Fante’yle beraberiz. Kumru Kâmil ve bendeniz Fante’yi İzmir’de ağırladık ve oğlu Dan Fante’nin Türkçede çıkan yeni kitabı üzerine biraz sohbet ettik.</p>

    <p>Sert görünüyordu. Arabadan iner inmez elimi uzattım.</p>

    <p>“Sen miydin beni çağıran?” dedi.</p>

    <p>Aha şimdi yandım, diye geçirdim içimden.</p>

    <p>“Abi kusura bakma, biraz ani oldu ama...”</p>

    <p>Sigara istedi parmaklarıyla. Kâmil gömlek cebinden Fuar sigarası çıkardı. Ne antika çocuk bu. Nereden bulur bu olmazları anlamam.</p>

    <p>“Beni buranın en iyi balık tutulan yerine götürün,” dedi.</p>

    <p>“Tamam abi,” dedim.</p>

    <p>Fante için balık önemli. Balık fabrikasında çalışmış gençliğinde.</p>

    <p>Bir sandal çevirdik. Pasaport’taki mendireğe gittik. Oltacılar yan yana dizilmişler. Bize şöyle bir baktılar, sonra denize döndüler yine.</p>

    <p>Derince çektik içimize iyot kokusunu. Ayaklarımızı sarkıttık. Güneş karşıdan bıraktı kendini körfeze.</p>

    <p>Dan Fante’nin kitabını çıkardım: <em>Bir Taksicinin Los Angeles Hikâyeleri</em>.</p>

    <p>“Abi,” dedim. “Bukowski sizin için benim tanrım, demiş. Oğlunuzun ilk satırlarından itibaren baba kokusu aldım ben. Bu bir yazar için iyi bir şey mi sizce?”</p>

    <p>Denize tükürdü. Tükürdüğü yere baktık hep beraber.</p>

    <p>“Tam şurada işte,” dedi. “Kefal mi bu?”</p>

    <p>Kumru Kâmil kalktı, öteki balıkçılara sormaya gitti. Yaşlı amca kalktı geldi yanımıza. Dikkatlice baktı.</p>

    <p>“Kola şişesi,” dedi. Gitti.</p>

    <p>Fante’yi bir gülme aldı. Yeni sigara istedi.</p>

    <p>“Bu baba oğul didişmesine inanmıyorum ben. Baba oğul düşmanlığını da saçma buluyorum. Bence oğullar, babaları tamamlar. Ama babalarının değil, kendi istedikleri şekilde olur bu. Dan, Amerika’nın bağırsaklarını öğrendi önce. Sonra iyi yazdı kerata.”</p>

    <p>“Peki,” dedim. “Amerikan hikâyeciliğinin o derine inmiyormuş gibi görünen ama asfaltın tam altında atan kalbine yaklaşıyor mu Dan?”</p>

    <p>“Bu bence yanlış bir tanımlama. Bizim hikâyemiz hızla söylenen bir şarkı gibidir. En açık hikâyeyi bile yavaş okumak gerekiyor. Şarkının devrini düşürmeyin. Bunu demiyorum. Zamanı ağırlaştırın okurken. Televizyonu kapatın ve etrafınızdaki insanları uzaklaştırın.”</p>

    <p>“Ama bu Dan Fante için çok geçerli değil sanki. Mesela ilk öykü...”</p>

    <p>Sözümü kesti.</p>

    <p>“Oğlum, sen Dan’ın öykülerini konuşmak için beni neden çağırdın buraya?”</p>

    <p>“Abi, yaşayan bir yazarı Amerika’dan buraya kadar getirecek paramız yok!”</p>

    <p>“Yani beleşim diye mi buradayım ben!”</p>

    <p>“Yok, estağfurullah abi. Senin yerin ayrı zaten kalbimizde.”</p>

    <p>“Hadi be,” dedi elini sallayarak.</p>

    <p>“Dan’la şöyle bir akrabalık kurdum ben,” dedim. “Öykünün sonunda iyi bir şeyler olmasını seviyor. İlk öyküyü ben de öyle bitirirdim mesela.”</p>

    <p>“Çok riskli solcu hastalığı. İnsanlara iyi şeyler olacak hissi vermek istiyorsunuz. Hayatta biraz da korktuğunuz için bu böyle olsun istiyorsunuz. Eğer öykünün evrenine uyuyorsa mesele yok. Ama zorlamaya gelmez bu işler. Acı, hazırlıklı ev sahiplerinde daha çok eğlenir. Söyleyeyim ben size.”</p>

    <p>Kâmil, “Ben acıktım,” diye tutturdu.</p>

    <p>Ağzını burnunu kırasım var bu çocuğun.</p>

    <p>Kalktık, Kemeraltı’na gittik. Davar’ın yerine. Nohutlu kuzu işkembesi söyledik üç tane.</p>

    <p>“E, meyhaneye ne vakit gidiyoruz?” dedi John.</p>

    <p>Akşama Kumru Kâmil’le Akif Baba’nın Yeri’ne gittiler. Ben de oturdum yazının başına.</p>

    <p>“Öykücü olduysan bitmişsin oğlum sen,” lafını ses kaydından silmeye uğraştım. Bir türlü çalışmadı alet.</p>
  </div>
</body>
</html>
