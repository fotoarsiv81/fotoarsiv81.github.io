<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Yüklük</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>HER ŞEYİN TEORİSİ</h1>

    <h2>I. Evre: Big Bang</h2>

    <p>Şimdi dostlar, evrenin bir merkezi yoktur. Çünkü evrenin kenarı yoktur. Sonsuzluk böyledir. Biraz karışık ama hafifmeşrep de.</p>

    <p>Ama memleket idaresi her zaman basit ve köşeleri belliydi. Bir merkezimiz ve başkanımız vardı: Allah’a şükür. Elbette kenarlar da mevcuttu.</p>

    <p>Oysa Hotamış kenardı mesela. Hatta zamanın başladığı andan itibaren kenardı. Evet, limanı vardı. Zamanında mühim miktarda dış ticaret yapılıyordu. Meyankökü, şap ve ham krom gidiyor, salamura balık ve gazyağı geliyordu.</p>

    <p>Üzerinde tabelası olmasa da genelevi vardı hatta. Salhane semtinde.</p>

    <p>Fakat yine de serpilip büyümedi Hotamış. Uzayda zaman varsa bizim memlekette kader vardı sonuçta. Ondan öte olmuyordu hiçbir şey.</p>

    <p>Fakat büyük darbe yangınla geldi galiba. Limanda bir zift teknesi alev aldı. Öteki gemilere sıçradı. Halat çözüp kaçmaya çalışan büyükbaş hayvan dolu bir şilep mendireğe bindirdi, yan yatıp feneri ezdi. Tam 65 yıldır feneri yakan, aynaların sinek pisliklerini gri mendiliyle temizleyen yaşlı hizmetli ânında öldü.</p>

    <p>Fakat gemi tamamen alabora olmadan ambar kapaklarını açtı usta gemiciler. Sığırların çoğu yüzerek yangından ve öteki felaketlerden kurtularak karaya çıktılar. Bir süre şaşkın şaşkın bakındılar. Söndüren gemisi ve liman itfaiyecileri koşuşturup duruyordu ortalıkta. Belediye meclisi üyeleri ve ticaret odası yönetim kurulu azaları da gelmişti. Liman müdürü ağlıyordu: “Emekliliğime kalmıştı on aydan az!”</p>

    <p>Üç gün tüttü ortalık.</p>

    <p>İktidar ve muhalefet partilerinin ilçe teşkilatları ortak toplantılar yaptılar. Merkeze heyet gönderilmesinde uzlaştılar. Hatta ziyaret öncesi tafsilatlı bir sunum dosyası hazırlandı, ilçenin internet kafesinde sıkıştırıldı ve postalandı imar ve düzenli büyüme bakanlığına.</p>

    <p>Bu arada sığır sürüsü epey bir dolaştı ortalıkta. Gebe düveler belediye parkını seçtiler. Erkekler hal binasının arkasındaki çöplüğü sevdiler. Fakat içlerindeki en yaşlı kısır dişi –ona Jar, diyorlardı– hep huzursuzdu.</p>

    <p>“Buradan hızla uzaklaşmalıyız,” diyordu. Gözü ilçenin arkasındaki kayın ağaçlarıyla dolu tepelerdeydi.</p>

    <p>Nihayet kasaplar odası başkanı kendine geldi. Dükkânında beyaz mermerden büyük tezgâhın üzerinde sucuk dolduruyordu ki aniden durdu ve camın ötesinde, yoldan gülümseyerek geçen iki başıboş sığıra baktı.</p>

    <p>“Bunlar sahipsiz yahu!”</p>

    <p>Hemen oda genel sekreterini aradı. Olağanüstü toplantı istedi. O gün hararetli tartışmalar oldu. Genel sekreteri dışarıya yolladılar. Sığırları hızla saydı. Tek tek işaretledi ipad’ine. Excel dosyası açtı. Tahminî ağırlıklarını ve tahminî yaşlarını yazdı. Topladı, çarptı. Karkas hesaplarını yaptı. Kelle, paça, işkembe ve deriler için ayrı sayfalar açtı. Ayrı bir sayfada yine tahminî kilogram hesabından şu maddeleri cari piyasa değerleri parantez içi olmak üzere sıraladı:</p>

    <div class="img-container html5_figure">
      <img alt="resim 01" src="../Images/image01.png" />

      <div class="figtext html5_figcaption">
        <table>
          <tr>
            <td>1. Gerdan</td>

            <td>8.Kontrnua</td>
          </tr>

          <tr>
            <td>2. Antrikot</td>

            <td>9. Bodigo</td>
          </tr>

          <tr>
            <td>3. Kontrfile</td>

            <td>10. Yumurta</td>
          </tr>

          <tr>
            <td>4. Sokum</td>

            <td>11. Pençeta</td>
          </tr>

          <tr>
            <td>5. Bonfile</td>

            <td>12. Döş</td>
          </tr>

          <tr>
            <td>6. Tranç</td>

            <td>13. Kürek</td>
          </tr>

          <tr>
            <td>7. Nuar</td>

            <td>14. Bodigo</td>
          </tr>
        </table>
      </div>
    </div>

    <p>Bütün bunları havuz başı kahvesinde limonatasını yudumlayarak ve içine sine sine yaptı. Hesapların üzerinden yeniden geçti ve başkana e-posta attı.</p>

    <p>Arkasına yaslandı şöyle. “İyi para var bu işte,” dedi.</p>

    <p>Gülümsedi. O sırada iki inek mutlu kuyruk sallayışlarıyla önünden geçiyordu.</p>

    <p>Fakat çarşıda yapılan bu hesap devlet katına uymadı. Zira sahipsiz sığırların kasaplar tarafından paylaşılması ve et fiyatlarından bir ay süreyle %5 indirim yapılması; ayrıca kasaplar odası tarafından belediye sinemasında bir kermes düzenlenerek elde edilecek iradın düşkünler evine verilmesi şeklinde son halini alan yönetim kurulu kararı elbette kaymakamlığa arz edilerek onay makamına sunuldu.</p>

    <p>Tam da o günlerde merkeze giden heyet, eli boş dönmüştü. Sayın kaymakam tedirgin ve üzgün ilçe ileri gelenlerinin gönlünü hoş etmek isterdi ama yine de yazıyla ilgili paydaşlara sordu. Ziraat odası, sulama birliği, çiftçi malları koruma derneği olumlu yanıt verdi. Belediye zaten çantada keklik idi. Yazı, jandarma ve polis ilçe amirliğine giderken yoldan geri döndü: kalem müdürlüğünün hatası, bunların konuyla ilgisi yok!</p>

    <p>Fakat tarımcılık ve toprakçılık bakanlığı ilçe müdürlüğü konuya cevaz vermedi.</p>

    <p>“Elbette takdir kaymakamlık makamımızın olmakla birlikte, elan ortalıkta gezmekte olan ithal angus sığırları hakkında birkaç önemli hususu dile getirmek isteriz. Efendim, bu güçlü hayvanların anavatanı İskoçya’dır. Yüksek kalitedeki etleri, boynuzsuz oluşları, soğuğa ve sıcağa dayanıklılıkları ve yüksek canlı ağırlık atış oranlarıyla takdir edilesi bir ırk olmalarına rağmen hidrosefali denilen ve beyinde su toplanmasına yol açan hastalığa meyilleri nedeniyle kesimden önce mutlaka tetkik edilmeleri gereklidir. İlçe müdürlüğümüzün karantina şubesinde...”</p>

    <p>Jar Ana, havadaki boktan kımıltıları sezmekte gecikmedi. Zaten tetikteydi. Bir gece bütün sürüyü topladı. Yatsı ezanından sonra ormana karışıp kayboldular.</p>

    <p>Hotamış Hotamış olalı böyle bir zulüm görmedi.</p>

    <p>Angus sürüsü aniden ortadan kaybolmuştu.</p>

    <p>Kasaplar odası öfkeliydi.</p>

    <p>Kaymakam homurtuları duyuyordu fakat görevini yapmıştı. Amme idaresi kırmızı beyaz el kitabının ilgili bölümünde yazanları aynen yapmıştı:</p>

    <p>“Mutlaka paydaşlara konu resmî yazıyla sorulur. E-posta atılmaz, telefonla katiyen sorulmaz. Yazışmaları birden fazla mutlaka tekrarlayın. Aynı soruları yeniden sormakta sakınca yoktur. Devlet ağır dönen bir değirmen taşıdır!”</p>

    <p>Jar, geceleri dalga geçer gibi böğürüyordu tepelerin arasından. Üstelik arkadaşları da katılıyordu ona.</p>

    <p>Bekçi düdükleri ânında karşılık veriyordu.</p>

    <p>Çocuklar ağlıyor, kadınlar huzursuzlaşıyordu.</p>

    <p>Uykusuz kalan fırıncılar hamur yoğurmakta gecikiyorlardı. Çorbacılar zamanında yetişmeyen ekmekler yüzünden müşterileriyle tartışıyorlardı. Rahmetli fener bekçisinin alkolik oğlu bir sabah çorbacıda ağlama krizi geçirerek cama kafa attı. Boynu ciddi şekilde kesildi. Devlet hastanesine koşturdular. Fakat nöbetçi doktor evinde uyuyordu. Hemşire ise arka bahçede kocasıyla kavga ediyordu. Kaymakam bütün ilgili kamu görevlilerine soruşturma açtı. Garibanın cenaze masraflarını ilçe dayanışma ve kalkındırma derneği üstlendi.</p>

    <p>Jar her gece kesintisiz höykürdü.</p>

    <h2>II. Evre: Devlet genişliyor</h2>

    <p>İşte bütün bu hikâyeyi yazışmalardan okudum.</p>

    <p>Otuz üç yaşındaydım. Devlet personeli olma sınavından 73 puan almıştım. Amcam çok uğraştı atanmam için. Sonunda tarımcılık ve toprakçılık bakanlığına oldu işim. Başkana bağlılık yeminini eder etmez elime bir sülüs kâğıdı tutuşturdular. Hotamış ilçe müdürlüğüne gittim. İlçe müdürü başka bir yazı yazdı. Karantina şube müdürlüğünde görevlendirildim.</p>

    <p>Tepelerin arasında tek katlı üç binaya vardım. Benden başka Osman Şenbaş vardı burada.</p>

    <p>Osman Şenbaş 42 yıldır her gün vardı. Ne vartalar atlatmış memurlukta, tek tek anlattı bana. Sonra okumam için bütün dosyaları önüme yığdı.</p>

    <p>Karantina şube müdürlüğünün son on yıldır tek bir kutsal görevi vardı: Jar’ı ve sürüsünü yakalamak.</p>

    <p>Prosedür şöyleydi:</p>

    <p>1. ihbar gelir: Köylüler ya da çobanlar angus sürüsünü görünce jandarmaya haber verirler. Jandarma komutanlığı faks çeker ya da e-posta atar. İhbar noktasının koordinatları verilir.</p>

    <p>2. hazırlık: Uyuşturucu iğneli tüfek ve mühimmat hazırlanır. Çekme aracı ve ciple yola çıkılır.</p>

    <p>3. kavuşma: Kıstırılan angus uyutulur. Sevilir. Çekme aracının hidrolik vinci marifetiyle araca yüklenir.</p>

    <p>4. karantina: Ahırda on beş gün bekletilir. Genel durumu izlenir. Aşıları yapılır. Hastalık belirtisi varsa tutanak tutulur. Yoksa da tutanak tutulur. Kasaplar odasına yazı yazılır.</p>

    <p>5. yolculuk: Kasaplar odasından gelen görevli angusu teslim alır. Temiz kâğıdı görevliye teslim edilir. Hayvan hastalıklıysa teslim olmaz. Gaz odasında itlaf edilen angus toprağa verilir. Dua okunur.</p>

    <p>Bütün tutanakları okudum. Bugüne dek yakalanan 57 angusun öyküsünü, itlaf edilen 11 canın acıklı anılarını yuttum adeta.</p>

    <p>Osman Şenbaş ve ben aynı odada yatıyorduk. Sabah kalkıp kahvaltı yapıyorduk. Gelecek haberleri bekliyorduk öğlene kadar. Öğleden sonra jandarma hiçbir ihbarı iletmezdi. Yürüyüşe çıkıyorduk. Talim için kargalara atış yapıyorduk. Ben iyiydim. Sektirmeden indiriyordum. Osman Bey’in elleri titriyordu.</p>

    <p>Bana sinir olmaya başladı zamanla.</p>

    <p>“Siz genç memur! Siz geldiğiniz günden beri, aylardır bir ihbar gelmiyor farkında mısınız?”</p>

    <p>Evet, hiç ihbar gelmemişti.</p>

    <p>Ama ne yapabilirdim bu konuda?</p>

    <p>Atanmamdan bir yıl sonra ilçeye gidip durumu ilçe müdürlüğüne bildirmeye karar verdim. Çok çaresiz ve işe yaramaz hissediyordum kendimi.</p>

    <p>İlçe müdürlüğünün olduğu yerde postane vardı. Sağa sola baktım, tabelamızı göremedim. İçeriye girdim.</p>

    <p>Olan şuydu: Tarımcılık ve toprakçılık bakanlığı üçe ayrılmıştı. Tarımsal üretim bakanlığı, sulamayı geliştirme bakanlığı, hayvancılığı ilerletme bakanlığı. Bu ayrışma sonucu yeniden konumlanan bütün alt birimler listesini defalarca okudum ama karantina şube müdürlüğü hiçbir yerde yoktu.</p>

    <p>Çaresiz döndüm.</p>

    <p>Çay demlemiş beni bekliyordu Osman Şenbaş.</p>

    <p>“Bu olamaz,” dedi. “Angus sürüsü hâlâ temizlenmedi ormandan. Üstelik Jar yaşıyor. Bu kabul edilemez. Bak, eski kaymakamın yazısı duruyor orada işte.”</p>

    <p>Yazıyı duvara yapıştırmıştı. Etrafını kırmızı boyayla üç defa çerçevelemiş üstelik.</p>

    <p>Osman Şenbaş’ın yavaş yavaş delirdiğini anladım.</p>

    <p>Gece ormandan böğürtüler geldi. Jar bize gülüyor muydu acaba?</p>

    <h2>III. Evre: Anarşizmin şafağında</h2>

    <p>Osman Şenbaş’ı gömdüm. Neredeyse bütün uyuşturucu iğne stokunu kullanmış. Onlarca iğne saplamış kendine. Eski kaymakamın yazısını göğsüne koymuş. Duvara: “Jar, sen de toprak olacaksın bir gün!” yazmış. Hotamış kasaplar odası tarafından verilmiş berat ve plaketleri yanına dizmiş.</p>

    <p>Dua ettim.</p>

    <p>“Allahım,” dedim. “Ben neyim şimdi? Hangi kuruma bağlığım? Bana bir işaret yolla.”</p>

    <p>Jar’ın böğürtüsü geldi.</p>

    <p>Karantina şube müdürlüğünü ateşe verdim.</p>

    <p>Soyundum.</p>

    <p>Ormana koştum.</p>

    <p>Beni karşılamaya geldiler: Jar ve 102. torunu.</p>

    <p>Hayat bize güzel artık...</p>
  </div>
</body>
</html>
