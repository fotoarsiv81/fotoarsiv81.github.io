<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main1.css" rel="stylesheet" type="text/css" />
</head>

<body>
  <h2 style="text-align: center;"><a id="bookmark0"></a><span style="font-weight:bold;">DUTLAR</span></h2>

  <p>Gözlerime inanamıyorum. Dutlar yeniden yapraklanıyor, yeşeriyor.</p>

  <p>O gün piyanonun başından kalktım, mutfağa gittim, ekmeği dildim, tabağına dizdim, getirdim bıraktım sofraya. Gene piyanoya oturup başparmaklarımı esnettim üç dört dakika. Annem sofraya çağırdı. Oturduk. Uzanıp bir dilim ekmek aldım üstten. Ansızın açıkta kalan akrep, kuyruğunu dikti. Annem yemekten ilk&nbsp;lokmayı almıştı. Boğulayazdı.</p>

  <p>O gün piyanonun başından apar topar kalkmıştı, babam, elinde gazetesi, içeri girince. "Mi fa proprio impazzire, oggi". Kendisini deli eden bendim, besbelli. Ne var ki başka şeylerin de, bize gelmeden önce, onu deli etmiş olduğunu anlamıştım, daha kapıdan içeri girdiğinde. Dersin sonuna gelmiştik. Babam, elinde gazetesi, içeri girince, tembelliğimden acı acı yakındı ama babamın&nbsp;karşılık vermesine meydan bırakmadan "S'immagini pure, signor</p>

  <p>Karasu, quello scorpionaccio, quello scorpionista..." "Scorpionaccio" dediği Mussolini'ydi, iyi biliyordum. Ama "scorpionista" yeni bir terimdi benim için. Konsolosluğa çağırmışlar; öfkeli öfkeli onu anlatıyordu babama şimdi. Unutulmuştum. Ben de kalktım piyanodan.</p>

  <p>İnanılır gibi değil. Dutlar yeniden yaprak açıyor, 1960 yılının bu haziran ayında, yeniden yeşeriyor. Daha bir ay önce -bir ay bile olmadı- güzelim gür yapraklan birkaç gün, handiyse sayıya&nbsp;gelecek birkaç saat içinde, göz göre göre, tırtıl salgısına dönüşmüştü. Yola sapıyorum şimdi, ağaçların altından tiksintisizce geçiyorum. Haziran sıcağı yaprak katmanının altlarına erişemiyor&nbsp;olmalı. Ağaçların altı serin, diplerindeki otlar dipdiri.</p>

  <p>Piyanonun kapağını gürültüsüzce kapamış, taburenin -vidası bozuktu, dönmüyordu, ya da vida yatağı yalama olmuştu, artık&nbsp;bilemiyorum; oturunca piyanonun kenarı göğsüme geliyordu- üzerindeki üç minderi düşürmemeğe çalışarak yere kaymış, minderleri arap işi sedirin üzerinde iyi bildiğim yerlerine özenle yerleştirmiş, gidip açık pencerenin önünde durmuştum. Tavana dek&nbsp;yükselen konsol aynasının yaldızlı çerçevesinin de, pembe karpuzlu yüksek, -yakıldığını hiç görmediğim, nasıl yandığını her&nbsp;zaman merak ettiğim- lambaların durduğu konsol mermerinin de&nbsp;taşarak üçte birini örttükleri, arkasında, ona dayalı duran sedirin&nbsp;büsbütün kapattığı, açıldığını hiç bilmediğim kör kapının ardından gelen ses "Aferin", demişti. "İyi çalıştın bugün, yeter. Dinlen&nbsp;şimdi". Sonra kedi, arkamdan doğru gelerek pencerenin pervazına sıçramış, sürünmüş, gidip gelmiş, önümde karar kılmıştı. Çömelmiş, burnunu çeneme sürtmeğe başlamıştı. Okşamıştım, sevmiştim onu. Sonra uzanıp sedirin üzerinde ikiye katlı duran -bitişikteki gazeteciden alınmış, eve götürülecek- <span style="font-weight:bold;font-style:italic;">Domenica del&nbsp;Corriere'yi</span> almıştım elime. Dergiyi, kedinin üzerinden aşırarak&nbsp;pencerenin pervazına dayamış, mavi kapağını çevirmiştim.</p>

  <p>Karıştırıyorum muhakkak. Elim ağacın gövdesine gidiyor. Tertemiz. Başımı kaldırıyorum. Tek bir iplik, tek bir tel, tek bir&nbsp;salgı ipliğinin ucunda sallanan tek bir tırtıl yok. Karıştırıyorum&nbsp;muhakkak. Babaannem can çekişiyor diye "Bibim"in evine piyano çalışmağa gönderilmiş isem, 1938 yılı mayısının bir sabahı olmalıydı bu. Oysa o sırada okulda bulunmalıydım. Okula daha gitmiyor idiysem 1936'ya dönmek gerekir. 1936'da piyanonun başında, yanımda kimse durmadan, kimse yol göstermeden çalışmam söz konusu olamazdı. Zaten piyanoya ekimde başlamıştım;&nbsp;daha önce değil. 1936'da, derginin ilk sayfasındaki, başlığı püsküllü Franco'cularla başlığı püsküllü Mussolini askerlerinin işbirliğiyle kazanılmış şanlı bir vuruşmayı gösteren dumanlı, tozlu,&nbsp;kaslı, iri gözlü, kanlı sargılı, gülümseyen ağızlı resmin mayıs sayılarının birinde görünmesi olacak şey değil. Bunları hatırlayabildiğime göre resmin altını okumuş muydum? Okudumsa, alfabeyi&nbsp;1935'ten beri sökmüş, ufak tefek şeyleri okuyabilir duruma gelmiş olduğum halde İtalyancayı bu kadar okuyup anlayabilmem&nbsp;için 1937'ye çıkmak gerekiyor. O zaman da okula başlamıştım.&nbsp;Gene aynı engel çıkıyor ortaya. Hayır, değil. Okula 1937'nin güzünde başladım. Ama can çekişen ninem beni ister istemez 1938&nbsp;mayısına götürüyor. Diyelim ki mayıs ayındaydı bu olanlar, okula da gidiyordum ama herhangi bir tatil günüydü bu. Derginin ilk&nbsp;sayfasını, çenem kedinin sırtına dayalı, iyice inceledikten sonra,<span style="font-weight:bold;font-style:italic;">&nbsp;</span>her zaman yaptığım gibi son sayfayı çevirip açmıştım önüme.&nbsp;Orada da renkli bir resim olurdu her sayıda. O resimde yalın&nbsp;ayak, başı kabak, kara derili insanlar, gözleri korkudan kocaman&nbsp;kocaman olmuş, kimi kargısını, kimi bomboş ellerini kollarını&nbsp;başlarının üzerinde sallayarak kaçışıyordu resmin sağ yanına&nbsp;doğru. Artlarından, tank dendiğini bildiğim birtakım nesneler geliyordu, uçaklar dolaşıyordu üzerlerinde, uzakta yakında bir şeyler patlamış, ateşler, tozlar, dumanlar saçılıyordu. Kara derililerin&nbsp;ardından başlıkları püsküllü, şapkaları tüylü adamlar koşuyordu.&nbsp;Ellerinde bıçaklı bıçaklı tüfekler vardı. Şapkası tüylülere "bersaglieri" dendiğini, bıçaklı tüfek demekten vazgeçip süngü takılı,&nbsp;kasatura takılı tüfek demem gerektiğini sonradan öğrenmiş olacağım. Ama resim açıktı, püsküllüler, tüylüler, süngülüler, yerdeki,&nbsp;gökteki ateşler, kara derilileri öldürmek içindi, onları öldürmek&nbsp;için uğraşıyordu. Resmin altında "Habeşler"i, "İtalyanlar"ı söktüm mü, yoksa İtalyanların yok yere Habeşistan denen bir yerde,&nbsp;Afrika'da, yamyamların yaşadığı Afrika'da, yok, o daha sonraydı&nbsp;galiba, bir gün, sokaktan birtakım garip sesler yükselmişti de babama koşup, Afrika bize yakın mıdır, diye sormuştum, yakındır&nbsp;karşılığını alınca, o halde yamyamlar geliyor, demiştim, ama o&nbsp;herhalde daha sonra, epey sonraydı, Tarzan filimlerinde yamyamların nasıl bağırdıklarını öğrenmiş olmalıydım bunu sorduğumda, neyse, Afrika'da, Habeşistan denen bir yerde, İtalyanların&nbsp;yok yere adam öldürdüklerini daha önceden bildiğim için mi resmi kendi kendime açıklayabildim, bilemiyorum. O zaman da&nbsp;1936 mayısında karar kılmak gerekir. Karıştırıyorum muhakkak,&nbsp;üst üste bindiriyorum imgeleri. Postanenin kapısına dek, dallardan tek bir iplik sarkmıyor, tek bir tırtıl sallanmıyor. Yerde, otların arasında, yolun üzerinde tek bir iz kalmamış bir ay önceki&nbsp;yaprak kırımından. O günlerde, ağaçların altından geçerken ne&nbsp;denli dikkat edersem edeyim, postanenin kapısına vardığımda saçımdan, ensemden, sırtımdan, göğsümden, kollarımdan, paçalarımdan en azından üç dört tırtılı, çocukluğumun tiksintisini hâlâ&nbsp;yenemediğimi duya duya alıp yere atıyordum. Yoldan gelirken&nbsp;çiğnediklerim daha yumuşak bir ses çıkarıyordu. Oysa, bu üzerimden alıp attıklarım, taşın üzerinde ezdiğimden olacak, daha&nbsp;börültülü bir ses çıkarıyordu.</p>

  <p>Sofradan kalkıp sobanın maşasını elime aldım, kapağını açtıktan sonra ekmek tabağında, kuyruğu -hâlâ ölüm saçmağa hazır- havada bekleyen akrebi dikkatle sıkıştırdım maşanın iki ucu arasına, sobanın açık kapağından içeri, korların ortasına bıraktım.&nbsp;Kapağı kapayıncaya dek kendini sokmadı. Kapak kapandıktan&nbsp;sonra bir fokurdama işitir gibi oldum. Ardından mısır, kestane&nbsp;patlar gibi bir ses oldu. Annem ekmek tabağını kaptı, mutfağa götürdü. Yeniden ekmek dildik.</p>

  <p>Yapraklar iki üç gün içinde eridi gitti; tıpkı, ipek böceklerimin durduğu kutuda, artık her biri parmak boyuna geldiği günlerde, sebzecinin her sabah getirdiği taze dut yapraklarının şerit şerit koparılıp erimesi... Kutunun başında dakikalarca duruyor, yaprakların yenişinden çıkan haşırtıyı dinliyordum... O günlerde, haşırtı gelmiyordu ağaçlardan. Bu, tırtıllar sessizce yedikleri için&nbsp;değil, savutlarını çatıp bekleşen bir başka mayıs ayının bir başka&nbsp;askerinin konuşmaları, gülüşmeleri, ne denli hafif olsa, gene de&nbsp;haşırtıyı bastırdığından. iki kilometre ötedeki alanda insanlar&nbsp;kaynaşıyor, şarkılar söylüyor, kovalanıyor, kaçıyor, dayak yiyor,&nbsp;yakalanıyor, korkmuyor, şarkılar söylüyor, kaynaşıyor, yürüyorlardı. Oysa burada, savut çatıp cıgara tüttüren askerler, hafif hafif&nbsp;gülüşüyor, konuşuyordu. Tırtıllar yapraklan kemiriyor, salgılarının uzatıp durduğu ipliklerin ucunda semiz semiz sallanıyordu.&nbsp;Mektuplar gecikiyor, gazeteler, dergiler gelmiyordu. Birkaç gün&nbsp;sonra, tek yaprak kalmayacaktı ağaçların tümünde.</p>

  <p>Oysa, şimdi, güneş geçmiyor yaprakların içinden.</p>

  <p>Bir ay ara ile ağaçlar yeniden, -bir yıl içinde, bir ay içinde, iki kez- yapraklanmış oluyor. Hızını alamayan yapraklar tırtılların&nbsp;tümüyle yok edildiğini anlayınca, mazot kokulan içinde, bir&nbsp;daha</p>

  <p>"Bir ay içinde iki kez", diye anlatmıştı bir gün -büyümüştüm artık, böyle şeyler bana anlatılabilirdi, öyle diyordu- "bir ay içinde iki kez sokakta sopalarla kovaladılar bizi, birinde tiyatrodan&nbsp;çıkıyorduk, birinde de sinemadan..." Bana ders vermeğe başladığı sıralarda, anlamadığım bir sürü şeyle dolu öyküsünü anlatırken, çantasından resmini çıkarmış, anneme, babama göstermişti.&nbsp;Ben de bakmıştım tabiî. Gizli, bana gösterilmeyen resimlerden&nbsp;değildi bu. Çok güzel bir adamdı. Resmi bana uzatırken -büyük&nbsp;bir gurur duyduğunu anlardım herhalde, daha büyük olsaydım...-"kocamın resmi" demişti bir daha. Gözleri, kahverengi basılmış,&nbsp;çok koyulu fotoğrafta seçilmeyecek ölçüde açıktı. Sordum. Çok&nbsp;açık maviymiş. Burnu çok güzel bir eğrinin sonunda hafif kalkık&nbsp;bir sivrilikle sona eriyordu. Alt dudağı kalındı, pek hafif bir somurtmayı biçimlendiriyordu. Resim yandan çekilmişti. Adamın&nbsp;gözleri dalgın dalgın sol omuzuma doğru bakıyordu. Alt dudağı&nbsp;kalındı, güler gibi kıvrılıyordu. Belki de. Saçı sapsan olmalıydı.&nbsp;Geri verdiğim zaman resmi, "adı ne?" diye sormuştum, "Gigi"&nbsp;demişti. "Nerede şimdi?"</p>

  <p>"Arjantin'de, çok uzakta."</p>

  <p>"Niye?" diye bir şey sormanın yakışık almayacağını nasılsa kestirebilmiş, susmuştum. O zamanlar yalnız anneme, babama&nbsp;anlatmış olduğu öyküyü, sonralan, ben de, parça bölük, günün&nbsp;havasına göre, ne kadarını anlatmağı uygun görüyorsa o kadarını,&nbsp;öğrenebildimdi. Gigi, cicilik kazanamazdı karısının anlattıklarından. Gene de, onu kötü göstermeğe çalışır gibi davranışının altında bir özlem vardı muhakkak. Bugün, rahatlıkla, öyle söyleyebilirim sanırım.</p>

  <p>Herhangi bir ağacın bir yıl, ne yılı, bir ay içinde iki kez yaprak açabileceğine inanmazdım bir ay önce. Bugün bunu büyük bir rahatlıkla söyleyebilirim artık. Bunu görmüş bir insan olarak&nbsp;öleceğim. Ağaçlar, yaşayışlarını sürdürmek için yazın gerektirdiğini tırtıllara karşın, yapmışlar; şimdi bir soru var kafamda: Güdük kalmış, gelişemeden dökülmüş, çiğnenmiş yemişlerini de bir&nbsp;daha verebilecekler mi? Yemişi, ağaca, hiç değilse bu yıl, artık&nbsp;gerekli değil. Ağaçlar çabayı oraya dek vardırır mı? Elim ağacın&nbsp;gövdesinde. Sıvazlıyorum. Gövde de, yapraklar da tertemiz, görüyorum.</p>

  <p>"Katolik misiniz?"</p>

  <p>"Evet."</p>

  <p>"Nasıl ispat edersiniz?"</p>

  <p>"Ne demek istiyorsunuz?"</p>

  <p>"Bizi inandıracak bir şey yapın."</p>

  <p>"Neredeyiz, allahaşkına? Burası bir konsolosluk odası. Kilisede değiliz, siz papaz değilsiniz. Hem bu konuda hiç kimse..."</p>

  <p>"Bakın efendim, işim zaten kolay değil. Papaz M.'yi tanıyacaksınız hem..."</p>

  <p>"Hayır, tanımıyorum. Geleceğini işitmiştim yalnız. Konuşmalarını, vaızlarını beğendiremediği için ayağı kaydırıldığı söylenen, Sardinya'ya atandığı anlatılan Padre S.'nin yerine geleceğini... Bu pazar görecektim ilk olarak. Siz de biliyorsunuz kendisini tanıyamayacağımı..."</p>

  <p>"Evet. Doğru. Öyle ya, tanıyamazsınız. Bense sizi birkaç yıldır tanıyorum tabiî... Yalnız, işte, aldığımız yeni yönergeye uyarak..."</p>

  <p>"Günah çıkarıp çıkarmadığımı da soracaksınız belki şimdi. Ne var ki..."</p>

  <p>"Sinirlenmeyiniz efendim, rica ederim..."</p>

  <p>"O zaman tepem attı. Tuttum, 'İnanıyorum' duasını okudum. Tamam mı, dedim. Adam bir de istavroz çıkarın, demez mi?"</p>

  <p>Babamın ağzında bir kıvrıntı. "Buna vardırıyorlar şimdi işi... Ne denir?"</p>

  <p>"Ne mi denir? Bitmedi ki. Dinleyin bakın hele. Peki, dedi</p>

  <p>adam, siz katoliksiniz, sizi kilisede çok gördüm; anneniz ya, o yahudi miydi? Bense, utancından, artık başka bir şey söylemeyecek sanıyordum. O da nereden çıktı, dedim. Adı Rachele'ydi, değil&nbsp;mi, dedi. Gözünün içine baktım. İl signor Mussolini'nin, dedim,&nbsp;Duce demedim tabiî, görmeliydiniz, hepsinin yüzü yemyeşil oldu, il signor Mussolini'nin de ailesinde bir Donna Rachele vardır&nbsp;benim bildiğim, dedim, o da yahudi olmasın? Lafı hemen değiştirdiler. Papaz dedikleri, odadan çıktı. Almana benzeyen o kadınla büyükelçilikten gelen adam pencereye doğru gittiler."</p>

  <p>"Evlisiniz, değil mi?"</p>

  <p>"Evet."</p>

  <p>"Ama kocanız Türkiye'de değil."</p>

  <p>"Değil. Arjantin'de, Buenos Aires'te. Hiç değilse, kendisinden son haber aldığımda, oradaydı."</p>

  <p>"Kendisinden haber almıyor musunuz?"</p>

  <p>"On yıla yakın bir zamandır almadım."</p>

  <p>"Sağ mıymış acaba?"</p>

  <p>"Nasıl bilebilirim?"</p>

  <p>"Hiç kendisinden haber almağa çalışmadınız mı? Bir şey yapmadınız mı?"</p>

  <p>"Çalıştım. Yaptım. Ama alamadım."</p>

  <p>"Peki efendim; teşekkür ederim. Zahmet oldu size..."</p>

  <p>"Proprio cosi, signor Karasu, proprio cosi. İnanılır gibi değil, korkunç bir şey bu."</p>

  <p>Durdu. "Bir şey arıyorlardı ya, belli değildi ne istedikleri; belki kendileri de bilmiyor, boş atıp dolu tutmağa uğraşıyorlardı.&nbsp;Ayrı ayrı şeylerdi sordukları. Gigi ölmüş olsa.... Olur a, öldüğünü&nbsp;haber almışlardır diyelim. O zaman, bu sorular gereksiz olurdu.&nbsp;Ölmemiştir ya, ansızın nereden akıllarına geldi böyle bir sorgu?&nbsp;Başkalarını çağırıp böyle sorguya çektiklerini işitmedim şimdilik. Benimle başlamış olsunlar diyelim. Gene tuhaf. Biliyorlardır&nbsp;ki benim en ufak bir siyasal işim yok. Öğrencilerim, öğrencilerimin aileleri, eski arkadaşlarım... Başka kimseyle görüşmediğimi&nbsp;bilmeleri gerekir. Türlü türlü hastalıkları olan bir insanım zaten.&nbsp;Kimbilir, Almanların zoruyladır belki bu yaptıkları... Özür dileyip teşekkür ettiler, savdılar... Hâlâ anlayamıyorum. Değil mi&nbsp;ama? İnanılır gibi değil."</p>

  <p>"Öyle," dedi babam, "inanılır gibi değil."</p>

  <p>Gülümsedim. "Haydi, signora Pozzi, gelin bir inanılmaz şey daha yapalım. Şu <span style="font-weight:bold;font-style:italic;">Giovinezza</span>'yı çalın bize."</p>

  <p>Ters ters baktı. Güldü sonra. "Niye olmasın? Şarkı güzel, hoşuma gidiyor. Faşistler söyler diye şarkıyı niye çalmayayım?"</p>

  <p>Piyanonun başına geçti gene. Ardında duruyordum. "Giovinezza......di bellezza......" Besbelli, "gençlik" diye başlayıp giden</p>

  <p>şarkıyı çalıp söylerken kendi gençliğini, Gigi’yi anıyor, Mussolini gençliğinin şarkısıyla kendi mutluluğunun yıkılışı arasındaki bağı unutuyordu. Deli gibi sevdiği, kaçarcasına vardığı Gigi çok&nbsp;uzaktaydı şimdi. Sesi yükseliyor, gürleşiyor, patlamasına ramak&nbsp;kala yumuşuyordu gene. Mussolini çetelerinin dayağından, saldırılarından Türkiye'ye kaçan kadının, Türkiye'de, <span style="font-weight:bold;font-style:italic;">Giovinezza</span>'yı&nbsp;söylemesi inanılır şey miydi gene de?</p>

  <p>Bu yapraklar gibi. Şu anda baktığım yapraklar gibi.</p>

  <p><span style="font-weight:bold;font-style:italic;">Giovinezza</span>'nın çalındığı saatten aşağı yukarı iki saat sonra, yukarıda Londra'yı dinleyenlerin radyosundan <span style="font-weight:bold;font-style:italic;">Lili Marleen,</span> boğuk, ağır, acılı, inecekti aşağıya, gecenin karartmalı dinginliği&nbsp;içinde; aşağıda, Berlin'i dinleyenlerin radyosundan <span style="font-weight:bold;font-style:italic;">Lili Marleen&nbsp;</span>boğuk, ağır, acılı, çıkacaktı yukarı. Bu şarkı da, birilerinin, o zaman farkında değildim, başta benim, birtakım özlemler, acılar,&nbsp;anılar yaratacaktı gönlünde, gönlümüzde, Lale Andersen'in ağzından. O zaman farkında değildim, karartma gecelerimizdeki&nbsp;korkusuzluğumuzun.</p>

  <p>O gün farkına varmadım önce. Yola sapmış, başım önümde, gidiyordum postaneye doğru. Sağımda bir hışırtı oldu. Baktım.&nbsp;Üç asker çömelmiş oturuyor. Yürüdüm. Duradurdum sonra. Askerlerin ne işi vardı burada? Ağaçların altında üçer beşer çömelmişlerdi. Cıgara tüttürüyorlar, fısıltı ile konuşuyorlardı. Gülüyorlardı arada bir. Sesleri biraz yükseliyor, sonra, gene fısıltıya dönüşüyordu. Savutlarını çatmışlardı önlerinde. İki kilometre ötedeki alanda, Kızılay'da, şarkı söyleyenlerin buralara çıkmaları&nbsp;olasılığını düşünerek yerleştirmiş olacaklardı bunları ağaçların&nbsp;altına. Şarkı söyleyenler buraya çıksa ne olacaktı? Şarkı söylüyor, kol kol yürüyorlardı aşağıda, bir şeyler kırıp döktükleri yoktu ki... Gelseler, dur diyeceklerdi onlara herhalde. Sonra... Durmayacak olsalar, askere ateş mi açtıracaklardı? Nisan sonunda,&nbsp;birer gün arayla, İstanbul'da, Ankara'da ateş açılmıştı. Öfke kabarmıştı. İnsanlar gene yürüyor, gene de şarkı söylüyordu. Ateş&nbsp;açtırmak, korkunçluğu ölçüsünde olmayacak bir iş artık. Zaten,&nbsp;kimsenin buralara çıktığı yok. Şarkılar, dövülmeler, kovalamaların ardından gene kovalamalar, bağrışmalar, bir kilometre ötede&nbsp;duruyor, susuyordu. Postaneden içeri girerken tiksintiyle irkildim. Kolumda yeşil, semiz bir tırtıl ağır ağır ilerliyordu. Yerimden sıçradım. Elim ensemden daha da semiz, daha da yeşil bir tırtıl alıp attı yere. Silkelendim. Köpekten, kediden şuncacık kalır&nbsp;yerim yoktu silkelenirken. Postanedekiler, ya, ya, bizim de başımıza geldi, der gibi yan alaylı bir gülümsemeyle bakıyorlardı.&nbsp;Bir kız, onyedi, onsekiz yaşlarında olmalıydı, elini uzattı, sırtıma&nbsp;götürdü, indirdi; ayağının burnuyla bir tırtıl daha ezdi. Bir kaşıntı&nbsp;kapladıydı her yanımı. 1943 yazının tifüs salgım günlerindeki gibi. Dışan çıktığım zaman ağaçlardan iplik iplik sarkan, sallanan&nbsp;tırtılları gördüm. Çoğu, yüksekteydi daha. Ancak iki üç tanesi&nbsp;adam boyuna inmişti. Sonraki günlerde, gitgide büyümüş, sarkmıştı hepsi. Postaneye gitmek için insanın neredeyse şemsiye alması gerekecekti yanına. Aşağıda, iki kilometre ötedeki alanda&nbsp;tutuklananlar artıyordu.</p>

  <p>Ancak bir çeşit gazete, bir çeşit sendika yaşayabiliyordu. Partiler kapatılmış değildi daha, ama yakında kapatılacağı belliydi. Ne yapılacağı, konuşuluyordu gizli gizli. Ne yapılabileceği... Gigi, bir ara Fransa'ya gitmiş, apar topar dönmüştü, karısını yanına&nbsp;aldıracak yerde. İki gün sonra yurt dışında bulunan muhaliflerin&nbsp;yurttaşlık haklarını kaldıran bir yasa çıktıydı. Yurtsuz kalmak istemedim, diye anlatmıştı Giulia'ya. Bu yasanın çıkacağını nereden öğrendin, diye sormamış karısı. Her gün, dayak yemiş, gece&nbsp;evine dönerken bir köşede sıkıştırılıp sopalanmış, ya da sopa korkusuyla, tabanca korkusuyla koca bir şişe hintyağını içmek zorunda bırakılmış bir arkadaşlarının haberini alıyorlardı. Kimi ölüyor, kimi sakat kalıyordu. Bir gece, tiyatrodan çıktıktan sonra, daha birkaç adım atmadan, arkalarından birilerinin geldiğini anlamışlardı. Gigi, belli etmeyelim ama adımı da biraz sıklaştıralım,&nbsp;belki bir kapı aralığına saklanabiliriz, demişti. Korkuyorlardı.&nbsp;Ana caddenin sonuna dek yürümüşlerdi. Işıkta belki saldırmağa&nbsp;kalkışmazlar diye. Arkalarından geliyorlardı o adamlar. Onlar da&nbsp;artık sapmak, gitgide karanlıklaşan sokaklara dalmak zorundalardı. Araba yoktu ortalıkta. Olsa bile ne ölçüde yarayabilirdi işlerine? İlk sokağa saptıkları zaman Gigi Giulia'nın elinden çekerek&nbsp;deliler gibi koşmağa başlamıştı. Giulia, ayakkaplarını çıkarmıştı&nbsp;daha kolay koşabilmek için. Taşlar ayaklarını acıtıyordu ama arkasındakilerden korkuyordu, çok korkuyordu. Bir sağa bir sola&nbsp;sapıyorlardı. Koşacak halleri kalmamıştı. Büyük palazzo'ların da,&nbsp;küçük evlerin de kapılan sımsıkı kapalıydı. Bir yerde bir şey işitmiyorlar, biraz ötede, köşeyi sapınca, koşan ayak sesleri gene doluyordu kulaklarına. Adamlar vazgeçmemişti. Gigi Floransalıydı&nbsp;ama Roma'nın bu mahallesini bir Romalı kadar bilirdi. Giulia’nın&nbsp;gözü zaten bir şey görmüyordu. Gigi'nin çektiği yere gidiyordu.&nbsp;"Eteklerim kısaydı bereket, modaya uyacağım tutmuştu. Floransa'dayken böyle bir şeye cesaret edememiştim doğrusu." Koşuyorlardı hâlâ. Giulia o zamanlar zayıf sayılırmış ama gene de şişmiş, tıkanmış koşmaktan. "Gigi'nin arkasından sürükleniyordum." Ansızın yanlarında, aralık duran bir kapı. Dapdaracık. Kendilerini atmışlar içeri, soluk soluğa; itip kapamak istemişler.&nbsp;"Kapıyı, yoksa, sizin için mi aralık bıraktım sandınız?" diyen bir&nbsp;ses. Pes, boğuk, çatlak. Gigi, Giulia'ya sarılmış, öpmüş uzun&nbsp;uzun. İkisinin de sesi çıkmasın, soluduktan anlaşılmasın diye.&nbsp;"Buranın ne olduğu belli" demiş gene o ses, "ama yabancılara kiraya vermiyoruz." Koşan adımlar, boğuk sesler, yaklaşmış, sövgüleri açık açık işitmişler, biraz oyalandıktan sonra da uzaklaşmış bu sesler. "Haydi, defolun" demiş gene karanlıktaki yorgun&nbsp;ses, "başıma yeni yeni belâlar almak istemem." Çıkmışlar ister istemez, kadının yüzüne, yüzünün bulunduğu yerdeki karanlığa bir&nbsp;göz olsun atmadan. Duvarlara sürüne sürüne yürümeğe başlamışlar. On adım atmış atmamışlar ki arkalarından bir kapının kapandığını işitmişler. Bir adamın adımlan yaklaşmış, yaklaşmış, yaklaşmış. Yanlarından geçip gidenin kürk yakalı paltosu, gümüş işlemesi pırıldayan bastonu, melon şapkası, az sonra yitip işitilmez&nbsp;olan adım sesleri, sonraları kendilerini çok güldürmüş o geceyi&nbsp;anıladıkça. Ama o gece, daha yirmi dakika yürümeleri gerekmiş&nbsp;evlerine varmaları için; her köşe başında yürekleri ağızlarına gelerek. "İkinci kez, yirmi dört gün sonra, sinemadan çıkarken..."&nbsp;Yağmur yağdığı için Giulia'nın elinde şemsiyesi vardı. Gigi'nin&nbsp;elinde de ucu demirli baston. Cebinde ise, tabancası. Geceler gene korkuluydu ama artık hazır tutuyorlardı kendilerini. Bir kez&nbsp;saldırılmıştı kendilerine. Dünya değişmişti artık kendileri için.&nbsp;Döğüştüler bu kez. "Yalnız da değildik, Gigi'nin küçük kardeşi&nbsp;vardı yanımızda. Ufak tefekti ama çakısız dolaşmıyordu üç haftadan beri. Ağabeyime saldıran bana da saldırır diyordu. Bir kapı&nbsp;aralığına sığınmıştım, şemsiyemi bütün hızımla sağa sola sallıyor, kargı gibi kullanıyor, avazım çıktığı kadar bağırıyordum.&nbsp;Kimse yardıma gelmedi tabiî. Ama bütün sokağı ayağa kaldırmıştım herhalde. Pancurların arkasından karanlıkta herkes bizi&nbsp;seyrediyordu muhakkak. Başka geceler başkalarını seyrediyorlardı böyle, belki de. Bir gece de, belki, başkaları kendilerini seyredecekti... Neyse, bizimkiler öbürlerini epey yaralamış, tartaklamış olsa gerek ama ikisinin de kaşı patlamış, her yerleri çürümüş,&nbsp;çizilmiş, üstleri başlan yırtılmıştı. Çakı, saldırganların kanını biraz</p>

  <p>akıtmış olmalıydı. Tabanca kullanılmamıştı ama. Çok şükür... Onlar bıçak çekmediler. Tuhaf ya, öyle. Yalnız sopa kullandılar.&nbsp;Ama ansızın, döğüşü bırakıp toparlandılar, gittiler. Gigi'yle kardeşine 'Bu, size ders olsun şimdilik' diye bağıra bağıra. Çakıdan&nbsp;korkmuşlardır bana kalırsa. Ben, bizimkilere bir şey oldu diye&nbsp;korkuyordum şimdi. Neyse, o akşam da, kanlar içinde de olsa,&nbsp;eve gidebildik. Geceleri bir daha sokağa çıkmadım ama. Gigi de&nbsp;yalnız toplantı geceleri beni yalnız bırakıyordu. Zaten çok geçmeden İstanbul'un yolunu tuttuk."</p>

  <p>İstanbul Gigi'ye göre değilmiş. Giulia ders bulmağa, geçimini sağlamağa başlamıştı. Gigi'nin çalıştığı şilep İstanbul'a döndüğünde, Gigi'nin Buenos Aires'te iş bulup kaldığını bildiren mektup da geldi. Üç yıl sonra Gigi İstanbul'a gelmiş, ağlayarak Giulia'nın daha bir yıl sabretmesi gerektiğini söylemişti ama Giulia artık bir yerlere gidecek değildi. "Güzeldi, yiğitti, şakacıydı, şendi ama Mussolini'nin adamlarıyla dünyanın öbür ucundan nasıl&nbsp;uğraşırdı? Bunu anlayacak aklı mı yoktu, yoksa..."</p>

  <p>Yoksa bu adamları, anaları, dövülsün diye mi doğurmuştu, bu çocuklar, ölmek için, kurşunlanmak için mi gelmişlerdi dünyaya? Alanda yürüyenler, şarkı söyleyenler, günün bütün haberlerini ağız gazetesiyle yayanlar, polisin kovaladığı, dövdüğü, yakalayıp götürdüğü insanlar çoğaldıkça, bugün bütün gazeteleri,&nbsp;dergileri sütun sütun dolduran öyküler oluştukça, birtakım adamlar gitgide köstebekleşiyor, dut yapraklarını yeyip bitiren kurtlar,&nbsp;tırtıllar, kupkuru kalmış dalların ilkyaz sonlarında büsbütün göze&nbsp;batan güdüklüğünden tel tel sarkıyor, yere yaklaşıyordu. Birkaç&nbsp;hafta sonra tulumbalı makineler geldi. O akşam postaneye giderken burnumu sıktım, ağzımı örttüm avucumla. O gün askerler de&nbsp;yoktu artık. Ağaçlan düşünen var gene de, diye geçirdim aklımdan. Belki bu mazot da yetmezdi ama... Belki bir kibrit çakıp...</p>

  <p>Temizliğin ateşle yapılması gerekmedi hiç. Belki iyi, belki kötü. Ardından yağmur yağdı, saatlerce, sel götürürcesine ortalığı. Ağaçların altı göl oldu. Şarkılar arttı. Anili olacak şarkılar. Olmayacak bir şeyi, Tuna’nın akmayacağım, akmaktan vazgeçebileceğini söyleyen şarkılara karşılık veren, utkulu şarkılar...</p>

  <p>Elimi çekiyorum ağacın gövdesinden. Bir daha bakıyorum yapraklara. İnanmak için. İnanmalı işte. Karşımda duruyor, güneşi durduruyorlar yukarılarda. Tuna nehri akmaz olur mu?</p>

  <p>Ağaçlı yolun ucundaki postane kapısı yaklaşmağa başlıyor.</p>

  <p style="text-align: right;"><span style="font-weight:bold;font-style:italic;">1967</span></p>
</body>
</html>
