<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_48"><br class="calibre3"/>
  Eylül müjdesi<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="indentmetinitalik">Hüzünlerin düğünüdür eylül</p>

  <p class="indentmetinitalik">Asildir, gururludur</p>

  <p class="indentmetinitalik">Acılarını kendine saklar</p>

  <p class="indentmetinitalik">Onurludur...</p>

  <p class="indentmetin"> </p>

  <p class="normal1"><span class="h1baslik">Ö</span>nce suskunluk sarar doğanın bedenini. Yeşile çalan gözlerin elaya dönüştüğü mevsimdir <span class="ideitalik">eylül</span>. Altın kızılıyla sarının bin bir tonuna açılmış kocaman bir kucaktır. Üzümdür, bağbozumudur. Solgun sesiyle bahçelerde gezinen yaprak ve toprak kokusudur. Sevgiliye hasrettir. Hasrete yapılan yolculuktur. Eksik gülümseyişlerdeki masumiyettir. Masumiyet kılığında gelen acıdır. Davetkârdır, hüznün ve umudun içine çeker insanı.</p>

  <p class="normal1">Temkinlidir eylül, olmayacak vaatlerle gönülleri oyalayıp sonrasında mahcup olmak istemez. Sarının griye dönüşmeye meylettiği uçuk benizli ufuk çizgisine küçük sevinç pırıltıları katar bazen, kırık dökük müjdeler verir...</p>

  <p class="indentmetin"> </p>

  <p class="normal1">Hoyrattı zaman. Kadın erkek, genç ihtiyar, önüne kattığı hiç kimseye ayrıcalık tanımadan, ardı sıra sürüklenmeye mecbur kılıyordu herkesi. Tacettin'le Behire'nin düğünlerinin üzerinden dört ay geçmişti. Sabırsızlanmaya başlamıştı Fatiş Hatun. Gözünü kulağını dört açmış, Behire'den gelecek <span class="ideitalik">bebek</span> müjdesini bekliyordu. Gelini kısır çıkmasın diye dualar ediyor, adaklar adıyordu.</p>

  <p class="normal1">Kısırlık uğursuzluk işareti sayılırdı. Kadının evlenir evlenmez hemen hamile kalması, erkek için de bir güç gösterisiydi. Doğuran kadın kendi değerini artırırken kocasına da şeref bahşederdi.</p>

  <p class="normal1">Aklından bile geçirmek istemiyordu Fatiş Hatun ama, eğer çocukları olmazsa Tacettin'le Behire'nin evliliği nafile bir beraberliğin ötesine geçemezdi. Meyvesiz ağaç neye yaradı?</p>

  <p class="normal1">Hele bir doğursundu gelini, hele oğlunun kucağına bir bebe versindi... Hele o bebe oğlan olsundu! İkisinin önüne de dünyaları sererdi Fatiş Hatun.</p>

  <p class="indentmetin"> </p>

  <p class="normal1">Sabırsızlıkla beklenen müjdeyi önce kocasına verdi Behire. Mahcubiyetin pembe gölgesi yüzüne vururken, gizleyemediği ışıltılı bir sevinçle, "Hamileyim ben" dedi Tacettin'e.</p>

  <p class="normal1">Şaşırdı Tacettin, şaşkınlığından ne diyeceğini bilemedi ilk anda. Behire'nin heyecandan buz kesmiş ellerini tuttu, avucuna hapsetti. Şefkatle sarıldı karısına, alnından öptü.</p>

  <p class="normal1">Gözünde kutsal bir mertebeye erişmişti Behire. Çocuğunu taşıyordu, bir evlat verecekti ona.</p>

  <p class="normal1">Sevinmişti kuşkusuz, ama sınırsız bir sevinç değildi duyduğu. Garip bir tutukluk vardı içinde. Coşkusunun önüne şeffaf bir set çekip alabildiğine mutluluk duymasını engelleyen kırılgan bir karşı koyuş... İçindeki asi direnişi kırmayı başardı sonunda.</p>

  <p class="normal1">"Gözümüz aydın" dedi. "Bebeğimiz uğur getirsin bize."</p>

  <p class="indentmetin"> </p>

  <p class="normal1">O gece Patricia'yla konuşmadı Tacettin. Konuşamadı... Gözlerini kaçırdı fotoğraftaki gözlerinden. Evlendikleri günden beri karısına yeterli sevgi veremediğinin ezinci bu kez yön değiştirip Patricia'nın üzerinde yoğunlaşmıştı. Veremeyeceği bir hesabı onunla paylaşacak yüzü yoktu. Patricia'nın önünde boynu eğikti. Sözünde duramamıştı, yenilmişti. Sevincini doyasıya yaşayamamakla ödüyordu cezasını.</p>

  <p class="normal1">Patricia'ya söyleyemediği sırrını oğluyla paylaştı.</p>

  <p class="normal1">"Sana bir kardeş geliyor Ali'm!" dedi. "Birbirinizi hiç göremeyecek olsanız da o senin kardeşin..."</p>

  <p class="ortayazi">* * *</p>

  <p class="normal1">Müjdeli haber hem Hacı Ali Beylerin, hem de İhsan Beylerin evinde bayram havası yaratmıştı. Sevinci en zirvede yaşayansa Fatiş Hatun'du kuşkusuz.</p>

  <p class="normal1">"Biliyordum ben!" diye haykırdı ilk duyduğunda. "Kirpikleri çift çift olmuştu Behire'nin, süzgünleşmişti bakışları."</p>

  <p class="normal1">Duyduğu heyecan ve iftihar hissi, kız anası Celile Hanım'ınkini bile gölgede bırakacak düzeydeydi. Bilezikler taktı gelinine, kumaşlar kestirdi, terziye gönderdi.</p>

  <p class="normal1">"Kadriye yemek yapmasın" dedi. "Kokusu dokunur sana. Canın ne istiyorsa söyle, pişirtip göndereyim."</p>

  <p class="normal1">Doğuma aylar vardı daha. Ama Fatiş Hatun sabırsızdı. Celile Hanım'la beraber çarşıya indiler. Saten yorgan yüzleri, kundaklık patiskalar, zıbınlık mermerşahiler alındı; oğlan anası, kız anası bebek çeyizi hazırlamaya koyuldular.</p>

  <p class="normal1">Behire de boş durmuyordu. Mermerşahiden zıbınlar dikti önce, kenarlarını oyaladı, köşelerini nakışladı. Zevkle, hevesle çalışıyordu. Akşamları işten dönen Tacettin'e o gün yaptıklarını gösteriyor, takdir ve iltifat bekliyordu kocasından.</p>

  <p class="normal1">Tacettin de karısını boş çevirmiyor, beğensin beğenmesin, "Pek güzel olmuş, ellerine sağlık" demeyi ihmal etmiyordu.</p>

  <p class="normal1">Fatiş Hatun ne alsa, ne işlese maviden yana kullanıyordu tercihini. Behire'yi kırmamak için gönlünde yatanın bir erkek torun olduğunu açıktan açığa söylemese de davranışlarıyla ihsas ettiriyordu.</p>

  <p class="normal1">Celile Hanım, Hacı Ali Bey'in ve ailesinin oğlan çocuk beklentisi içinde olduklarını çok iyi bilse de daha ılımlı bir tavır sergiliyordu. Kız çocuğunu çok severdi ama, Behire'nin yerinin geniş olması için erkek doğurmasının daha hayırlı olacağının da farkındaydı.</p>

  <p class="normal1">Behire ise asla cinsiyet ayrımı yapmadan karnında her geçen gün biraz daha büyüyen, kanından canından bir varlığı taşımanın gururunu ve mutluluğunu yaşıyordu.</p>

  <p class="normal1">Bu yeni durum herkesi farklı etkilemişti. Tacettin bile yeni doğacak bebeğin heyecanına kaptırmıştı kendini. Yeni bir hayat, yeni bir umuttu. Bu bebek kederlerle aşınmış yaralı yüreğine merhem olabilir miydi acaba?</p>

  <p class="normal1">Belki...</p>

  <p class="normal1">Ama şurası kesindi ki, oğlu ya da kızı yaralarını tamamıyla iyileştiremese de, o yürekte Ali'nin yanında kendine yer açmayı başaracaktı.</p>
</body>
</html>