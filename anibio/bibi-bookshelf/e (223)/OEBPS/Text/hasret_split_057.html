<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_56"><br class="calibre3"/>
  Vuslat<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="indentmetinitalik">Vuslatın hayali vuslattan tatlıdır</p>

  <p class="indentmetin"> </p>

  <p class="normal1"><span class="h1baslik">Z</span>orlu bir kış mevsiminin ardından bahara uyanıyordu doğa. Çocuksu bir coşkuyla kıvranıyordu toprak. Çimen kokuyordu dört bir yan, çiçek kokuyordu. Duruydu hava, güne yeni uyanan bebek kadar masumdu. Sardunyalar, lavanta çiçekleri, hanımeliler, açelyalar, güller çıldırmışlardı sevinçlerinden. Yeşilin, alın, pembenin, sarının, morun düğünüydü, bayramıydı. Gamzeler serpilmişti güllerin yanaklarına. Renkleriyle, kokularıyla, umutlarıyla gelmişti bahar...</p>

  <p class="normal1">Tacettin elindeki bahçe makasıyla gülleri buduyordu. Emekliye ayrıldığından beri bahçeyle daha çok ilgilenir olmuştu. Uzun yıllara dayanan kemikleşmiş alışkanlıklardan kopuştu emeklilik, ne olduğunu kavrayamadan anlamsız ve derin bir boşluğa düşüştü. Tutunacak dal ararken o boşlukta asılı kalmaktı. Bahçede, açık havada geçirdiği zaman diri tutuyordu Tacettin'i. Çevresindeki kalabalık tenhalaştıkça çiçeğe toprağa, ota çimene çevirmişti gözlerini.</p>

  <p class="normal1">Son on yıl içinde ne çok şey değişmişti hayatında... Anası gibi sevdiği Ümüş Hatun'un ölümüyle sarsılmıştı ilk. Ardından Hacı Ali Bey'i, ondan altı ay sonra da Fatiş Hatun'u toprağa vermişlerdi.</p>

  <p class="normal1">Sevindirici, yüz güldürücü gelişmeler de olmuştu bu süre içinde. Doğan, İstanbul'da hukuk eğitimi görüyordu. Behire, İhsan Beylerin İstanbul'dan Keskin'e gelirken kiraya verdikleri Üsküdar'daki evi boşaltmış, dayayıp döşemiş, zamanının çoğunu orada geçirmeye başlamıştı. Beyhan da liseyi İstanbul'da okuyordu.</p>

  <p class="normal1">Yalnızdı Tacettin. Behire bazen tek başına, bazen de Doğan'la Beyhan'ın tatillerini fırsat bilerek onlarla beraber Keskin'e gelip kocasının gönlünü alıyordu. Tacettin nadiren gidiyordu İstanbul'a. Gittiğinde de fazla kalamıyor, birkaç gün içinde dönüveriyordu Keskin'e. İstanbul'un büyülü ve mistik havası hiç mi hiç etkilememişti Tacettin'i. Kendini kayıtsız şartsız Keskin'e ait hissediyordu.</p>

  <p class="normal1">Karısını, çocuklarını özlüyordu elbet. Ama kavuşmayla sonuçlanacağı baştan belli ayrılıklar, hasretlerin en acımasızını yaşamış birini ne derece örseleyebilirdi ki?</p>

  <p class="normal1">Hepsi uzaklardaydı. Behire, Doğan ve Beyhan, Patricia'yla Ali'nin yanında yerlerini almışlar ve bir bakıma eşitlenmişlerdi. Ama aralarında büyük bir özleniş farkı vardı.</p>

  <p class="normal1">Yalnızlığından şikâyetçi değildi. Kendisiyle baş başa kalıp geride bıraktığı yılların muhasebesini yapmak, hatıralarıyla dertlenmek ve dertleşmek, sızılı bir mutluluk veriyordu Tacettin'e...</p>

  <p class="indentmetin"> </p>

  <p class="normal1">Yorulmuştu. Elinin tersiyle alnında boncuklanmış terleri sildi. Başını gökyüzünün pürüzsüz maviliğine çevirdi, derin soluklarla serin havayı içine çekerken, demir parmaklıklı bahçe kapısının sesiyle irkildi. Kapının gerisinde, elinde küçük bir valizle genç bir adam duruyordu. Gözlerini kısarak dikkatle baktı Tacettin... Bir yerlerden tanıyor gibiydi ama, çıkaramıyordu bir türlü.</p>

  <p class="normal1">"Kimi aramıştınız?" diye sordu.</p>

  <p class="normal1">Duruşu, bakışı, tavırları son derece ürkekti genç adamın.</p>

  <p class="normal1">"Tacettin Bey'le görüşecektim" dedi.</p>

  <p class="normal1">"Tacettin benim!"</p>

  <p class="normal1">Belli belirsiz bir gülümseme dolandı genç adamın yüzünde.</p>

  <p class="normal1">"Adım Andoni" dedi. "Ama Ali desem, belki daha iyi tanırsınız."</p>

  <p class="normal1">Zaman durdu o an, kulaklara çalınan tüm sesler sustu. Karşı konulamaz bir güç, bin bir karmaşık duygu içinde kararsızca, şaşkınca birbirlerine bakmakta olan Tacettin'le Ali'nin gözlerinde toplandı.</p>

  <p class="normal1">"Ali?"</p>

  <p class="normal1">Elindeki bahçe makasını fırlattı Tacettin.</p>

  <p class="normal1">"Ali'm!" diye haykırdı.</p>

  <p class="normal1">Yer gök inledi sesinden.</p>

  <p class="normal1">Yılların katmerleşmiş hasreti dudaklarında feryat, boğazında hıçkırık, gözlerinde sel olmuştu. Nasıl koştuğunu, kollarının tüm gücüyle oğluna nasıl sarıldığını bilemedi. Uzunca bir süre öyle kaldılar.</p>

  <p class="normal1">Neden sonra, "Gel" dedi Tacettin. "Gel, içeriye geçelim."</p>

  <p class="normal1">Sımsıkı tutmuştu Ali'nin elini. Bırakırsa kaçıverecekmiş gibi. İnanamıyordu. Bu mucizevi kavuşmanın rüya olmadığına emin olmak için dönüp dönüp sarılıyordu Ali'ye.</p>

  <p class="normal1">Ali de karşılıksız bırakmıyordu babasını. Bu kavuşmadan en az onun kadar etkilenmişti. "İyi ki gelmişim" diyordu içinden. Ancak onu daha önce yola koyulmaktan alıkoyan kaygılarını bertaraf edememişti. Evin içinde başka kimlerin olduğu merakıyla salonun kapısından ayıramıyordu gözlerini.</p>

  <p class="normal1">Ali'nin tedirgin halini çözmekte gecikmedi Tacettin.</p>

  <p class="normal1">"Yardımcılardan başka kimse yok evde" dedi.</p>

  <p class="normal1">"Karım, oğlum, kızım"la başlayan cümleler kurmamaya özellikle dikkat ediyordu.</p>

  <p class="normal1">"Anlat!" dedi tüm susamışlığıyla. "Patricia'yı anlat bana. Anneni anlat! Nerede? Ne yapıyor, nasıl?"</p>

  <p class="normal1">Soru yağmuru içindeki damlaları tek tek yanıtlamaya koyuldu Ali. Selanik'te annesi ve anneannesiyle beraber yaşadıklarını, Omorfia'nın epey yaşlandığını, baston yardımıyla yürüdüğünü, ama aklının yerinde olduğunu, güçten düşmüş olsa da fırındaki işini sürdürdüğünü, annesinin ise gümüş işlemeciliğini öğrenip antika ve gümüş üzerine bir atölye ve dükkân açtığını, orada beraberce çalıştıklarını, kendisinin evlendiğini, Teodor adında bir oğlu olduğunu tüm ayrıntılarıyla uzun uzun anlattı.</p>

  <p class="normal1">Tacettin zaman zaman araya girerek merak ettiği noktaları soruyor, sabırsızlıkla, doya doya, kana kana dinliyordu oğlunu.</p>

  <p class="normal1">"Bana babamın, ben çok küçükken öldüğü söylendi hep" dedi Ali. "Benim babam yaşıyormuş meğer!"</p>

  <p class="normal1"><span class="ideitalik">Benim babam!</span></p>

  <p class="normal1">Bu sözleri duyabilmek saadetlerin en erişilmeziydi. Ömrü boyunca bu kadar büyük bir mutluluk yaşadığını hatırlamıyordu Tacettin.</p>

  <p class="normal1">"Aris olmasa hiç öğrenemeyecektim belki de" dedi Ali.</p>

  <p class="normal1">Aris'le hastanedeki karşılaşmalarını, söylediklerini doğrulamak için ona, İstanbul'a gidip Papa Eftim'le konuşmasını tavsiye ettiğini anlattı.</p>

  <p class="normal1">"Ah Aris, ah!" dedi Tacettin. "Benim canım arkadaşım... Oğlumu bana göndererek bir defa daha ispatladı dostluğunu."</p>

  <p class="normal1">Tacettin dilinin ucuna gelip de bir türlü soramadığı soruyu sona bırakmıştı.</p>

  <p class="normal1">"Patricia..." dedi. Sustu.</p>

  <p class="normal1">"Patricia..." diye yineledi. İyice cılızlaşmış, gücünü yitirmiş sesiyle sordu sonunda:</p>

  <p class="normal1">"Evlendi mi Patricia?"</p>

  <p class="normal1">Sabırsız bir sessizlik çöktü üstlerine.</p>

  <p class="normal1">"Hayır" dedi Ali. "Evlenmedi annem. Gerçekleri öğrendikten sonra anladım ki, ömrü boyunca yüreğinde taşımış seni. Sana ve aşkına sadık kaldı annem."</p>

  <p class="normal1">Gözlerinden süzülen yaşlar bir kez daha sel olup taştı Tacettin'in. Sevinmekle kahrolmak arasında gidip geldi bir an.</p>

  <p class="normal1">İşlediği büyük cürmü itiraf eden bir suçlu gibi, "Ben evlendim" diyerek başını öne eğdi. "Bir oğlum, bir kızım oldu."</p>

  <p class="normal1">"Biliyorum" dedi Ali. "Doğru olanı yapmışsın."</p>

  <p class="normal1">Minnetle baktı oğluna Tacettin. İçinden taşan duyguları paylaşmalıydı onunla.</p>

  <p class="normal1">"Evlendim ama Patricia'yı asla unutmadım ben!" diye haykırdı. "Yüreğim ve ruhum ona aitti. Hep sevdim onu, her geçen saniye azalacağına çığ gibi büyüdü sevgisi. Sizlerden uzakta, ama hep sizinleydim."</p>

  <p class="normal1">Ani bir hareketle doğrulup kalktı.</p>

  <p class="normal1">"Bekle beni" dedi. "Annene götürmeni istediğim bir emanetim var."</p>

  <p class="normal1">Az sonra geri döndüğünde, birbirinin aynı iki büyük fotoğraf tutuyordu elinde.</p>

  <p class="normal1">"Sizin yokluğunuzda bunlar yaşattı beni" diyerek fotoğraflardan daha yıpranmış olanını Ali'ye uzattı. "Şu gördüklerin gözyaşlarımın izidir. Götür ver Patricia'ya. Kendisini görecektir o izlerde. Diğeri bende kalacak. O fotoğrafın da yeni izlerle yol yol olacağını söyle ona."</p>

  <p class="normal1">Fotoğrafı aldı, annesiyle babasının arasında duran küçük çocuğun gülen yüzüne daldı gitti Ali.</p>

  <p class="normal1">"Annem için paha biçilmez bir hediye olacak bu" dedi.</p>

  <p class="normal1">Kalktı, valizini açtı. En üstte duran sarı zarfı çıkarıp Tacettin'e uzattı.</p>

  <p class="normal1">"Bu da senin" dedi.</p>

  <p class="normal1">Zarfı açmasıyla çılgınca bir sevince gark oldu Tacettin.</p>

  <p class="normal1">Elinde tuttuğu, Patricia'nın fotoğrafıydı!</p>

  <p class="normal1">Bakışlarını yakalamaya, göz göze gelmeye çalıştı. Elini fotoğrafın üzerinde gezdirdi, parmaklarıyla okşadı Patricia'nın yüz hatlarını, bakışlarıyla öptü gözlerini, dudaklarını.</p>

  <p class="normal1">"Hiç değişmemiş" dedi. "Hâlâ ilk günkü kadar güzel."</p>

  <p class="normal1">"Doğru" dedi Ali. "Bana güzel diye gösterilen her kadına, 'Bu mu güzel?' diye gülüp geçtim. 'En güzeli benim anam!' dedim onlara."</p>

  <p class="normal1">"Bu fotoğrafı bana Patricia mı gönderdi?"</p>

  <p class="normal1">"Hayır. Ama getirirken izin aldım ondan. Selam söyledi sana..."</p>

  <p class="ortayazi">* * *</p>

  <p class="normal1">İki gün kaldı Ali. Her dakikası dolu dolu geçen, sevinçle üzüntüyü, hasretle vuslatı aynı anda yaşatan iki gün...</p>

  <p class="normal1">Son kez kucaklaşırken, "İyi şeylere çabuk alışıyor insan" dedi Tacettin. "Alıştım sana. Seni gördükten sonra daha da dayanılmaz olacak hasretin. Gene gel olur mu?"</p>

  <p class="normal1">Cevap vermesini beklemiyordu. Daha doğrusu alacağı cevaptan korkuyordu.</p>

  <p class="normal1">Hiç duraksamadan, "Patricia'ya selamımı götür" dedi. "Onun önünde başım eğik. Affetsin beni. Hem yaptıklarım, hem de yapamadıklarım için. Sevgimi anlat ona, hasretimi, onu asla unutmadığımı... Daima içimde yaşattığımı ve yaşatacağımı."</p>

  <p class="normal1">Ali'nin arkasından bir tas su döktü.</p>

  <p class="normal1">Bir daha gelir miydi Ali? Bilemiyordu. Ama bu yarım vuslat bile hayatının en büyük saadetini yaşatmıştı ona. Hafiflemiş hissediyordu kendini.</p>

  <p class="normal1">Patricia'nın fotoğrafını göğsüne bastırdı. Bir gün onunla da kavuşabileceğinin hayaliyle gözlerini kapadı. Düşünmesi bile muhteşemdi!</p>

  <p class="indentmetin"> </p>

  <p class="normal1">Başa, en başa, Patricia'yla Ali'yi bir bilinmeze yolculadığı günlere döndü. Kendisine bir tercih hakkı tanınsaydı ne yapardı?</p>

  <p class="normal1">HASRET mi, ÖLÜM mü deseler kesinlikle ölümü seçerdi. Tereddütsüz... Hiç gözünü kırpmadan!</p>

  <p class="normal1">Ama ona soran olmamıştı ki...</p>

  <p class="indentmetin"> </p>

  <p class="normal1">Hasretler, vuslat umudunu koyunlarında taşırdı.</p>

  <p class="normal1">Kim bilir? Belki bir gün...</p>

  <p class="normal1">Olabilir miydi?</p>

  <p class="normal1">Son nefesini verinceye kadar bu umutla yaşayacaktı Tacettin...</p>
</body>
</html>