<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_29"><br class="calibre3"/>
  Duvarsız evler<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">P</span>atricia'nın hali hal değildi. Çok zayıflamıştı. Gözleri çukurlarına kaçmış, avurtları çökmüş, suratı kaşık kadar kalmıştı. Konuşmuyordu hiç. Büyük bir çöküntünün pençesinde, ruh gibi dolanıp duruyordu ortalıklarda. Hiçbir umudu ve beklentisi kalmayan insanların kapkara dünyasında geçiriyordu günlerini.</p>

  <p class="normal1">Herkesinkinden daha ağırdı yarası. Omorfia'nın dediği gibi geçecekti bu günler... İyi ya da kötü, evleri de olacaktı, uğraşları da. Ama Patricia'nın yarası hiç mi hiç kapanmayacaktı.</p>

  <p class="normal1">Çevresinde ne yaşanırsa yaşansın, umurunda değildi. Kendi ıssız âlemine kapanmış, tek kişilik dünyasında çekiyordu çilesini. Bir tek Tacettin'e yer vardı o dünyada. Gözlerini onun gözlerine teslim edip saatlerce konuşuyordu onunla. Böyle zamanlarda Ali'yi bile görmüyordu gözü.</p>

  <p class="normal1">Her gün, beynine nakşolmuş film şeridini geriye sarıyor, tekrar tekrar izliyordu geçmişteki kareleri. Asla pişmanlık duymuyordu yaşadıklarından. Bugün olsa gene aynı yollardan geçer, gene aynı şevkle koşardı Tacettin'in kollarına.</p>

  <p class="normal1">Yalnızca geçmiş vardı Patricia için. Gelecekle ilgili tek bir hayali yoktu. Olamazdı da! Öyle büyük bir aşkla bağlanmıştı ki Tacettin'e, ruhunu, yüreğini, tüm varlığını onun yanında bırakıp öyle çıkmıştı yola.</p>

  <p class="normal1">Bedenleri birbirinden uzaktı, ama çok iyi biliyordu ki Tacettin de kendisiyle aynı durumdaydı. Çok üzülmüş müydü acaba arkalarından? Üzülmez olur muydu, kahrolmuştu mutlaka. Deliye dönmüştü... Patricia'sı, Ali'si olmadan yüzü gülebilir miydi hiç Tacettin'in?</p>

  <p class="normal1">Patricia'nın içine kapanmış melankolik hali Omorfia'yla Eleni'yi fazlasıyla endişelendiriyordu.</p>

  <p class="normal1">"Düzelecek" diyordu Omorfia. "Hele bir düzenimizi kuralım... Ömür boyu Tacettin Efendi'nin yasını tutacak değil ya!"</p>

  <p class="ortayazi">* * *</p>

  <p class="normal1">On beş gün kaldılar karantinada. Bu süre içinde sağlık kontrolleri yapıldı, eksik aşıları tamamlandı. Sıhhatli olduklarına dair raporlar hazırlandı. Buradaki işleri bitmişti.</p>

  <p class="normal1">Ancak karantinadan çıkış, kalıcı bir eve yerleşme anlamına gelmiyordu. Yerleştirme komitesinden haber gelinceye kadar çadırda kalmaları gerekiyordu. Hilal-i Ahmer Cemiyeti (Türk Kızılayı) ve Kızılhaç Teşkilatı tarafından Selanik Limanı'nda çok sayıda çadır kurulmuş, Yunanistan'ın çeşitli yerlerinden yola çıkan Müslümanlar sevk sırasının kendilerine gelmesi için haftalarca, kimileri aylarca bu çadırlarda bekletilmişti. Anadolu'ya giden mübadillerin boşalttıkları çadırlar, şimdi de Yunanistan'a göçen Ortodoks Rumlara verilmeye başlanmıştı.</p>

  <p class="normal1">Yalnız limanın olduğu yer değil, Selanik Körfezi'ne inen caddelerin üzerine bile çadırlar kurulmuştu. Tepeden bakıldığında bembeyaz çarşaflarla örtülmüş gibi görünen Selanik, tam bir çadır şehri haline gelmişti.</p>

  <p class="indentmetin"> </p>

  <p class="normal1">Kalacakları çadırın önüne geldiklerinde ilk konuşan Ali oldu.</p>

  <p class="normal1">Elini sıkı sıkıya tutan Omorfia'ya, "Burası bizim evimiz mi?" diye sordu. "Ama bu evlerin duvarları yok!"</p>

  <p class="normal1">İçinde bulundukları durumu yadsırcasına gayriihtiyarı gülüverdi Omorfia.</p>

  <p class="normal1">"Şimdilik bu duvarsız evde kalacağız" dedi. "Ama duvarları olan bir evimizin olması da yakındır yavrimu."</p>

  <p class="normal1">Eşyalarını taşıdılar çadıra. Denkler açıldı, kilimler serildi yere. Şilteler atıldı kilimlerin üzerine. Özledikleri konforda olamasa da, geçici bir süre için –ki o sürenin ne kadar uzayabileceğini hiçbiri kestiremiyordu– üzerinde yaşayabilecekleri iki karış toprağa kavuşmuşlardı sonunda.</p>

  <p class="normal1">Zorluydu çadır hayatı, ama onları daha özgür kılmıştı sanki. Kızılay'ın ve Kızılhaç'ın verdiği kısıtlı yiyecekle yetinmeleri gerekmiyordu artık. Küçük bir ispirto ocağı almıştı Omorfia. Çorbalarını, çaylarını kendileri kaynatabileceklerdi bu sayede.</p>

  <p class="normal1">Ali de daha mutluydu burada. Nicedir rafa kaldırdığı çocuk gülüşlerine kavuşmuş, diğer çadırlardaki akranlarıyla oynuyor, neşeli kahkahalarıyla Omorfia'nın ve Eleni'nin gülmeyen yüzlerinde tebessümler yaratıyordu. Patricia ise yaşadıkları çevre değişikliğinin farkında bile değilmiş gibi, kendi âlemindeki sessizliğini sürdürüyordu.</p>

  <p class="normal1">Havalar serinlemeye başlamıştı. Gündüzleri idare ediyorlardı ama geceleri bayağı soğuk oluyordu. Hepsi birden, Ali'yi aralarına alarak aynı döşeğin üzerine sıralanıyor, kalın battaniyelerle ve birbirlerinden aldıkları sıcaklıkla ısınmaya çalışıyorlardı.</p>

  <p class="normal1">Omorfia, gecenin soğuğunu kırmak için küçük bir mangal almayı düşünüyordu. Eğer o kötü olay yaşanmasaydı alacaktı da...</p>

  <p class="normal1">Çadıra yerleşeli bir hafta olmuştu. Acı çığlıklarla uyandılar uykularından. Biraz ötelerindeki çadırda yangın çıkmıştı. Çadır komşuları yardıma koşmasa her tarafa yayılacaktı alevler. Elbirliğiyle kısa sürede söndürüldü yangın, ancak çadırda kalan aile acınacak durumdaydı. Canlarını kurtarmış, ufak tefek yanıklarla bu badireyi de atlatmışlardı ama yangından geriye eşya namına hiçbir şeyleri kalmamıştı.</p>

  <p class="normal1">Çadırda mangal yakmanın nelere mal olabileceğine yakından tanık olmuşlardı. Kalın hırkalar, battaniyeler, yorganlar... ısınmak için yeterdi. Yetmeliydi!</p>

  <p class="normal1">İyi de, ya çadırda kalmaları gereken süre daha da uzarsa... Soğukların bastırmasına ne kalmıştı şunun şurasında? Önleri kıştı. Bu ihtimali düşünmek bile istemiyordu Omorfia. Bir an önce <span class="ideitalik">duvarlı</span> bir eve kavuşmaları gerekiyordu artık!</p>
</body>
</html>