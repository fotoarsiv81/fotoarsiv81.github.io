<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_22"><br class="calibre3"/>
  Gülümseyiniz lütfen<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">İ</span>şe gitmeden önce ağabeyi Yahya Bey'in çarşı içindeki toptancı dükkânına uğradı Tacettin. Keskin'in önde gelen tüccarlarındandı ağabeyi. Dürüsttü, çalışkandı, esnafın sevip saydığı, işinin erbabı bir ticaret adamıydı. Prensip sahibiydi, sabah erkenden gelir dükkânını açar, bizzat kendisi muhatap olurdu müşterilerine.</p>

  <p class="normal1">Dükkânın önünde oturmuş, sabah kahvesini içiyordu Yahya Bey. Tacettin'i görür görmez fırlayıverdi yerinden. Ne zamandır gelip gittiği yoktu keratanın.</p>

  <p class="normal1">"Hoş gelmişsin tosunum!" diyerek boynuna sarıldı. Küçüklüğünde topaç gibi, gürbüz bir çocuktu Tacettin. Yahya Bey, o günlerden kalma bir alışkanlıkla hâlâ, "Tosunum" diye hitap ederdi kardeşine. Aralarındaki yaş farkı fazla olmasa da hem oğlu, hem kardeşi gibi görürdü onu. Çok severlerdi birbirlerini. Tacettin'in, aile içinde kendine en yakın hissettiği kişilerin başında Yahya Ağabeyi gelirdi.</p>

  <p class="normal1">Son zamanlarda Hacı Ali Bey ve Fatiş Hatun'la oğullarının aralarında yaşanan tatsız gelişmelerden de haberdardı Yahya Bey. Acaba bu yüzden mi düşmüştü Tacettin'in yolu buralara? Dert yanmaya ya da akıl danışmaya mı gelmişti ağabeyine?</p>

  <p class="normal1">Hemen sormak yakışık almazdı.</p>

  <p class="normal1">"Gel otur şöyle" diyerek yanındaki kürsüyü gösterdi kardeşine. İçeriye doğru seslendi.</p>

  <p class="normal1">"Veli... Tacettin'e de bir kahve yapıver. Okkalı olsun!"</p>

  <p class="normal1">"Çok kalmayacağım ağabey" dedi Tacettin. "Bir maruzatım var sana."</p>

  <p class="normal1">"De bakalım neymiş maruzatın?" derken geniş bir gülümseme yayılmıştı Yahya Bey'in yüzüne. Bu yaşa bu boya gelmişti ama, ağabeyinin gözünde hâlâ kısa pantolonlu haşarı bir çocuktu Tacettin.</p>

  <p class="normal1">"Birkaç gün sizde kalabilir miyim?"</p>

  <p class="normal1">"O nasıl laf oğlum?" diyerek davudi sesiyle gürledi adeta Yahya Bey. "Benim evim senin evin sayılır! Ricacı olmana lüzum var mı?"</p>

  <p class="normal1">Minnetle baktı ağabeyine Tacettin, rahatlamıştı biraz. Havadan sudan konuştular bir süre.</p>

  <p class="normal1">Elindeki kahve fincanını sehpanın üzerine koyarken, "Bir şey daha var" dedi Tacettin. "Yanındakilerden birini yollasan da, birkaç parça üst baş alsalar evden. Üstümdekilerle kaldım."</p>

  <p class="normal1">Duyduğu son cümle içini sızlattı Yahya Bey'in.</p>

  <p class="normal1"><span class="ideitalik">Üstümdekilerle kaldım!</span></p>

  <p class="normal1">El bebek gül bebek büyütülmüş, bütün ailenin, hatta sülalenin gözünün içine baktığı Tacettin bu hallere düşecekti ha...</p>

  <p class="normal1">Hemen toparladı kendini Yahya Bey.</p>

  <p class="normal1">"Tasalanma sen" dedi. "Veli'yi gönderir aldırtırım. Akşama bekliyorum..."</p>

  <p class="ortayazi">* * *</p>

  <p class="normal1">Üç gecedir Yahya Ağabeyinde kalıyordu Tacettin. Allah için iyi ağırlanıyordu. Yengesi, ikisi oğlan üçü kız yeğenleri etrafında pervane oluyor, onu rahat ettirmek için ellerinden geleni fazlasıyla yapıyorlardı. Ama ne yapsalar Tacettin'in yüzünü güldüremiyorlardı.</p>

  <p class="normal1">Huzursuzdu Tacettin, mutsuzdu, kalabalığın ortasındaydı ama, kendine ait umutları yitik bir dünyada yaşıyordu. Birbiriyle bağdaşmayan duygular ve düşünceler arasında sıkışıp kalmıştı. Patricia'yla Ali'nin özlemi ise dayanılmaz boyutlardaydı.</p>

  <p class="indentmetin"> </p>

  <p class="normal1">O sabah her zamankinden daha erken kalktı. Tıraş oldu, itinayla giyindi, saçlarını taradı. Bir gün önceden yapmıştı programını, o gün işe gitmeyecekti. Evden çıktı, aceleci adımlarla hedefine doğru yürümeye başladı.</p>

  <p class="normal1">Siyah meşin çizmelerinin topukları tok sesler çıkararak arnavutkaldırımlarını sertçe döverken, güçlü hissediyordu kendini. Ama bağ evinin önüne geldiğinde taş kesildi sanki ayakları. Cesareti kırılmıştı. Derin bir soluk aldı. Beyninden gelen komutla kapının tokmağına uzandı eli.</p>

  <p class="normal1">Eleni açtı kapıyı. Yabancı birini görmüş gibi, ne yapacağını bilmez bir halde baktı Tacettin'in yüzüne. Şaşkınlıkla ürküntü arasında gidip geliyordu bakışları. Belli ki Eleni bile o geceden sonra böyle bir ziyareti beklemiyordu.</p>

  <p class="normal1">Neden sonra toparlanabildi Eleni.</p>

  <p class="normal1">"Hoş gelmişsiniz beyim" diyerek kapıyı ardına kadar açtı. "Omorfia evde değil" dedi müjde verir gibi. "Malları komisyona yazdırmak lazım geliyormuş. Onun için gitti."</p>

  <p class="normal1">Omorfia evde olsa, muhakkak ki bu denli cesur ve rahat davranamazdı Eleni. Neyse, böylesi Tacettin'in de işine gelmişti. Hemen içeriye geçti.</p>

  <p class="normal1">Kapıyı duymamıştı Patricia. İç odada Ali'ye muhallebi yediriyordu. Tacettin'i aniden karşısında görünce elindeki mama kâsesini yere düşürdü. Aldırmadı bile.</p>

  <p class="normal1">"Tacettin!" diye haykırarak kollarına atıldı Tacettin'in. Aylardır, yıllardır ayrı kalmış gibiydiler. Öylesine susamışlardı birbirlerine. Ali'yi de aralarına alarak coşku içinde, uzun uzun hasret giderdiler. Kaybedecek zamanları yoktu ama.</p>

  <p class="normal1">"Hazırlanın" dedi Tacettin. "Sen, ben, Ali... Çıkıp dolaşalım biraz. En güzel elbiseni giy, süslen. Ali'yi de giydir. Bayrama gider gibi. Hadi, elini çabuk tut biraz."</p>

  <p class="normal1">Tacettin'in gözlerine teslim ettiği bakışları soru doluydu Patricia'nın. Ama hiçbir şey demedi. Ne gerek vardı konuşmaya? Beraberce ölüme gidiyoruz dese, hiç tereddüt etmeden koşa koşa gitmez miydi? Ali'yi kaptığı gibi çıktı odadan, merdivenlere attı kendini.</p>

  <p class="normal1">Önce Ali'yi giydirdi. Beyaz bir mintan, babasınınkinin minyatürü gibi duran lacivert potur pantolon, siyah bayramlık kunduralar... Saçını taradı sonra. Nasıl da Tacettin'e benzemişti Ali!</p>

  <p class="normal1">Saatlerce seyredebilirdi bu halini. Ama oyalanacak zaman değildi. Tacettin'in aceleci tavrına hak veriyordu Patricia. Annesi her an gelebilirdi. Herkesin diken üzerinde oturduğu şu günlerde, üçünün el ele verip gezmelere gitmesini hoş karşılamayacağı kesindi.</p>

  <p class="normal1">Sıra kendisine gelmişti. Dolabı açtı. Tacettin'in en sevdiği, ona en çok yakıştırdığı kırmızı bürümcük ipekten elbisesini çıkardı, giydi. Saçlarını özenle taradı, alnına düşen perçemin kenarına Tacettin'in geçen bayram hediye ettiği altın işlemeli tokayı iliştirdi. Siyah feracesini geçirdi üzerine. İpek başörtüsüyle sımsıkı bağladı başını.</p>

  <p class="normal1">Hazırlardı, inebilirlerdi aşağıya...</p>

  <p class="indentmetin"> </p>

  <p class="normal1">Tacettin, Patricia ve Ali, ilk kez birlikte yürüyorlardı Keskin sokaklarında. Ali'nin bir elinden Tacettin, diğerinden Patricia tutmuş, nicedir özlemini çektikleri, ama bir türlü gerçekleşemeyen bir aile tablosu çizerlerken, kısa süreceği baştan belli mutluluklarını her nefeste içlerine çekiyorlardı.</p>

  <p class="normal1">"Yoruldum" dedi Ali.</p>

  <p class="normal1">Hemen eğilip kucaklayıverdi oğlunu Tacettin.</p>

  <p class="normal1">"Biraz da babanın ayaklarıyla yürü bakalım" diyerek güldü. "Koluma gir sen de" dedi Patricia'ya. "Yollar engebeli, takılıp düşmeyesin."</p>

  <p class="normal1">İkiletmedi Patricia. Fazlaca sokulmadan, parmaklarının ucuyla asıldı Tacettin'in koluna.</p>

  <p class="normal1">Yürüye yürüye çarşının başına kadar gelmişlerdi. Tacettin'in koluna yapışmış parmakları kasılıverdi Patricia'nın. Ne yapmak istiyordu Tacettin? Böyle el âlemin ortasında resmi geçit yapmak da neyin nesiydi? Dükkânlardan uzanan başlar, üstlerine yapışıp kalan meraklı bakışlar...</p>

  <p class="normal1">Tacettin'i saygıyla selamlayanlar, aynı tavrı Patricia'dan esirgiyorlardı. Aşağılayıcıydı bakışları. "Ne işin var senin burada?" diye sessizce haykırıyor gibiydiler. Kan ter içinde kalmıştı Patricia. Başı önünde, bacakları birbirine dolanarak Tacettin'in yanı sıra, onun sert ve kendinden emin adımlarına ayak uydurarak yürümeye çabalıyordu.</p>

  <p class="normal1">Muhakkak ki Tacettin de çarşı esnafının, alışveriş için dükkânlara girip çıkan Keskinlilerin kendilerine ne gözle baktıklarının farkındaydı. Ama öylesine güvenli, öylesine mağrur bir edayla yürüyordu ki, Patricia'yı bile cesaretlendirmişti bu hali.</p>

  <p class="normal1">"O benim kadınım! Bu da oğlum! Var mı diyeceğiniz?" diye alenen haykırıyordu sanki Tacettin.</p>

  <p class="normal1">"Susadım" diye mızmızlandı Ali.</p>

  <p class="normal1">Limonatacının önünde durdular. Yalnız Ali'ye değil, Patricia'yla kendine de limonata doldurttu Tacettin. Şaşkınlık içindeydi Patricia. Çarşının içinde, hem de onca kem göz üzerindeyken nasıl içerdi bu limonatayı?</p>

  <p class="normal1">"Afiyet olsun" diyerek bardağı eline tutuşturan Tacettin, yumuşacık bakışlarıyla yüreklendirmeye çalışıyordu Patricia'yı.</p>

  <p class="normal1">Tekrar yola koyulduklarında, Ali hem annesinin hem de babasının elini tutarak ikisinin arasında neşeli kahkahalar atarken, Tacettin'in ele güne karşı meydan okuyuşuna bilmeden katkıda bulunuyordu.</p>

  <p class="normal1">Epey yürüdükten sonra, bir dükkânın önünde durdu Tacettin. Önce anlam veremedi Patricia, ancak camekânın içindeki irili ufaklı, çerçeveli çerçevesiz yığınla fotoğrafı görünce ayıldı. Fotoğrafçı dükkânıydı burası.</p>

  <p class="normal1">"Hoş gelmişsiniz Tacettin Beyim" diyerek abartılı bir saygıyla yarı beline kadar eğilen adam da fotoğrafçı olmalıydı.</p>

  <p class="normal1">"Buyurun beyim, şeref verdiniz dükkânıma."</p>

  <p class="normal1">Buyurdular. Suratı asılıvermişti Patricia'nın. Tacettin'in niyeti son bir veda fotoğrafı çektirmekti demek... Sırf bu yüzdendi bunca çabası.</p>

  <p class="normal1">"Fotoğraf çektireceğiz Asım Usta" dedi Tacettin. "Bütün maharetini göstereceksin ama."</p>

  <p class="normal1">Hemen işe koyuldu Asım. Dükkânın gerisindeki geniş boşluğun ortasına bir sandalye yerleştirdi öncelikle.</p>

  <p class="normal1">"Yengemi şöyle oturtalım" dedi.</p>

  <p class="normal1">Yengem!</p>

  <p class="normal1">Fotoğrafçının ağzından dökülüveren sihirli sözcük, Patricia'nın yaralarının üzerine sağaltıcı bir merhem gibi gelmişti. İlk kez birisi Tacettin'le olan birlikteliğini şeklen de olsa onaylamıştı. Minnetle baktı adamın yüzüne.</p>

  <p class="normal1">"Üstünü çıkar" dedi Tacettin. "Elbisenle çekilsin fotoğraf."</p>

  <p class="normal1">Denileni yaptı Patricia. Asım Usta da ok gibi fırlayıp elindeki feraceyi kaptı, köşede duran ayaklı askılığa astı.</p>

  <p class="normal1">Üstünü çıkarması yetmiyormuş gibi, "Başını da aç" dedi Tacettin.</p>

  <p class="normal1">Kısa bir tereddüt anı... Başındaki ipek örtüyü sıyırıp duvar dibindeki sehpanın üzerine bıraktı Patricia.</p>

  <p class="normal1">"Çocuğu yengemin kucağına verelim. Sen de arkalarında ayakta dur beyim... Yengeye doğru hafifçe eğil."</p>

  <p class="normal1">Karşılarına geçti Asım, verdirdiği pozun mükemmeliyetini ölçmek ister gibi, inceden inceye süzdü her birini.</p>

  <p class="normal1">"Tamamdır" dedi.</p>

  <p class="normal1">Başını, üç ayak üzerine oturan makinenin gerisindeki siyah örtünün altına soktu, bir kez de objektiften bakarak inceledi tabloyu.</p>

  <p class="normal1">Fotoğrafçı amcanın siyah örtünün altına girmesi, Ali'nin çok hoşuna gitmişti. Oyun gibi gelmişti çocuğa. Neşeli kahkahalarıyla çınlatıyordu soğuk duvarları.</p>

  <p class="normal1">"Şuraya bakınız" diyerek eliyle objektifi işaretledi Asım. "Gülümseyiniz lütfen... Gülümseyiniz..."</p>

  <p class="normal1">Ne Patricia'da gülecek hal vardı, ne de Tacettin'de. Boğazlarına oturmuş birer yumruk, değil gülümsemek, nefes almak için bile fırsat tanımıyordu ikisine de. Ali'nin çocuk gülüşleriyle çekildi fotoğraf. Ve annesiyle babasının içlerine akıttıkları gözyaşlarıyla.</p>

  <p class="normal1">Çıkarken, "Ne zaman hazır olur Asım Usta?" diye sordu Tacettin.</p>

  <p class="normal1">"Haftaya bugün emrinizdedir beyim."</p>

  <p class="normal1">"İki tane istiyoruz. Büyük boy. Beyaz kartonun üzerine raptedersin."</p>

  <p class="normal1">"İki tane olacak! Birisi sana, birisi bana... Öyle mi Tacettin?" diye soracaktı Patricia. Ama hemen vazgeçti.</p>

  <p class="normal1">Ne gerek vardı sormaya? Belli değil miydi cevabı...</p>
</body>
</html>