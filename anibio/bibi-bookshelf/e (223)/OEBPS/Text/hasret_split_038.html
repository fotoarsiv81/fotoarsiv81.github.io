<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_38"><br class="calibre3"/>
  Üsküdar'dan Keskin'e...<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">T</span>acettin'in verdiği karar ev halkı üzerinde farklı etkiler yaratmıştı.</p>

  <p class="normal1">Fatiş Hatun ilk duyduğunda kendini yerden yere atmış, sinir krizleri geçirmişti. Evin kiraya verilmesinden çok, oğlunun kendisini çiğneyip başına buyruk bir karar almasından rahatsızdı. Odasına kapandı, üç gün boyunca dışarı adımını atmayarak yalnız Tacettin'e değil, bütün ev halkına tavır koydu.</p>

  <p class="normal1">Hacı Ali Bey karısı gibi düşünmüyordu. Ona göre oğlu isabetli bir karar vermişti. Evler de insanlar gibiydi. Issız ve kimsesiz kaldıklarında yıpranır, köhneleşir, kişiliklerini yitirirlerdi. Ne zaman evleneceği belli miydi Tacettin'in? Hele bir niyetlensin, Keskin'in en güzel evini alırdı oğluna.</p>

  <p class="normal1">Tacettin'in evi İhsan Bey'e kiralaması en çok Rıza Bey'i memnun etmişti. 1913'te Antep'ten İstanbul'a mimarlık okumaya gitmişti Rıza. Çanakkale Savaşı'nın patlamasıyla silah altına alınmış, tahsilini yarım bırakmak zorunda kalmıştı. Askeriyenin inşaatında çalışmak üzere Yahşihan'a sevk edilmişti. Aynı yerde askerliğini yapan Tacettin'le orada tanışmışlardı. Aralarında epey yaş farkı olmasına rağmen, kısa sürede sıkı bir dostluk kurulmuştu aralarında.</p>

  <p class="normal1">Bir keresinde Tacettin Keskin'e baba evine giderken askerlik arkadaşını da beraberinde götürmüştü. Şaziye Hatun'u görüp beğenen Rıza Bey, onunla evlenmeye karar verince geleceğe dair bütün planlarını değiştirerek Antep'e, baba ocağına dönmekten vazgeçmişti. Askerlikten sonra Yahşihan'la Keskin arasında bir çiftlik satın alarak Keskin'e yerleşmiş ve Şaziye Hatun'la evlenmişti.</p>

  <p class="normal1">Askerlik günlerinde başlayan dostlukları aynı güçlü bağlarla hükmünü sürdürüyordu. Kayınbiraderlerinin içinde en çok Tacettin'i severdi Rıza. Kayınvalidesi Fatiş Hatun'a karşı çıkmaya cesaret edemese de aldığı her kararda içten içe Tacettin'i desteklemekteydi.</p>

  <p class="normal1">Evini İhsan Bey'e kiralamakla en iyisini yapmıştı Tacettin. Askerleri severdi Rıza. Askerlikten ayrılıp sivil hayata geçmiş olsa da, o günlerde kendisine verilen muvaffakiyet madalyasını evinin başköşesinde iftiharla muhafaza ediyordu.</p>

  <p class="normal1">Tanıdığı kadarıyla düzgün bir insandı Binbaşı İhsan Bey. Kira konusunda Tacettin'i üzmeyeceğinden, herhangi bir sorun çıkarmayacağından emindi Rıza.</p>

  <p class="indentmetin"> </p>

  <p class="normal1">İhsan Bey ve ailesi bir hafta sonra İstanbul'dan Keskin'e gelerek evlerine yerleştiler. Trenle gelmişlerdi, iki yük katarına zor sığmıştı eşyaları.</p>

  <p class="normal1">Rıza, İhsan Beylere kısa bir "hoş geldiniz" ziyareti yapmayı ihmal etmemiş, ardından da Tacettin'e koşup gördüklerini, duyduklarını bire bir paylaşmıştı kaynıyla.</p>

  <p class="normal1">"Ömrü hayatımda böyle ev görmedim!" diye başladı. "İstanbul'dan mı geliyorlar, Avrupa'dan mı, belli değil. Eşyaları da, kendileri de son derece alafranga."</p>

  <p class="normal1">Merak etmeyi bile gereksiz görmüştü Tacettin. Güle güle otursunlardı. Ama küçük bir kılçık atmaktan da geri durmadı:</p>

  <p class="normal1">"Bizim Keskin'imiz İhsan Bey'e ve ailesine dar gelmez umarım..."</p>

  <p class="ortayazi">* * *</p>

  <p class="normal1">Aşağı yukarı bir ay geçmişti aradan. Tacettin o sabah maliye dairesindeki odasına çıkan merdivenlerin başında Rıza Bey'le burun buruna gelince şaşkınlığını gizleyemedi. Bu saatte burada ne işi vardı eniştesinin?</p>

  <p class="normal1">"Hayırdır inşallah?" dedi. "Ablam, çocuklar iyiler mi?"</p>

  <p class="normal1">"İyiler, iyiler" diyerek Tacettin'in koluna girdi Rıza. Beraberce yukarıya, Tacettin'in odasına çıktılar.</p>

  <p class="normal1">Makam masasının karşısındaki koltuğa yerleşti Rıza.</p>

  <p class="normal1">"İhsan Beyler bizi yemeğe davet ediyorlar" dedi. "Ailecek bizi ve seni..."</p>

  <p class="normal1">Sabah sabah ikinci şaşkınlığını yaşıyordu Tacettin. Nerden çıkmıştı şimdi bu davet?</p>

  <p class="normal1">"Ne lüzum var enişte?" dedi sıkıntıyla. "Ev sahipleriyle kiracıların, aralarındaki münasebeti muhabbete dökmeleri nerede görülmüş?"</p>

  <p class="normal1">"İstanbul terbiyesi oğlum! Belli ki yapılan iyiliğin karşılığını ödemek istiyor İhsan Bey."</p>

  <p class="normal1">"O karşılığı para olarak ödüyor zaten."</p>

  <p class="normal1">"Öyle deme. Altı üstü bir akşam yemeği. Gider yemeğimizi yer kalkarız. Sana sormadan evet demedim ama, reddetmek ayıp olur, bilmiş ol."</p>

  <p class="normal1">"Başımıza ne geliyorsa bu ayıplardan, günahlardan geliyor zaten" diye söylendi Tacettin. "Ne zamanaymış bu yemek daveti?"</p>

  <p class="normal1">"Bize bağlı. Senin müsait olduğun bir akşam olabilir."</p>

  <p class="normal1">"Benim bütün akşamlarım müsait" diye güldü Tacettin. "Ne zamandır geceleri sokağa çıktığım mı var?"</p>

  <p class="ortayazi">* * *</p>

  <p class="normal1">Davete gidecekleri günün sabahı giyimine kuşamına daha bir özen gösterdi Tacettin. Yeni diktirdiği pantolon ceket takımının içine beyaz mintanını giydi, köstekli saatini taktı. Gösterdiği ihtimam ve titizlik ev sahibine duyduğu saygının ifadesiydi.</p>

  <p class="normal1">Erken çıktı işten. Fatiş Hatun'un hediyeliklerini aldığı gümüşçüye uğradı. Duvara asılmak üzere, gümüş telkâri işlemeli ustalık ürünü bir nazarlık seçti, sardırdı. Paketi kolunun altına sıkıştırıp Şaziye Ablasının evine doğru yürümeye başladı.</p>

  <p class="normal1">Böyle emrivakilerden hiç hoşlanmazdı, arada eniştesi olmasa bu davete icabet etmeyi asla düşünmezdi. Tanımadığı bilmediği insanların arasına karışmak hevesine yabancıydı. Yalnız değildi neyse ki; ablasının, eniştesinin ve yeğenlerinin varlığı geceyi katlanılır kılacaktı.</p>

  <p class="normal1">Tacettin'in çalmasıyla kapının açılması bir oldu. Şaziye, Rıza Bey ve çocuklar hazırlanmış, onun gelmesini bekliyorlardı. Mefharet'in elinde büyücek bir paket vardı.</p>

  <p class="normal1">"Ev hediyesi" diye açıkladı Şaziye. "Annemin nakışçısına işletmiştim. İhsan Beylere kısmetmiş."</p>

  <p class="normal1">Çıktılar. Şaziyelerin eviyle İhsan Beylerin evi birbirine çok yakındı. Birkaç dakikalık yürüyüş, eve varmalarına yetmişti. Çift kanatlı demir bahçe kapısının önünde dikilip duran bekçi kapıyı açarak yol verdi. Misafirleri bekletmemek için orada durmasının tembihlendiği belliydi.</p>

  <p class="normal1">İki yanında rengârenk çiçeklerin dizili olduğu taş yolu adımlayarak eve yaklaştıklarında, çalmalarına gerek kalmadan açılıverdi kapı. Eşikte beliren İhsan Bey, "Hoş geldiniz efendim" diyerek karşıladı misafirlerini. Bir adım geri çekilerek arkasında duran ufak tefek kadının öne çıkmasını sağladı.</p>

  <p class="normal1">"Eşim Celile!"</p>

  <p class="normal1">"Hayırlı olsun", "Güle güle oturun" dilekleriyle renklenen tanışma merasimini tamamlayıp salona geçtiklerinde, Şaziye ve Tacettin'in gözbebeklerine oturan şaşkınlık ve hayranlık fark edilmeyecek gibi değildi. Belli etmemeye çalışsalar da salonun görkemi karşısında büyülenmiş gibiydiler. Eniştesi anlattığında mübalağa ettiğini düşünmüştü Tacettin. Ama görüyordu ki onun anlattıkları, gördüklerinin karşısında kifayetsiz kalırdı.</p>

  <p class="normal1">Keskin evlerinde görmeye alışık oldukları sedirlerin, köşe ve yer minderlerinin yerini burada beyaz lake üzerine yaldız işlemeli kadife koltuklar, dikdörtgen şeklinde uzun beyaz bir yemek masası, koltuklarla bir örnek sandalyeler almıştı. Şaziye'yle Tacettin'i en çok şaşırtan da salonun karşı köşesine yerleştirilmiş olan kırmızımtırak renkte maun kaplama piyano oldu. Oğlanların umurunda değildi ama, Mefharet bile görkemli salonu hayranlıkla izlemekteydi.</p>

  <p class="normal1">Koltuklara buyur edildiler önce. İstanbul işi olduğu ilk bakışta anlaşılan çikolatalardan ikram etti Celile Hanım. Getirilen hediyeleri açtı, teşekkür etti.</p>

  <p class="normal1">"Ne zahmet etmişsiniz" diyerek Tacettin'in getirdiği gümüş nazarlığı masanın arkasındaki duvarın üzerine tuttu.</p>

  <p class="normal1">"Buraya asarız değil mi İhsan?" diye sordu kocasına.</p>

  <p class="normal1">"Sen nasıl münasip görürsen."</p>

  <p class="normal1">Ufak tefek ama hoş ve zarif bir kadındı Celile Hanım. Davranışları kocası kadar sıcak olmasa da gereken nezaketi ve ilgiyi gösteriyordu misafirlerine. Vücuduna oturan nefti yeşil bir elbise vardı üzerinde. Ayaklarında da terlik yerine aynı renkte zarif iskarpinler... Elbisesinin yakasındaki elmas iğneyle kulağındaki küpeler aynı montürdeydi. Sol elinin yüzükparmağındaki pırlanta alyans, takı bütünlüğünü tamamlıyordu.</p>

  <p class="normal1">Koyulaşmaya yüz tutan sohbetin arasında Mefharet'in merak dolu sesi duyuldu:</p>

  <p class="normal1">"Piyanoyu kim çalıyor?"</p>

  <p class="normal1">İhsan Bey, "Piyanonun sahibinin hazırlanması biraz uzun sürer" diyerek oturduğu koltuktan kalktı, salonun kemerli kapısına doğru yürüdü, içeriye seslendi.</p>

  <p class="normal1">"Behire! Seni bekliyoruz kızım."</p>

  <p class="normal1">Az sonra içeriye giren genç kızı tanıtmak görevini İhsan Bey üstlenmişti.</p>

  <p class="normal1">"Kızım Behire!"</p>

  <p class="normal1">Behire misafirlerle tek tek tokalaşarak masanın kenarına dizilmiş sandalyelerden birini çekip oturdu. İhsan Bey'in tek çocuğu, bir kızı olduğunu önceden biliyorlardı ama, kızının yetişkin çağda olacağını tahmin etmemişlerdi doğrusu.</p>

  <p class="normal1">Tip olarak annesine hiç benzemiyordu Behire. Yüz hatları daha çok babasını andırıyordu. İnce uzun boyu, buğday teni, koyu kumral saçlarıyla oldukça güzel bir kızdı. Çevresindeki insanlara biraz tepeden bakan bir havası mı vardı, yoksa Şaziye'ye mi öyle gelmişti, kestiremedi.</p>

  <p class="normal1">Salona girdiğinden beri ağzından tek söz çıkmamıştı. Genç kızların kalabalık içinde fazla konuşması hoş karşılanmazdı. Aldığı terbiye gereği böyle davrandığını düşündü Şaziye, içten içe takdir etti Behire'yi.</p>

  <p class="normal1">Celile Hanım'ın, "Sofraya buyurun" demesiyle kalktılar.</p>

  <p class="normal1">Celile Hanım, masanın çevresindeki sandalyelerin hangisine kimin oturacağını önceden tasarlamış gibi, misafirlerini sandalyelerine tek tek yerleştirdikten sonra kendisi için ayırdığı yere oturdu.</p>

  <p class="normal1">İlginç gelmişti Tacettin'e; masa düzeni evde Şaziye Ablalarla beraber yedikleri son yemekteki oturuş biçimine ne kadar benziyordu... Bu kez masanın başına Hacı Ali Bey'in yerine İhsan Bey oturmuş, bir yanına Rıza'yı, diğer yanına Tacettin'i almıştı. İhsan Bey'in karşısındaki, masanın diğer ucuna da Fatiş Hatun'un yerine Celile Hanım oturmuştu.</p>

  <p class="normal1">Ama Celile Hanım Fatiş Hatun gibi ikide bir kalkıp mutfağa gitmiyordu. İki yardımcı kadın yemekleri getirip büfenin üzerine koyuyorlar, ancak servise karışmıyorlardı. Ev sahibi olmanın bilinciyle yemek servisini bizzat Celile Hanım yapıyordu.</p>

  <p class="normal1">İstemeye istemeye gelmişti Tacettin ama, gördüğü hüsnükabulden memnundu. Ancak onu rahatsız eden bir şey vardı. Bu salon, bu eşyalar... ve hatta bu insanlar, bu insanların davranışları, şu karşıda duran piyano bile... Eniştesinin de söylediği gibi, fazla alafrangaydı!</p>

  <p class="normal1">Aniden masanın karşı tarafında, tam çaprazında oturan Behire'ye döndü.</p>

  <p class="normal1">"Piyanoyu siz çalıyormuşsunuz" dedi. "Herhangi bir eğitim aldınız mı?"</p>

  <p class="normal1">Açıkçası İhsan Bey'in, kızının isteğini kırmayarak bir heves uğruna bu piyanoyu satın aldığını ve ta İstanbullardan buraya taşımak zorunda kaldığını düşünüyordu.</p>

  <p class="normal1">Cevap vermeye istekli değildi Behire.</p>

  <p class="normal1">"İstanbul'dayken piyano hocam vardı" dedi. "Buraya gelince hocamdan da, aldığım derslerden de mahrum kaldım."</p>

  <p class="normal1">Sesindeki esef fark edilmeyecek gibi değildi. Zaten gülmeyen yüzü iyice asılmıştı. Sorup soracağına pişman olmuştu Tacettin.</p>

  <p class="normal1">Celile Hanım kızının eksik bıraktıklarını tamamlamak ister gibi, "Lise mezunudur Behire" dedi. "Bu yıl bitirdi liseyi. Küçük yaşlardan beri müziğe eğilimi var. Piyanonun yanı sıra keman ve ut da çalar kızımız."</p>

  <p class="normal1">Oturduğu yerde büzüldü kaldı Tacettin. Behire'nin yaşının daha küçük olduğunu düşünmüştü. Lise mezunu olduğunu bilse, muhatap alıp konuşmaya kalkar mıydı hiç?</p>

  <p class="normal1">Ayıp mı etmişti acaba? Ama her şeyleri gibi kendileri de alafranga değil miydi bu insanların? Erkeklerle kadınların aynı masada yemek yiyip sohbet edebildikleri bir ortamda evin kızına sorulan küçücük bir sorunun da hoşgörüyle karşılanması gerekirdi.</p>

  <p class="normal1">İhsan Bey'in yönelttiği soru da bu hoşgörünün ifadesi gibi geldi Tacettin'e:</p>

  <p class="normal1">"Evet, Keskin'e gelmekle Behire'nin piyano derslerine son vermek zorunda kaldık. Burada özel ders veren iyi bir musiki hocası bulabilir miyiz?"</p>

  <p class="normal1">Ortaya söylenmiş laftı ama, biraz önceki çelişkili gelgitlerinin üzerine gelince, kendisineymiş gibi algıladı Tacettin.</p>

  <p class="normal1">"Araştırırız İhsan Bey" deyiverdi.</p>

  <p class="normal1">Gerisini getiremedi. Ne gereksiz bir konuşmaydı yaptığı! Elin kızına müzik hocası bulmak ona mı kalmıştı?</p>

  <p class="normal1">Rıza Tacettin'in sıkıntısını anlamış gibi, Behire'ye dönerek, "Pek marifetliymiş kızımız" dedi. "Keskin'de sıkılmazsınız umarım. Neler yapmayı düşünüyorsunuz burada?"</p>

  <p class="normal1">Tam da bu soruyu bekliyormuş gibi, kırık bir sesle konuşmaya başladı Behire.</p>

  <p class="normal1">"Gözünü İstanbul'un Üsküdar'ında açmış birinin buralara alışması zor" dedi. "Neyse ki ilelebet Keskin'de kalacak değiliz. Tayinle geldiğimiz gibi, tayinle gideriz de."</p>

  <p class="normal1">Umulmadık, oldukça sert bir çıkıştı doğrusu. Şaziye'yle Tacettin'in kınamayı çağrıştıran bakışları aynı noktada birleşti. İstanbul'un havasını fazla solumak bazılarına iyi gelmiyordu demek...</p>

  <p class="indentmetin"> </p>

  <p class="normal1">Yemekten sonra, evin kızı sıfatıyla çay servisi görevini Behire üstlenmişti. Yüzünde zoraki bir gülümsemeyle gümüş tepsinin üzerindeki bardakları dağıtırken, bir an önce işini bitirip kaçıvermek istiyormuş hissi yaratıyordu karşısındakilerde.</p>

  <p class="normal1">Çayını alırken kızın yüzüne şöyle bir baktı Tacettin. Silah zoruyla orada tutuyorlardı sanki Behire'yi.</p>

  <p class="normal1">O an annesinin yanında olmasını şiddetle arzuladı Tacettin. Bu kızın ağzının payını ancak o verebilirdi. Ağzının payını vermek bir yana, alimallah parmaklarını saçlarına doladığı gibi...</p>

  <p class="normal1">Aklından geçirdikleri hınzırca bir gülüş olup oturuverdi dudaklarına. Annesinin kural tanımaz, delişmen hallerini özlemişti galiba...</p>
</body>
</html>