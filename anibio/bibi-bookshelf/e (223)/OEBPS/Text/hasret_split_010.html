<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_11"><br class="calibre3"/>
  Patricia'nın gözleri<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="indentmetinitalik">Kandillerin ışığı siyaha yürüdüğünde</p>

  <p class="indentmetinitalik">Gözlerini bana bırak</p>

  <p class="indentmetinitalik">Işığım olsunlar...</p>

  <p class="indentmetin"> </p>

  <p class="normal1"><span class="h1baslik">Ş</span>aziye, Tacettin'in arkasından doğruca Fatiş ve Ümüş Hatunların yanına gitmiş, olanı biteni en ince ayrıntısına kadar anlatarak, kendince üstüne düşeni fazlasıyla yapmıştı. Kocası gelir gelmez de yemeğe falan kalmadan, çocuklarını toparlayıp kaçarcasına ayrılmıştı evden.</p>

  <p class="normal1">Ümüş Hatun, sedirin üzerinde fenalıklar geçiren Fatiş Hatun'u yatıştırmaya çalışırken, "Ne zaman akıllanacak bu deli oğlan?" diye söyleniyordu içinden. Tacettin'in yaptıklarını o da tasvip etmiyordu elbette, ama ateşe körükle gideceğine sessiz kalmayı tercih ediyordu.</p>

  <p class="normal1">Fatiş Hatun, Hacı Ali Bey eve gelir gelmez, olanların tek sorumlusu oymuş gibi feryat figan üzerine atılıverdi adamcağızın. Tacettin'e bu kadar yüz veren, şımartan oydu. Baba olup da zamanında dur demeyi bilseydi, bu kadar tepelerine çıkmazdı bu oğlan.</p>

  <p class="normal1">"Gözün aydın!" dedi kocasına çemkirir gibi. "Omorfia'nın kızıyla evlenmek istiyor oğlun. Nasıl temizleyeceksin bu pisliği, görelim bakalım."</p>

  <p class="normal1">Duydukları Hacı Ali Bey'i de yeterince sarsmıştı. Gene de her zamanki uzlaştırıcı ve hoşgörülü tavrıyla teselli etmeye çalıştı karısını.</p>

  <p class="normal1">"Dur bakalım" dedi. "Karşımıza alır konuşuruz. Derdi neymiş öğreniriz."</p>

  <p class="normal1">Onun sakinliği karşısında iyice delilendi Fatiş Hatun.</p>

  <p class="normal1">"Konuşacak dert mi kaldı bey!" diye gürledi. "Seni bilmem, ama ben o orospunun kızını gelin diye alıp şu eşikten içeri adımını attırmam."</p>

  <p class="normal1">"Lafını bil de konuş Fatiş Hatun!" diyerek belki de ilk kez diklendi karısına Hacı Ali Bey. "Ayıptır, günahtır. Dimitri'nin bize emanetidir Omorfia. Bacımızdır. Ne kötülüğünü gördün bugüne kadar? Edebiyle namusuyla ekmek parasını kazanıyor kadıncağız. Tamam, kızını almaya razı gelmeyebilirsin, ama hakaret etmeye hakkın yok. Hem, bunca yılın hukuku var. Bugüne kadar Ermeni olsun, Rum olsun hangi komşundan şikâyetin oldu? Koşa koşa ziyaretlerine giden, onları evine kabul edip izzetle ikramla ağırlayan sen değil misin?"</p>

  <p class="normal1">"O başka, bu başka. Doğrudur, hepsini dostumuz, kardeşimiz belledik. Ama bu kadarı fazla!"</p>

  <p class="normal1">"Boş yere helak etme kendini, elbet bir hal çaresi bulunur. Gençlik işte... Neyin nereye varacağını idrak edemiyor çocuk."</p>

  <p class="normal1">"Çocuk dediğin kazık kadar herif! Gönül eylemesine, oynaşmasına ses etmedik diye, şu yaptığına bak hele. Yok efendim kararlıymış, Omorfia'nın o süprüntü kızıyla evlenecekmiş..."</p>

  <p class="normal1">Eli ayağı zangır zangır titriyordu Fatiş Hatun'un. Sinir krizine girmişti. Gözleri kan çanağına dönmüş, hıçkırıyor, bağırıp çağırıyor, ne var ki hezeyan içinde sayıp döktüğü sözlerin hiçbiri anlaşılmıyordu.</p>

  <p class="normal1">Ümüş Hatun elindeki ıslak tülbentle alnını, bileklerini ovalıyor, "Tasalanma sen, geçecek, bu da geçecek" diyerek güç vermeye çalışıyordu kumasına.</p>

  <p class="normal1">Oturduğu yerden doğrulup kalktı Hacı Ali Bey.</p>

  <p class="normal1">"Ağabeylerine söylerim, konuşurlar Tacettin'le" dedi.</p>

  <p class="normal1">Belli ki oğluna muhatap olmak, onunla yüz göz olmak istemiyordu.</p>

  <p class="normal1">Az önce sinir krizleri geçiren kendisi değilmiş gibi, fırlayıverdi sedirden Fatiş Hatun.</p>

  <p class="normal1">"Kaç bakalım, kaç!" diye haykırdı kocasına. "Hani kendin konuşacaktın? Tamam, sen yoksun ortalıkta, ama ben varım. Görün bakalım, ben de Fatiş Hatun'sam, o kızı oğluma yâr etmem! Böyle biline..."</p>

  <p class="normal1">Gücünün son zerresini harcamış cansız bir beden gibi yığılıp kaldı olduğu yere. Bayılmıştı.</p>

  <p class="indentmetin"> </p>

  <p class="normal1">Ağabeyleri kâh tek tek, kâh ikili üçlü gruplar halinde Tacettin'i karşılarına alıp konuşmuşlar, bu işin olamayacağı konusunda ikna etmeye çalışmışlar, uzun uzun nasihat etmişlerdi. Babası tek söz söylememişti ama, Tacettin çok iyi biliyordu ki bu görüşmeleri planlayan bizzat Hacı Ali Bey'di. Ağabeylerini temsilci tayin ederek dolaylı yoldan ona ulaşmayı tercih etmişti.</p>

  <p class="normal1">Fatiş Hatun ise bir karış suratla ortalıkta geziniyor, yüzüne bile bakmıyordu oğlunun. Küsmüştü. Ümüş Hatun da hep kumasının yanında durarak onu desteklediğini gösteriyordu kendince. Ablaları Şaziye ve Zahide Hatunlar, annelerininkine benzer bir tavır içinde, küskünlüklerini vurgular tarzda, bir zamanlar yere göğe sığdıramadıkları kıymetlileri, gözbebekleri, biricik Tacettin'leriyle konuşmuyorlardı.</p>

  <p class="normal1">Konulan tavırlardan, söylenen sözlerden, verilen öğütlerden, küskünlüklerden haliyle etkileniyordu Tacettin. Ama her seferinde daha sıkı sarılıyordu kararına. Her ne pahasına olursa olsun evlenecekti Patricia'yla!</p>

  <p class="normal1">Hepsi bir yana, onu en çok etkileyen Aris ve Artin'le yaptığı konuşma oldu.</p>

  <p class="normal1">"Bu iş olmaz vre Tacettin" dedi Aris bakışlarını kaçırarak.</p>

  <p class="normal1">Gözleri yerde, "Bu iş olmaz" diye tekrarladı Artin de.</p>

  <p class="normal1">"Nedenmiş o?" diye diklendi Tacettin. "Ben istedikten sonra..."</p>

  <p class="normal1">"Senin isteğinle olsa keşke" diye söylendi Aris. "Sen hiç Müslüman olmayan bir kızla ya da kadınla evlenmiş Müslüman bir erkek gördün mü şu Keskin'de?"</p>

  <p class="normal1">"Görmedim. İlk evlenen ben olurum. Ne var bunda?"</p>

  <p class="normal1">"O kadar kolay değil be Tacettin" dedi Artin.</p>

  <p class="normal1">"Neden? Bunca yıldır kardeş gibi yaşayıp gitmedik mi? Bayramlarımızı, seyranlarımızı beraberce yaşamadık mı?"</p>

  <p class="normal1">"Doğru" dedi Aris. "Kurban bayramlarında kesilen etleri dağıtırken en önce bize getiren sendin. Paskalya çöreklerimizi koşa koşa size taşıyan da Artin'le ben. Ama farklı dinden biriyle evlenmeye kalkmak meşakkatli iş be arkadaşım."</p>

  <p class="normal1">Durakladı Aris.</p>

  <p class="normal1">"Üstelik hacca gitmiş, hacı olmuş bir babanın oğlusun sen" diye devam etti. "Hem de bir bey oğlu! Bu kadar müşkül bir durumun altından kalkman zor vre Tacettin."</p>

  <p class="normal1">"Yani siz, bu işten vazgeç mi diyorsunuz bana?"</p>

  <p class="normal1">"Aynen öyle. Yol yakınken vazgeç. Unutursun be Tacettin. Sana kız mı kalmadı Keskin'de? Hepsi de yolunu gözlüyor senin."</p>

  <p class="indentmetin"> </p>

  <p class="normal1">Söylenenler bir kulağından girip diğerinden çıkıyordu Tacettin'in. Derdini kimselerle paylaşamamanın sıkıntısıyla içine kapanmış, çevresine kalın bir koza örmüş, o kozanın içinde yaşadığı olumsuzluklara inat, her geçen gün daha da güçlenen duygularıyla baş başa, kısılıp kaldığı tek kişilik hücreden çıkış yolu arıyordu.</p>

  <p class="normal1">Soluksuz kalmıştı. Onu yaşama bağlayan, ayakta durma gücü veren tek avuntu, Patricia'nın gözlerinde yakaladığı sevgi kıvılcımlarıydı. O gözlerde eriyip yok olmak yolunda karşı konulmaz bir arzuyla kavruluyor, Patricia'nın yalnızca elini tutmak için bile her şeyini seve seve feda edebileceğini hissediyordu.</p>

  <p class="normal1">Yalnızdı, kimsesizdi, en yakınları tarafından bile dışlandığını düşünerek kahroluyordu. Ne evde huzuru vardı, ne dışarıda. Tek sığınağı maliye dairesindeki, şahsına ayrılmış odaydı. Kimseler hesap sormuyordu hiç değilse orada; suçlayıcı bakışlarını üzerine diken, aşağılayan, ayıplayan yoktu.</p>

  <p class="normal1">O gün amiri Sıtkı Bey tarafından makamına çağrılınca, ister istemez telaşlandı. Yoksa o da ortalıkta dolaşan söylentileri duymuş, neler olup bittiğini Tacettin'in ağzından mı öğrenmek istemişti?</p>

  <p class="normal1">Neyse, korktuğu başına gelmedi. Kırşehir'de birkaç günlük bir tahkikat işi vardı. Dairedeki elemanlardan hangisini göndereceğine karar veremiyordu amiri. Daha önce de buna benzer görüşmeleri olmuştu. Tacettin'in bilgisine, görgüsüne güvenirdi Sıtkı Bey, görüşlerine önem verir, kararsız kaldığı konularda fikrini alırdı.</p>

  <p class="normal1">Hemen işe talip oldu Tacettin. Tebdili mekânda fayda vardı. Birkaç günlüğüne Keskin'den uzaklaşmak yıpranmış ruhuna, yorgun düşmüş bedenine iyi gelecekti.</p>
</body>
</html>