<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_39"><br class="calibre3"/>
  İki dövüşken kartal<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">T</span>acettin'in İhsan Beylerin davetine gittiği akşam Fatiş Hatun öfkesinden hop oturup hop kalkıyordu. En büyük derdi, haklı olduğuna inandığı bir konuda Hacı Ali Bey'in desteğini arkasına alamamaktı. Kocası da kendisi gibi tavrını ortaya koysa, bu kadar sorumsuz davranamazdı Tacettin.</p>

  <p class="normal1">Hacı Ali Bey'in karşısına geçti.</p>

  <p class="normal1">"Evi kiraya verdiği yetmiyormuş gibi, o eve gidip ziyafet sofralarına kuruluyor oğlun" dedi. "Ve bir baba olarak sen, kılını bile kıpırdatmıyorsun."</p>

  <p class="normal1">"İzam ediyorsun Fatiş Hatun" dedi Hacı Ali Bey. "Doğru olanı yapıyor Tacettin. Aslında senin de İhsan Beylere gidip hoş geldiniz ziyareti yapman gerekmez mi?"</p>

  <p class="normal1">İyice zıvanadan çıktı Fatiş Hatun.</p>

  <p class="normal1">"Oğluma gelin getirme hayalleri kurduğum bir evde başkalarının salınıp gezdiğini görmeyi gözüm götürmez benim" dedi. "O evin eşiğinden adımımı bile atmam ben! Diyelim ki Tacettin inadını kırıp evlenmeye kalktı... Ne olacak o zaman? Nasıl boşaltacaksınız evi?"</p>

  <p class="normal1">"Gelinini bu eve getirmeye ne dersin?"</p>

  <p class="normal1">Bir anda yelkenleri suya indiriverdi Fatiş Hatun. Hacı Ali Bey'in latife olsun diye söylediği sözleri ciddiye almıştı. Heyecanlı bir sesle sordu:</p>

  <p class="normal1">"Tacettin kabul eder mi dersin?"</p>

  <p class="normal1">Hacı Ali Bey karısının davranışlarındaki yumuşamanın üstüne gitme kararındaydı. Onu en azından şimdilik oyalayabilecek güçlü bir koz geçmişti eline. İyi kullanmalıydı bu fırsatı.</p>

  <p class="normal1">"Neden olmasın?" diye güldü. "Böylesi seni daha çok memnun etmez mi?"</p>

  <p class="normal1">Yüzünde güller açmıştı Fatiş Hatun'un. Birbiriyle ilişkili ilişkisiz bin bir düşünce fır dönüyordu kafasında. Eve getireceği gelin hazırmış, iş düğün dernek kurmaya kalmış gibi, içinden geçenleri ortaya dökmeye koyuldu.</p>

  <p class="normal1">"Üst kattaki misafir odasını boşaltırız" dedi hevesle. "Ferahtır o oda. Büyüktür de. Orayı hazırlarız Tacettin için... Önce razı olmaz belki. Ben karışmam. Madem bu fikri sen ortaya attın, oğlunu razı etmek de sana düşer."</p>

  <p class="normal1">Hacı Ali Bey uzun uzun süzdü Fatiş Hatun'u. Sıcacık bir şefkat vardı bakışlarında. Karısının çaresizlik içinde en olamayacak dualara amin demeye hazır hali içine dokunmuştu.</p>

  <p class="normal1">"Tasalanma sen" dedi. "Zamanı gelince her şey yoluna girer. Hele oğlumuzun gönlüne göre bir kız bulalım, gerisi kolay."</p>

  <p class="normal1">Gözleri parlamıştı Fatiş Hatun'un. Hep bu anı beklemişti. Kocasının yanında olduğunu bilmeyi... Hacı Ali Bey baştan beri böyle davransaydı, Fatiş Hatun'un da oğluna karşı ters davranışlar içine girmesine gerek kalmayacaktı.</p>

  <p class="normal1">Neyseydi... Zararın neresinden dönülse kârdı. Tacettin her sözüne karşı çıkan, hırçın bir anneye muhatap olmayacaktı artık. Kararlıydı Fatiş Hatun, oğlunu yeniden kazanmak için elinden geleni ardına koymayacaktı.</p>

  <p class="indentmetin"> </p>

  <p class="normal1">Bu konuşma ilaç gibi gelmişti Fatiş Hatun'a. Karanlığa gömülmüş en çapraşık meseleleri bile aydınlık yüzleriyle görmeye çalışırken, ruhunun yıkandığını hissediyordu adeta.</p>

  <p class="normal1">Bu iyimser hali, cuma akşamı Şaziye, kocası ve çocuklarıyla yemek yerlerken, çevresindeki herkesi şaşırtacak boyutlara erişti. Şaşkınlıktan payını alanların başında da Tacettin geliyordu...</p>

  <p class="normal1">Diğer yemeklerin yanında bir tabak da keşkek konulmuştu sofraya.</p>

  <p class="normal1">"Uzun işe kalkışmışsın anne" dedi Şaziye. "Keşkek pişirmek sabır ister. Hele onu dövmesi..."</p>

  <p class="normal1">Doğruydu, şu bir tabak keşkeği ortaya koyabilmek için saatlerce uğraşmıştı Fatiş Sultan. Sabah erkenden kalkmış, tencerenin içine koyduğu kemiksiz etin üzerine bir akşam önceden ısladığı buğdayı ilave ederek etle buğday birbirinin içinde eriyinceye kadar kaynatmıştı. Sonra da mutfakta çalışan kim varsa tahta tokmakla keşkeği dövme işine katılmış, kaşıkla çekilince uzayacak kıvamda, sakız gibi bir keşkek ortaya çıkarmışlardı. Üzerine gezdirilen kırmızıbiberli yağla hoş bir görünüm arz ediyordu.</p>

  <p class="normal1">Bu kadar emeğe karşılık, çocuklar yüzüne bile bakmıyordu keşkeğin.</p>

  <p class="normal1">"Biliyorum, sevmezsiniz siz" dedi Şaziye'ye.</p>

  <p class="normal1">Tacettin'in sırtını sıvadı, "Oğlum için yaptım!" dedi. "Küçüklüğünden beri pek sever keşkeği Tacettin'im."</p>

  <p class="normal1">"Ellerine sağlık anacığım" diyerek tabağındaki keşkeği kaşıkladı Tacettin. Annesinin bu özel ve zahmetli ikramını neye yoracağını bilememişti ama, eski günleri çağrıştıran bu küçük şımartılma hoşuna gitmişti doğrusu.</p>

  <p class="normal1">Ana oğul arasında esen ılıman rüzgârların, söyleyeceklerinden sonra hangi yöne döneceğinin merakındaydı Şaziye:</p>

  <p class="normal1">"İhsan Beyler iadeiziyaret amacıyla bize gelmek istiyorlar. Akşam oturması demişler Rıza'ya ama, yemeğe davet ettim ben. İzzetli ikramlı sofralarına oturmuşken kuru bir çay ziyaretine buyur etmek ayıp olurdu."</p>

  <p class="normal1">Sustu, icazet almak ister gibi annesinin yüzüne dikti gözlerini.</p>

  <p class="normal1">"İyi etmişsin" dedi Fatiş Hatun. "Yapılan davetlerin karşılığı aynen verilmeli. Ne zaman geleceklerini haber ver, birkaç kap yemek yaptırıp göndereyim sana."</p>

  <p class="normal1">Kulaklarına inanamadı Şaziye. Ne olmuştu annesine böyle? Yakaladığı ılımlı havayı kaçırmak istemedi.</p>

  <p class="normal1">"Sen de geleceksin tabii ki!" dedi Tacettin'e.</p>

  <p class="normal1">Rıza karısının eksik bıraktığını tamamlamak için araya girmek zorunda kalmıştı.</p>

  <p class="normal1">Bakışlarını Hacı Ali Bey'le Fatiş Hatun'un üzerinde bölüştürerek, "Sizleri de bekleriz" dedi.</p>

  <p class="normal1">Başka zaman olsa cevap mutlaka Fatiş Hatun'dan gelirdi. Ama bu kez karısı susmayı tercih edince Hacı Ali Bey'e düştü söz.</p>

  <p class="normal1">"Sizlere afiyet olsun. Tacettin'in bizi temsil etmesi yeterlidir."</p>

  <p class="normal1">Fatiş Hatun minnet ve hayranlık dolu sıcacık bakışlarıyla kucakladı kocasını. İsteyince nasıl da isabetli konuşabiliyordu Hacı Ali Bey...</p>

  <p class="normal1">Bu meseleyi korktuğuna uğramadan çözmenin verdiği cesaretle bir kez daha Tacettin'e döndü Şaziye.</p>

  <p class="normal1">"Gece de bizde kalırsın artık. Geç vakit yollara düşeceğine..."</p>

  <p class="normal1">Bir an irkilir gibi oldu Fatiş Hatun. Toparlandı hemen.</p>

  <p class="normal1">"İyi olur ya" dedi. "Adnan'ı koynuna alır yatarsın."</p>

  <p class="normal1">Baştan beri konuşulanları sessizce izleyen Ümüş Hatun karşısındaki tozpembe tablonun kış ortasında birdenbire ortaya çıkıveren yalancı bahara benzememesi için dua ediyordu.</p>

  <p class="ortayazi">* * *</p>

  <p class="normal1">Şaziye, yardımcısı Gülizar Hanım'la beraber sabahtan akşama kadar kendini helak edercesine çalışmış, tüm marifetini yemeklerine katarak mükemmel bir sofra hazırlamıştı. Fatiş Hatun da söz verdiği gibi bir servis tabağı yaprak sarmayla bir tepsi suböreği hazırlatıp bekçinin oğluyla kızına göndermişti.</p>

  <p class="normal1">Şaziye akşam saatlerinde her şeyi hazır etmiş, misafirlerini bekliyordu. Tacettin geldi önce. Hemen ardından İhsan Beyler.</p>

  <p class="normal1">İki taraf da birbirine aşinaydı artık. Resmiyetin soğuk yüzü ısınmaya meyletmişti. Konuşmalar daha samimi, daha sıcaktı. İlk karşılaşmalarında sert çıkışlarıyla göze batan Behire bile daha ılımlıydı bu akşam. Sofrada yanında oturduğu Mefharet'le sohbet ediyor, kendisine yöneltilen sorulara aklı başında cevaplar veriyordu.</p>

  <p class="normal1">Celile Hanım da eli boş gelmemişti. Kenarları iğne oyası işlemeli, köşelerine renkli ipek iplikle nakışlar işlenmiş, on iki kişilik krep çay takımı getirmişti Şaziye'ye.</p>

  <p class="normal1">"Behire'nin el emeği, göz nuru" dedi verirken.</p>

  <p class="normal1">"Behire mi?" dedi hayretle Şaziye.</p>

  <p class="normal1">"Behire ya!" diye güldü Celile Hanım. "Nakış, dikiş, her şey gelir benim kızımın elinden. Boş zamanlarında eli boş kalmaz."</p>

  <p class="normal1">Lafa karışmaktan kendini alamadı Behire.</p>

  <p class="normal1">"Burada boş zamandan bol ne var?"</p>

  <p class="normal1">Serzenişinde haklıydı belki ama her fırsatta Keskin'le ilgili bir yakınmayı dile getirmesi hoş değildi.</p>

  <p class="normal1">Behire'nin yüzüne dikkatle baktı Şaziye. Gözlerine... Sözleri yakıcı olsa da masumdu yüzü. Bakışları duruydu. Bu kez ensesinde toplamıştı saçlarını. İlk karşılaştıklarından daha olgun görünüyordu.</p>

  <p class="normal1">Celile Hanım kızını mazur gösterme ihtiyacındaydı.</p>

  <p class="normal1">"Behire burada çok sıkılıyor" dedi. "Onu oyalayacak esaslı bir meşgaleye ihtiyacı var."</p>

  <p class="normal1">"Müzik hocası bulamadınız galiba" dedi Tacettin.</p>

  <p class="normal1">Celile Hanım'a sorulan sorunun cevabı Behire'den geldi.</p>

  <p class="normal1">"Bulamadık. Bulacağımız da yok. Önceki derslerin üzerinden geçerek tek başıma çalışıyorum."</p>

  <p class="normal1">Yumuşak bir edayla söylenmiş olsa da isyan kokuyordu sözleri. Bu defa kızmadı Tacettin, hatta içinden hak verdi kızcağıza. Doğma büyüme Keskinli olmak, Keskin hakkındaki bazı doğruları inkâr etmesini gerektirmiyordu.</p>

  <p class="normal1">Ama Behire'nin bir sonraki cümlesi Tacettin'in canını sıkmaya yetecek güçteydi:</p>

  <p class="normal1">"Ne yapalım, buradan gideceğimiz güne kadar idare edeceğiz artık."</p>

  <p class="normal1">Bu kadarı fazlaydı! Keskin'i bir an önce kaçıp gidilecek bir yer olarak görmek haksızlıktı. Bu lafları Keskinlilerin yüzüne haykırmaksa en azından saygısızlık olarak ifade edilebilirdi. Yanı sıra burada yaşayanları aşağılamaya da kimsenin hakkı yoktu.</p>

  <p class="normal1">İhsan Bey de kızının hudutlarını aştığını düşünmüş olmalı ki, "Alışmaya çalışsan iyi edersin Behire'ciğim" diyerek araya girdi. "Buradan ne zaman gideceğimiz belli mi? Yeniden tayinimin çıkması uzun zaman alabilir."</p>

  <p class="normal1">Baba kızın birbirlerine bakışlarından, aralarındaki bağın ne kadar güçlü olduğu anlaşılabiliyordu. İhsan Bey'in sözleri üzerine yatışmış, ipek gibi olmuştu Behire.</p>

  <p class="normal1">"Biz de bekleriz babacığım" diye gülümsedi. "Senin hatırına her şeye katlanırım ben."</p>

  <p class="normal1">Katlanmak! Gaf üstüne gaf yapıyordu ama, bu sefer yüzü gülüyordu hiç değilse.</p>

  <p class="normal1">Konuşulanları dikkatle dinleyen, ama ev sahibi sıfatıyla ters bir şey söylememek için susmayı tercih eden Rıza dayanamadı sonunda.</p>

  <p class="normal1">"O kadar da kötü değildir Keskin'imiz" dedi. "Ben de aslen Antepliyim. Şaziye'yle evlenip buraya yerleştim. İyi de etmişim. İki memleketim oldu bu sayede... Doğrudur, ilk zamanlar yadırgar insan, ama zamanla alışılıyor. Tayinle gelen ne memurlar gördük burada. Gelirken ağladılar, giderken ağladılar..."</p>

  <p class="normal1">"Çok haklısınız" dedi İhsan Bey. "Şimdiden Keskin'e ısındım ben. Eşim ve kızım da her geçen gün biraz daha alışacaklardır. Bundan eminim."</p>

  <p class="normal1">Misafirleri yolcu ettikten sonra, gece üzerine biraz sohbet ettiler. Ardından odasına çekildi Rıza. Çocuklar çoktan yatmıştı.</p>

  <p class="normal1">Tacettin'in yatacağı yatağa çarşaf sererken, "Behire hakkında ne düşünüyorsun?" diye sordu Şaziye.</p>

  <p class="normal1">"Ne düşüneceğim?" diye güldü Tacettin. "Tam bir İstanbul kızı! Babası da biraz fazla şımartıyor gördüğüm kadarıyla."</p>

  <p class="normal1">"Sorduğum o değil. Senin söylediklerin, aynanın görünen yüzü. Bana kalırsa tahsiliyle, bilgisi görgüsüyle mükemmel bir kız Behire. Lise mezunu, piyano, keman, ut çalan, elinden nakış dikiş gelebilen kaç kız gördün sen? Keskin'in ona dar gelmesi doğal değil mi? Taşıdığı özellikler mütevazı davranmasını engelliyor haliyle."</p>

  <p class="normal1">Mübalağalı övgülerin gidişatından rahatsız olmuştu Tacettin.</p>

  <p class="normal1">"Bana ne bunlardan?" dedi.</p>

  <p class="normal1">"Bak Tacettin... Annem gibi ille de evlen diye yakana yapışacak değilim. Ama bütün hayatını da böyle sürdüremezsin. Bu kız tam sana göre. Hemen olmaz deme. Düşün taşın... Konuşuruz sonra."</p>

  <p class="normal1">Birden aklına gelmiş gibi gülerek ekledi:</p>

  <p class="normal1">"Böyle marifetli, biraz da dik başlı bir İstanbul kızı Fatiş Hatun'un gönlünden geçen gelin hayaline hiç uymuyor ama... Sen istersen, kabul etmemek gibi bir şansı yok anacığımın."</p>

  <p class="normal1">"İki dövüşken kartal gibi!" diye güldü Tacettin. "Hangisi hangisini yener dersin?"</p>

  <p class="normal1">Elindeki yastık kılıfını bırakıp yatağın köşesine oturdu Şaziye.</p>

  <p class="normal1">"Bu iyi işte" dedi. "Doğru yola girdin bile. Onları dövüştürme noktasına gelmen, bu işe kafanın yatacağını gösteriyor."</p>

  <p class="normal1">"Yok be abla! Sırf anneme inat olsun diye onun tasvip etmeyeceği birini gelin diye karşısına çıkaracağımı düşünmüyorsun herhalde. Olacağından değil ya, lafın gelişi işte..."</p>

  <p class="normal1">"Lafın peşinden gerisi de gelir inşallah!"</p>

  <p class="normal1">Başını yastığa koyduğunda ablasıyla konuştuklarını düşündü Tacettin. <span class="ideitalik">Evlenme</span> sözünün ağır bastığı konuşmanın anlamsızlığını, gereksizliğini, saçmalığını...</p>

  <p class="normal1">Birden bir eksiklik hissetti. Yabancı yerde yatmanın huzursuzluğunu duydu içinde. Patricia ve Ali'yle hasret gideremeyecekti bu gece. Fotoğraflar evde, başucundaki komodinin gözünde kalmıştı...</p>
</body>
</html>