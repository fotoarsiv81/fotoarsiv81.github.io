<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_41"><br class="calibre3"/>
  Yeni bir yol çizebilmek<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="indentmetinitalik">Ömür boyu süren hasretler vardır</p>

  <p class="indentmetinitalik">Ne yaşarsa yaşasın</p>

  <p class="indentmetinitalik">Bir yanı eksik kalır insanın</p>

  <p class="indentmetin"> </p>

  <p class="normal1"><span class="h1baslik">K</span>endine itiraf edemese de İhsan Bey'le yaptığı konuşma derinden etkilemişti Tacettin'i. Üzerine yapışıp kalan izleri silmek ister gibi, eve gidip odasına çıkar çıkmaz Patricia ve Ali'yle kucaklaştı. Her gece olduğundan daha fazla konuştu onlarla.</p>

  <p class="normal1">"Kim ne derse desin seninleyim ben" dedi Patricia'ya. "Hiçbir güç beni senden ve Ali'mden koparamaz."</p>

  <p class="normal1">İtiraflar geldi ardından.</p>

  <p class="normal1">"Çok üzerime geliyorlar Patricia'm. Hiç ummadığım insanlar karşıma geçip hayat tarzıma müdahale etmeye kalkıyor. Kimin ne haddine! Sizlerden vazgeçebilir miyim ben hiç? Geri gelmesi mümkün olmayan sevgilileri beklemenin saçmalığını haykırıyorlar yüzüme. Geri dönmeyecek olsan da seninle sürdürdüğümüz beraberliğimizin derinliğini idrak etmekten âcizler."</p>

  <p class="normal1">Elinde tuttuğu fotoğrafı yastığın üzerine koydu. Sırtüstü yatağa uzandı, gözlerini tavana dikti. İhsan Bey'in sözleri kulaklarında çınlıyordu.</p>

  <p class="normal1"><span class="ideitalik">"Mübadele demiştiniz değil mi?"</span></p>

  <p class="normal1"><span class="ideitalik">"Yani gidenlerin dönüşü yok!"</span></p>

  <p class="normal1"><span class="ideitalik">"Nereye kadar böyle gidecek Tacettin Bey?"</span></p>

  <p class="normal1"><span class="ideitalik">"Bütün ömrünüzü o birkaç yılın gölgesinde mi geçireceksiniz?"</span></p>

  <p class="normal1"><span class="ideitalik">"... Yaşarsınız yaşamasına da bir yanınız eksik kalır hep."</span></p>

  <p class="normal1">Doğrulup kalktı yataktan. Beyninde çakan ani bir şimşekle deliye dönmüş gibiydi. Yastığın üzerindeki fotoğrafı eline aldı. Patricia'nın gözlerine baktı hırsla.</p>

  <p class="normal1">"Sana da evlenmen için aynı baskıları yapıyorlar mı?" diye haykırdı. "Sana da aynı şeyleri söyleyerek beynine hükmetmeye çalışıyorlar mı?"</p>

  <p class="normal1">Aklına gelen ürkütücü ihtimali kovalamak ister gibi, "Olmaz öyle şey!" diye söylendi kendi kendine.</p>

  <p class="normal1">Ama... neden olmasındı? Giderken, "Kızıma koca, torunuma baba bulurum ben!" diye meydan okumamış mıydı Omorfia? Kim bilir kimleri çıkarmıştı kızının karşısına... Razı etmek için ne diller dökmüştü.</p>

  <p class="normal1">Belki evlenmişti bile Patricia!</p>

  <p class="normal1">Ya Ali? Unutmuş muydu babasını? Daha da kötüsü, bir başkasına "baba" demek zorunda bırakılmış olabilir miydi?</p>

  <p class="normal1">Acı içinde çaresizce kıvranıyordu Tacettin. Sakinleşmeye çalıştı. Söz dinlemez duygularını dizginleyip mantığına özgürlük tanıdığında daha iyi düşünebiliyordu.</p>

  <p class="normal1"><span class="ideitalik">Yaşananların bitiş noktasına gelindiğinde, ileriyi görüp yeni bir yol çizebilmek!</span></p>

  <p class="normal1">Doğru olan buydu belki de.</p>

  <p class="normal1">Ama o yaşananları yok saymak mümkün müydü? Yanlışların üstü çizilirdi. Üstü çizilecek bir yanlış yaptığına inanmadığı gibi, yaşadığı hiçbir şeyden de pişmanlık duymuyordu Tacettin.</p>

  <p class="normal1">Ne var ki hastalıklı bir ruh haliyle günden güne içine kapandığının, dış dünyayla arasına duvarlar ördüğünün de farkındaydı. Fotoğrafların, hatıraların itici gücüyle sürüp gidecek bir ömür nereye kadar taşıyabilecekti Tacettin'i?</p>

  <p class="normal1">Bir evi, bir yuvası olsun istemez miydi? İsterdi elbet. Ama laf evlenmeye gelince çatallaşıyordu işler. Patricia'yı içine alıp yüreğinin kapılarını bir daha açılmamak üzere kapatmıştı Tacettin. Orada hiç kimseye yer yoktu, olmayacaktı da.</p>

  <p class="normal1">İyi de, evlenmek için ille de birilerine sevdalanmak gerekmiyordu ki! Patricia ile karşılaşmamış olsa, annesinin gösterdiği onlarca gelin adayı arasından birisini seçip evlenmeyecek miydi? Çevresindeki evliliklerin hepsi aşk ve sevda üzerine mi kuruluydu?</p>

  <p class="normal1">Tacettin aşkı da, sevdayı da tatmış ve yaşamıştı. Ancak, bir başka kişiye bu duyguları tattıracak gücü ve hevesi kalmamıştı. Bu şartlarda, yüreğinde kimselere zerre kadar yer açamayacağına göre, Behire ya da bir başkasıyla evlenmeye kalkması, o kişiye yapılabilecek en büyük haksızlık değil miydi?</p>

  <p class="normal1">Kendisiyle mücadele etmekten yorgun düşmüştü Tacettin. Bedeninde farklı düşünce ve duygulara sahip iki ayrı kişi vardı sanki. Biri duygularını öne çıkarıp yüreğinin diliyle konuşan, diğeri akıl yoluyla doğruları göstermeye çalışan iki farklı karakter... Kıyasıya hırpalıyorlardı birbirlerini. Hangisinin haklı olduğuna karar veremiyordu Tacettin.</p>

  <p class="normal1">Patricia'yla Ali'ye sığındı gene de. Duygusal yanı ağır basmıştı ve onların sıcaklığına ihtiyacı vardı. Bu sıcaklığı başka hiçbir yerde, hiç kimsede bulamayacağından emindi.</p>

  <p class="ortayazi">* * *</p>

  <p class="normal1">Gün boyu yağan yağmur iki gündür esen şiddetli rüzgârın kaldırdığı tozu, kiri pası toprağa indirmiş, solunan havaya ferahlık katmıştı.</p>

  <p class="normal1">Ne var ki bu ferahlık, günlerdir çelişkileriyle ve çözümsüzlükleriyle boğuşmaktan yorgun düşen Tacettin'in içini serinletmekten uzaktı. Beyninde kıvrımlanan soru işaretlerini birileriyle paylaşma ihtiyacındaydı. İçinden söküp atamadığı sorunlarına onun gözüyle bakabilecek tek adrese, Şaziye Ablasının evine doğru hızlı adımlarla yürüyordu.</p>

  <p class="normal1">Hiç beklemediği bir anda Tacettin'i karşısında gören Şaziye'nin şaşkınlığı yüzünden okunuyordu.</p>

  <p class="normal1">"Ne o, içeri almayacak mısın beni?" dedi Tacettin.</p>

  <p class="normal1">"O nasıl söz, geç içeri. Rıza da yeni geldi çiftlikten. Tam zamanında geldin, yemeğe oturmak üzereydik biz de."</p>

  <p class="normal1">Yemekten sonra, konuşmaya başlamak için çocukların yatmasını bekledi Tacettin.</p>

  <p class="normal1">Ablası ve eniştesiyle baş başa kalınca, "Geçen gün İhsan Bey geldi" dedi sıradan bir olayı anlatır gibi.</p>

  <p class="normal1">"Hayret" dedi Rıza. "İhsan Bey bu tür ziyaretlere pek kalkışmaz ama..."</p>

  <p class="normal1">"Epey konuştuk" dedi Tacettin.</p>

  <p class="normal1">Esas konuya nasıl gireceğini bilememenin huzursuzluğu çökmüştü üstüne.</p>

  <p class="normal1">"Behire'den bahsetti" deyip sustu.</p>

  <p class="normal1">"Ee?" dedi Şaziye merakla. Bir şeyler sezinler gibi olmuştu ama, Tacettin'i dinlemeliydi önce.</p>

  <p class="normal1">"Keskin'e gelmekle Behire'nin kısmetini kapattıklarını düşünüyor" diye devam etti. "Keşke İstanbul'da evlendirip öyle gelseydik diyor."</p>

  <p class="normal1">"Haksız da değil" dedi Rıza. "İyi yetişmiş İstanbullu bir kızın buralarda koca bulması zor."</p>

  <p class="normal1">"Ama imkânsız değil!" diye güldü Şaziye.</p>

  <p class="normal1">Ablasını duymazdan geldi Tacettin.</p>

  <p class="normal1">"Sonra da iltifatlara boğdu beni."</p>

  <p class="normal1">Şaziye'yle Rıza göz altından birbirlerine bakıp gülüştüler.</p>

  <p class="normal1">"Ah benim acemi kardeşim" dedi Şaziye. "Adam resmen kızımla evlenir misin demeye getirmiş. Anlayamadın mı bunu?"</p>

  <p class="normal1">İhsan Bey'le konuştuklarının tamamını anlatmaya niyetli değildi Tacettin. Bazı hususların ikisinin arasında kalması gerektiğini düşünerek, ayrıntıları kendine saklamayı tercih ediyordu.</p>

  <p class="normal1">"Doğrudan söylemese de ima etti galiba."</p>

  <p class="normal1">"Daha ne olsun?" dedi Şaziye.</p>

  <p class="normal1">Coşkuluydu sesi.</p>

  <p class="normal1">"Sen ne dedin peki?"</p>

  <p class="normal1">"Ne diyeceğim, dinledim sadece."</p>

  <p class="normal1">"Aklını başına topla Tacettin! Bu fırsat bir daha ele geçmez. Adam altın tepsi içinde mücevher sunuyor sana. Elinin tersiyle geri çeviremezsin."</p>

  <p class="normal1">"Dur hele Şaziye, sıkboğaz etme adamı" diyerek araya girdi Rıza. Tacettin'e döndü, "Ablanın ısrarlarına bakma sen" dedi. "Bu kızla evlenmeyi istiyor musun, istemiyor musun, onu söyle."</p>

  <p class="normal1">"Kızla ilgisi yok enişte" diye ağzında geveledi Tacettin. "Evlenmek fikri uzak geliyor bana. Geride bıraktıklarımdan sonra yapamam diye düşünüyorum."</p>

  <p class="normal1">"Neymiş geride bıraktığın? Yıllardır aynı yastığa baş koyduğu karısını toprağa verir vermez, taziye bitince kimi nikâhıma alabilirim diye gözleri velfecri okuyor milletin. Toparlan biraz ve hakikatleri gör artık. Evlenip çoluğa çocuğa karışmak senin de hakkın. Hatıralarla, hayallerle sürdüremezsin ömrünü."</p>

  <p class="normal1">Şaziye de fırsatı kaçırmadı. "Bizim çocuklarımızın başını okşayarak kendini avutmak kâfi geliyor mu sana?" diyerek araya girdi. "Kendi çocuklarını kucaklayıp bağrına basmayı hiç mi istemiyorsun?"</p>

  <p class="normal1">"İstemez olur muyum?" dedi Tacettin.</p>

  <p class="normal1">Kendi de şaşırmıştı verdiği cevaba. Gönlünden geçenin ne olduğunu o an fark etmişti sanki. Başını öne eğdi. Kaçınılmaz sona adım adım yürümekte olduğunun farkındaydı.</p>

  <p class="normal1">Gücünü yitirmiş sesiyle, "Nasıl olacak bu iş?" diye fısıldadı.</p>

  <p class="normal1">Birden canlanıvermişti Şaziye. İçi içine sığmıyordu sevincinden.</p>

  <p class="normal1">"Kararını verdinse gerisi kolay" dedi. "Yarın annemlere haberi ulaştırırım ben."</p>

  <p class="indentmetin"> </p>

  <p class="normal1">O gece Patricia'yla konuşurken mahcubiyetinden ne söyleyeceğini bilemiyordu Tacettin.</p>

  <p class="normal1">"Verdiğim kararla seni terk ettiğimi düşünme sakın" dedi. "Sana aidim ben. Bu hakikat asla değişmeyecek. Ama içimde aile kurmayı, evlat sahibi olmayı arzulayan ikinci bir Tacettin var. Evlenecek olan o, başkasına kocalık edecek olan o... Yalvarırım anla beni. Ailem, etrafımdakiler, içinde bulunduğum şartlar... başka çıkar yol bırakmadılar bana."</p>

  <p class="ortayazi">* * *</p>

  <p class="normal1">Hacı Ali Bey Tacettin'in kararını sevinçle karşıladı. Fatiş Hatun ise temkinliydi. Oğlunun inadını kırıp evlenmeyi kabullenmesinden memnundu ama, kendi gösterdiklerinin değil de İstanbullu bir kızın gelin namzedi olarak karşısına çıkarılmasından pek hazzetmemişti. Üstelik Yenice'deki evin kiraya verilmesinden sonra adını her duyuşta irkilmekten kendini alamadığı Binbaşı İhsan Bey'in kızıydı Behire.</p>

  <p class="normal1">"Hayırlı olsun bakalım" dedi. "Ne lazım geliyorsa yapmak boynumuzun borcu. Görücü gönderelim önce kız evine. Hesna Kalfa pek iyi becerir bu işleri. Gitsin görsün, evin düzenini, kızın hal ve hareketini ölçüp tartsın. Münasip görürsek istemeye gideriz."</p>

  <p class="normal1">"Ne yaptığını sanıyorsun sen anne!" diyerek Fatiş Hatun'un sözünü kesti Şaziye. "Tacettin'in evlenmesini mi istiyorsun, yoksa bu işe mâni olmaya mı çalışıyorsun belli değil. Eğer müspet düşünüyorsan, sayıp döktüğün bu âdetlerden vazgeçmek zorundasın.</p>

  <p class="normal1">Ne yapacak Hesna Kalfa? Bir bahaneyle kız evine ziyarete gidecek. İnceden inceye didikleyecek ortalığı. Gelip sana yetiştirecek... Bu işler çoktan görüldü anacığım! Görücüye ne hacet? Tacettin, Rıza ve ben İhsan Beylerin ziyaretine gitmedik mi? Kızı gördük, beğendik. En önemlisi Tacettin de beğendi ki, köşe bucak kaçtığı evlenmeyi bile kabul etti. E, ne kalıyor geriye? İstemek mi? Onu da yaparız vakti gelince..."</p>

  <p class="normal1">Baştan beri konuşulanları sessizce dinleyen Ümüş Hatun, "Şaziye haklı Fatiş!" diyerek lafa karıştı. "En doğrusu kız evinin müsait olduğu zamanı sorup öğrenmek ve doğrudan doğruya istemeye gitmek. Tacettin'i evlenmeye razı edebilmek için göbeğin çatladı. Şimdi de pişmiş aşa su katmaya kalkıyorsun. Tacettin kararından vazgeçerse ne yaparsın?"</p>

  <p class="normal1">Fatiş Hatun'un aile içinde tek başına sürdürdüğü hükümranlık ağır bir darbe almıştı. Elindeki gücü kaybediyor olmanın dehşetiyle titredi. Geri adım atmak zorunda kalsa da başı dikti. Ama sesinde belirgin bir yumuşama hissediliyordu.</p>

  <p class="normal1">"Biz de birilerini aracı gönderir, kız istemek için gün alırız" dedi. "Öyle değil mi Hacı Ali Bey?"</p>

  <p class="normal1">Karısının teslimiyeti karşısında gülümsemekten kendini alamadı Hacı Ali Bey.</p>

  <p class="normal1">"Münasiptir" dedi. "İhsan Bey'e haber gönderirim ben."</p>

  <p class="normal1">Şaziye duruma el koymakta gecikmedi.</p>

  <p class="normal1">"Lüzum yok babacığım. Tacettin'le konuştuk biz. İhsan Bey'le bizzat kendisi konuşmak istiyor..."</p>
</body>
</html>