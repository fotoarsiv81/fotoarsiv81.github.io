<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_46"><br class="calibre3"/>
  Bey evine yaraşır bir düğün<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">G</span>ün Fatiş Hatun'un günüydü!</p>

  <p class="normal1">Önce Celile Hanım'la Behire dönmüş, iki gün sonra da eşyalar gelmişti İstanbul'dan. Eşyaların yerleştirilmesi ve diğer hazırlıklar epey oyalamış ve yormuştu hepsini, ama her şey tamamdı artık. Düğün için gün sayıyordu Fatiş Hatun. Her fırsatta geleneksel âdetlerden bahis açıyor, atılacak adımların usulüne uygun olması hususunda dünürlerini uyarmayı ihmal etmiyordu. Celile Hanım ve İhsan Bey onun uyarılarını hoşgörüyle dinliyor, sayılıp dökülen âdetlerden hangilerinin kızlarına uygulanacağını merak etmekten kendilerini alamıyorlardı.</p>

  <p class="normal1">Behire'nin çeyizinin serildiği gün, "Eskiden bir hafta sürerdi düğünlerimiz" dedi Fatiş Hatun. "Pazartesi günü düğün odunu getirmek için dağa gidilir, dağdan ilk odunu getirene hediye verilirdi. Salı günü düğün ekmeği pişirilir, çarşamba zengin fakir herkes mutlaka hayvan keser, perşembe düğün yemeği pişirilir, cuma günü de..."</p>

  <p class="normal1">Neyse ki kısa kesti Fatiş Hatun.</p>

  <p class="normal1">"Artık üç gün sürüyor düğünler. Cumadan pazara kadar. Kınası, kız alması, düğün eğlencesi, hepsi içinde."</p>

  <p class="normal1">Bu durumdan hayıflanır gibiydi. Celile Hanım da, İhsan Bey de âdetlerine, geleneklerine sıkı sıkıya bağlı bu kadının söylediklerine itiraz edip hevesini kaçırmak istemiyorlardı. Fatiş Hatun'a ellerinden geldiğince ayak uydurma kararındaydılar. Tek endişeleri Behire'nin aynı sabrı gösteremeyip isyan bayrağını çekme ihtimaliydi.</p>

  <p class="indentmetin"> </p>

  <p class="normal1">Düğünden birkaç gün önce Celile Hanım'la İhsan Bey'in yakın akrabaları İstanbul'dan gelmiş, onların gelişiyle düğün telaşı ikiye katlanmıştı. Hem oğlan evi, hem de kız evi hummalı bir faaliyet içinde hazırlıklarını tamamlamaya çalışıyorlardı.</p>

  <p class="normal1">Cuma günü <span class="ideitalik">bayrak yemeği</span> ile başladı düğün. Cuma namazından çıkanlar yanlarında caminin imamıyla beraber Hacı Ali Bey'in evine geldiler. İmamın duası eşliğinde bayrak kaldırma töreni yapıldı. Bayrak kaldırma, düğünümüz var anlamına geliyordu.</p>

  <p class="normal1">Türk bayrağını uzunca bir sırığa çektiler. İki ufak tahta parçası çapraz olarak birbirlerine ortalarından tutturularak sırığın başına çakıldı. Tahtaların iki ucuna iki elma, diğer iki ucuna iki soğan takıldı. Takılan bu nesneler düğün bayrağını resmi bayraklardan ayıran tek özellikti. Hazır hale getirilen bayrak evin damına dikildi.</p>

  <p class="normal1">Hacı Ali Bey'in evi ana baba günüydü. Dört bir yan davul zurna sesiyle inliyordu. Düğün kâhyalığı görevini üstlenen Yahya Bey'in nezaretinde, bayrak yemeğine davetli misafirler akın akın gelip bahçeye, taşlığa, evin içine kurulmuş sofralara oturup yemeklerini yiyor, "Bayrağınız hayırlı olsun" diyerek evden ayrılıyorlardı. Düğün sofralarının bereketi bolluğun ve cömertliğin nişanesi sayılırdı. Bey evi, şanına yaraşır bir cömertlikle ağırlıyordu misafirlerini.</p>

  <p class="normal1">Dini nikâhın kıyılmasına gelmişti sıra. Salona geçti imam.</p>

  <p class="normal1">"Gelin, damat, iki de şahit gelsin" dedi.</p>

  <p class="normal1">Dualar eşliğinde kıyıldı nikâh. İmama yüklüce bir yolluk verdi Hacı Ali Bey. Hayırlı uğurlu olsundu, Tacettin'le Behire Allah huzurunda karıkocaydılar artık...</p>

  <p class="ortayazi">* * *</p>

  <p class="normal1">Cumartesi günü hem kız evinde, hem de oğlan evinde kına gecesi telaşı vardı. Fatiş ve Ümüş Hatun'la kızları ve gelinleri bu gece için günlerdir hazırlanmaktaydılar.</p>

  <p class="normal1">Oğlan evinde hazırlanan, üzerinde fındık fıstık, şeker, kına ve mumların bulunduğu gümüş kına tepsisi kız evine gönderildi. Hacı Ali Bey de davul zurna ekibi göndermişti İhsan Bey'in evine. Türkülerle, mânilerle karşılandı oğlan tarafı. Celile Hanım ve İstanbul'dan gelip kız tarafını temsil eden diğer kadınlar kapıda bekliyorlardı misafirlerini.</p>

  <p class="normal1">Bordo renkli kadife üzerine sırma işlemeli bindallı giydirmişlerdi Behire'ye. Yüzü kırmızı bir duvakla örtülüydü. Bütün misafirler yerlerini aldıktan sonra, kayınvalide olmanın gururuyla kendi getirdiği ipek kumaşı yolluk niyetine gelininin önüne serdirdi Fatiş Hatun.</p>

  <p class="normal1">Behire yere serilen kumaşın üzerinde yürüyerek Fatiş Hatun'un önüne kadar geldi, elini öptü. Salonun ortasında kendisi için hazırlanmış sandalyeye oturdu.</p>

  <p class="normal1">Kına tepsisini getirdiler. Tepsinin üzerinde birisi erkek, diğeri kız çocuğunu simgeleyen iki mum yanıyordu. Amaç gelinin oğlu ve kızı olmasını sağlamaktı. Fatiş Hatun, Behire'nin avucunun ortasına bir altın koydu. Kınacı kadın, –ki bu kadının <span class="ideitalik">başı bütün,</span> yani başından ayrılık geçmemiş olması gerekirdi– gümüş bir tasın içinde kardığı kınayı Behire'nin eline yaktı.</p>

  <p class="normal1">Orada bulunan diğer kadınlar da ellerine kına yaktırırken, kına gecelerine has yöresel türküleri ve mânileri söylemeye başladılar.</p>

  <p class="indentmetin"> </p>

  <p class="indentmetinitalik">Kınayı getir ana</p>

  <p class="indentmetinitalik">Parmağın batır ana</p>

  <p class="indentmetinitalik">Kızın gelin gidiyor</p>

  <p class="indentmetinitalik">Koynunda yatır ana</p>

  <p class="indentmetin"> </p>

  <p class="indentmetinitalik">Ana ana güzel ana</p>

  <p class="indentmetinitalik">Kızın misafir kaldı</p>

  <p class="indentmetinitalik">Ne olur bu gece de</p>

  <p class="indentmetinitalik">Yanında yatır ana</p>

  <p class="indentmetin"> </p>

  <p class="normal1">Gelini ağlatmayı amaçlayan mâniler, ağlama yerine gülme hissi yaratıyordu Behire'de. Öncesinde bu tür âdetlerden sıkıntı duyacağını düşünürken, karşılaştığı her yeni âdette enteresan noktalar yakalamaya ve garip bir şekilde içten içe eğlenmeye başlamıştı. İyi ki örtülüydü yüzü. Ağlaması beklenirken gülen bir gelin, böyle bir ortamda hoş karşılanmayabilirdi.</p>

  <p class="normal1">Bir sonraki mânideki gelin gidecek kızın serzenişine kulak kabarttı:</p>

  <p class="indentmetin"> </p>

  <p class="indentmetinitalik">Kapınızda kul muyudum</p>

  <p class="indentmetinitalik">Pecenizde ot muyudum</p>

  <p class="indentmetinitalik">Bu yıllık da dursayıdım</p>

  <p class="indentmetinitalik">Üstünüze yük müyüdüm</p>

  <p class="indentmetin"> </p>

  <p class="normal1">Sadece gelini değil, kız anasını da ağlatmaya yönelikti sözler. Ama Celile Hanım da ağlamaya niyetli görünmüyor, kendisi için söylenen mânileri mütebessim bir çehreyle dinliyordu:</p>

  <p class="indentmetin"> </p>

  <p class="indentmetinitalik">Kına yakıldı eline</p>

  <p class="indentmetinitalik">Kuşak bağlandı beline</p>

  <p class="indentmetinitalik">Kızım kınan kutlu olsun</p>

  <p class="indentmetinitalik">Anan ağlasın haline</p>

  <p class="indentmetin"> </p>

  <p class="normal1">Kına merasiminin bitiminde kız evi <span class="ideitalik">damat kınası</span>'nı aynı tepsiye koyarak, davul zurna ekibiyle beraber oğlan evine gönderdi. Tepsinin içine, damat kınasının yanına damadın akraba ve arkadaşları kınalı ellerini sarsınlar diye bolca ipek mendil konulmuştu.</p>

  <p class="normal1">Kınacıları Tacettin'in sağdıcı olma görevini üstlenen Rıza karşıladı. Davul zurna eşliğinde oğlan evindeki erkeklerin ellerine kınalar yakıldı, ipek mendiller bağlandı ellere. Gülündü, söylendi, eğlenildi. Eğlenceye katılmayan, katılamayan tek kişi Tacettin'di.</p>

  <p class="normal1">Behire kınalı ellerinden, çevresindekilerin onu ağlatma çabalarından, söylenen mânilerden asla rahatsız olmamış, hatta ilginç bulduğu bu geleneksel törenin başrolünde olmaktan memnuniyet duymuştu. Ama Tacettin elindeki kızıl kına lekelerine baktıkça, yüreğindeki kızıl yaraların kanadığını hissediyordu. Ve bu kanı durduracak yerde, yaralarının üzerine tuz basmanın dayanılmaz acısını yaşıyordu...</p>

  <p class="ortayazi">* * *</p>

  <p class="normal1">Pazar günü oğlan evinden, başını sağdıç kimliğiyle Rıza'nın çektiği bir grup İhsan Bey'in evine gelin almaya gittiler.</p>

  <p class="normal1">Fatiş Hatun âdet olduğu üzre, gelininin atın üstünde gelmesinden yanaydı. Ama Behire, Hacı Ali Bey'in evine yaylı arabayla gidecekti. Günler öncesinden konuşup tartışmışlardı bu konuyu.</p>

  <p class="normal1">"Ata binmem ben!" demişti Behire.</p>

  <p class="normal1">"O nasıl söz, asker kızısın sen!" diye karşı çıkmıştı İhsan Bey.</p>

  <p class="normal1">Celile Hanım hemen araya girmiş, "Şalvarla, bindallıyla göndermiyoruz kızımızı" demişti. "Giyeceği gelinlik ata binmeye uygun değil!"</p>

  <p class="indentmetin"> </p>

  <p class="normal1">Beyaz gelinliğinin içinde su damlası kadar saf ve duru görünüyordu Behire, gelinden çok bir masal perisini andırıyordu. Yaylı arabadan inip ayağını evin önündeki mermer zemine bastığında, Fatiş Hatun elindeki çömleği yere çaldı. Kırılan çömleğin parçaları dört bir yana saçıldı. Ardından bereket simgesi olarak buğday, üzüm ve bozuk para serptiler Behire'nin başından aşağı.</p>

  <p class="normal1">Kurbanlar kesildi, davetliler bey evinde ağırlanmanın gururuyla sofralara kuruldular. Davullar zurnalar susmak bilmedi. Keskin halayı oynadı gençler, kaşık havası, karşılama... Tacettin'i de kolundan tutup kaldırdılar. Oğlunun karşısına geçti Hacı Ali Bey. Zarif ayak hareketleriyle Keskin halayının hakkını vererek eşlik etti gençlere.</p>

  <p class="normal1">Yatsıdan sonra dualar edilerek gelinle damat, sağdıcın refakatinde evlerine uğurlandılar...</p>

  <p class="indentmetin"> </p>

  <p class="normal1">Pirinç karyolanın köşesine ilişmiş, Tacettin'i bekliyordu Behire. Heyecanlıydı, yerinden çıkacakmış gibi coşkuyla çarpıyordu kalbi. Yüzünü örten duvağın arkasında Tacettin'in silueti belirince soluk alamaz hale gelmişti heyecanından.</p>

  <p class="normal1">Tacettin ise damat olmanın omuzlarına yüklediği sorumluluktan ziyade, içinde çarpışan çelişkili duyguları yatıştırmaya çalışmaktan yorgun düşmüştü. Ağır adımlarla Behire'ye doğru yürüdü. Fatiş Hatun'un yüz görümlüğü olarak takılmak üzere verdiği beşibiryerdeyi Behire'nin boynuna taktı. Duvağını açtı.</p>

  <p class="normal1">Titriyordu Behire. Gözleri yerde, ürkek bir ceylan gibi duruyordu karşısında. Garip bir acıma duygusu sardı içini. Yüreğini evlendiği insana açamamanın ezinci...</p>

  <p class="normal1">Yanına oturdu Behire'nin. Elini tuttu. Bu tutuşta muhabbet değil, şefkat vardı.</p>

  <p class="normal1">Başını kaldırıp Tacettin'e baktı Behire. Korunmaya muhtaç ürkek bir çocuğun mahcubiyeti vardı bakışlarında. Yüzüne düşen perçemleri parmaklarıyla yana itti Tacettin. Eğilip alnından öptü Behire'yi.</p>

  <p class="normal1">"Evine hoş geldin" dedi. "Seni mesut etmek için elimden geleni yapacağım. Bundan kuşkun olmasın."</p>

  <p class="normal1">Kendine bile yabancı gelmişti sesi. Bedenine giren bir başka Tacettin konuşuyordu sanki. Usulca saçlarını okşadı Behire'nin. Yüzünü yüzüne yaklaştırdı. Sımsıkı kapadı gözlerini...</p>

  <p class="normal1">Bir hıçkırık düğümlendi boğazına. Hem ondan, hem de kendisinden kaçmak ister gibi, başını Behire'nin göğsüne yasladı. Onun kulaklarına bir şeyler fısıldayacağına uzaklara gönderdi sesini. Duyuramayacağı kadar uzaklara...</p>

  <p class="normal1">"Affet beni Patricia'm!" diye inledi. "Yalvarırım affet..."</p>
</body>
</html>