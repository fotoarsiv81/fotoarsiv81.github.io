<html xmlns="http://www.w3.org/1999/xhtml">
<head>
  <title>hasret.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h2 class="kitapickapak2" id="calibre_toc_54"><br class="calibre3"/>
  Benim babam kim?<br class="calibre3"/>
  <br class="calibre3"/>
  <br class="calibre3"/>
  <br class="calibre3"/></h2>

  <p class="normal1"><span class="h1baslik">H</span>astanedeki ikinci ayını doldurmuştu Andoni. Yanında yatan diğer hasta ve yaralılar, bu arada Aris de taburcu olmuş, eskilerden bir o kalmıştı odada.</p>

  <p class="normal1">İlk günlerde bir an önce buradan kurtulmanın hayallerini kurarken, şimdi taburcu edilivereceğinin korkusu sarmıştı içini. Onu buraya bağlayan önemli bir nedeni vardı çünkü: Hemşire Maria!</p>

  <p class="normal1">Ona sadece hemşire demek haksızlık olurdu. Gerçek bir melekti Maria. Lime lime olmuş bedeniyle buraya getirildiği ilk gün, ilk gözünü açışında onun masmavi gözlerindeki tılsımlı ışıkla kucaklaşması sıradan bir tesadüf olamazdı. Tanrı tarafından Andoni'ye gönderilmiş mucizevi bir armağandı Maria. Onun şefkatli dokunuşlarıyla iyileşiyor, her geçen gün biraz daha bağlanıyordu ona.</p>

  <p class="normal1">Hislerinde yanılmış olabilir miydi? Ağır yaralıların ve hastaların kendilerine ihtimam gösteren hemşirelerine âşık olduklarını duymuştu. Ama bu ihtimali aklına bile getirmek istemiyordu. Gelip geçici, yüzeysel bir esinti değildi Andoni'ninki. Maria'nın gözlerinin içine baktığında fırtınalar kopuyordu yüreğinde. O gözlerin içinde eriyip yok olma arzusuyla titriyordu bedeni.</p>

  <p class="normal1">Maria da ona karşı kayıtsız değildi. Diğer hastalara gösterdiği ilgiyle ona gösterdiği yakınlık arasında dağlar kadar fark vardı. Kimseyle uzun uzadıya konuşmazdı Maria. Hastanın ilacını verir, iğnesini, pansumanını yapar, işi bitince çekip giderdi. Ama Andoni'yle uzun uzun sohbet ediyor, yalnız onu dinlemekle kalmayıp kendisiyle ilgili pek çok şeyi onunla paylaşıyordu.</p>

  <p class="normal1">Halinden memnundu Andoni. İlk görüşte cehennemden bir köşe olarak nitelediği hastane cennete dönmüştü gözünde. Öyle ki, sırf Maria'yı tanımak için aynı buhranlı günleri yeniden yaşamaya seve seve razı olabilirdi.</p>

  <p class="indentmetin"> </p>

  <p class="normal1">Atina'nın yabancısıydı Andoni. Hastaneye refakatçi kabul edilmiyordu zaten ama, ziyaretçisi de yoktu. Patricia ve Omorfia iki ay boyunca yalnızca bir kez gelebilmişlerdi ziyaretine. Temiz çamaşırlar, çarşaflar ve çarşıdan yeni aldıkları giysileri getirmişlerdi.</p>

  <p class="normal1">Maria ile tanıştırdı onları Andoni.</p>

  <p class="normal1">"Yalnız hemşire değil o" dedi. "Maria benim koruyucu meleğim."</p>

  <p class="normal1">Omorfia ile Patricia mütebessim bir çehreyle birbirlerine baktılar. Patricia oğlu için hayal ettiği gelini gökte ararken yerde bulmuştu galiba.</p>

  <p class="normal1">"Hayırlısı olsun bakalım" derken yüzü gülüyordu.</p>

  <p class="normal1">Aris'ten ve onunla konuştuklarından bahis açmayı gereksiz gördü Andoni. Böyle ayaküstü geçiştirilecek şeyler değildi konuşacakları. Onun da sırası gelecekti elbet...</p>

  <p class="indentmetin"> </p>

  <p class="normal1">Birkaç gün sonra bir ziyaretçisi daha oldu Andoni'nin: Aris!</p>

  <p class="normal1">"Nasılsın evlat?" diyerek getirdiği kurabiyeleri başucundaki sehpanın üstüne bıraktı. "İyi görünüyorsun oğlum" dedi. "Taburcu olman yakındır. Ne zaman dönüyorsun Selanik'e?"</p>

  <p class="normal1">Ne demek istediği ortadaydı. Omorfia ve Patricia ile konuşup malum konuyu açıklığa kavuşturması için sabırsızlanıyordu Aris.</p>

  <p class="normal1">"Annem ve anneannem beni görmeye geldiler" dedi. "Ama konuşmadık. Ne diyeceğime, nasıl davranacağıma karar vermeden karşılarına dikilmeyi doğru bulmadım."</p>

  <p class="normal1">Düşünceli görünüyordu Aris.</p>

  <p class="normal1">"İyi etmişsin" dedi. "Ama daha fazla geciktirme. İyi tanırım ikisini de. Doğruları anlatacaklarından, soracağın soruların hepsini cevaplandıracaklarından eminim. Ancak kafana takılan bir şey olursa eğer... vereceğim adrese gidip adını vereceğim kişiyle görüşmeni tavsiye ederim."</p>

  <p class="normal1">Cebinden çıkardığı kâğıda bir şeyler yazıp Andoni'ye uzattı.</p>

  <p class="indentmetin"> </p>

  <p class="indentmetinitalik">Papa Eftim</p>

  <p class="indentmetinitalik">Panayia Kafatiani Kilisesi</p>

  <p class="indentmetinitalik">Karaköy / İstanbul</p>

  <p class="indentmetin"> </p>

  <p class="normal1">"Papa Eftim, o senelerde Keskin'de yaşamış bir papaz. Mübadeleden sonra cemaatinin çoğu dağılınca ailesiyle beraber İstanbul'a giderek Karaköy'deki Panayia Kafatiani Kilisesi'ne yerleşti. Çalışmalarını oradan sürdürüyor. Keskinlileri yakından tanır. Hacı Ali Bey'i, ailesini, Patricia'yı, Omorfia'yı, beni... Hatta seni de! İstanbul'a yolun düşerse kendisini ziyaret etmelisin."</p>

  <p class="normal1">Gülerek ekledi:</p>

  <p class="normal1">"Bana kalırsa, yolunu özellikle İstanbul'a düşürmelisin."</p>

  <p class="normal1">Aris'in arkasından uzun uzun düşündü Andoni. Hayır, zamanı değildi henüz. Annesiyle ve anneannesiyle bile açık açık konuşmamışken, gerçeklerin kökenine inecek gücü kendinde bulamıyordu.</p>

  <p class="normal1">Aris'in verdiği kâğıdı katladı, çekmecenin içindeki eşyalarının arasına koydu. Bir daha ne zaman açacağını kendisi de bilmiyordu.</p>

  <p class="ortayazi">* * *</p>

  <p class="normal1">Andoni'nin eve dönüşünün şerefine mükellef bir sofra hazırlamıştı Patricia. Oğlunun en sevdiği yemekleri pişirmiş, masanın başköşesini ona ayırmıştı.</p>

  <p class="normal1">Durgun görünüyordu Andoni. Yol yorgunluğundan, yaşadığı onca eziyetin üzerinde yarattığı ruhsal yıpranmadandır diyerek üstünde durmadılar. Ama ne zaman ki Andoni ateş saçan gözlerini Patricia ile Omorfia'nın gözlerine dikti, hesap soran bir edayla kelimelerin üzerine basa basa konuşmaya başladı... İşin renginin farklılığını kavramakta gecikmediler.</p>

  <p class="normal1">"Keskin'i özlediniz mi siz?" diye başladı Andoni. "Andalayı yüzünden terk etmek zorunda kaldığınız memleket topraklarını?"</p>

  <p class="normal1">"Nereden çıktı şimdi bu?" diyerek oturduğu yerde huzursuzca kıpırdandı Omorfia.</p>

  <p class="normal1">"Anlaşıldı" dedi Andoni. "Şöyle sorayım: Orada ne iş yapıyordun sen anneanne? Selanik'teki gibi fırın işlettiğinizi söylemiştiniz bana. Ama duyduğuma göre işlettiğin yer fırın değil, tavernaymış."</p>

  <p class="normal1">Boş bulunup, "Nereden öğrendin bunu?" deyiverdi Patricia.</p>

  <p class="normal1">Yaptığı gafın farkına varıp sustu hemen. Omorfia, doğrudan kendisine sorulan soruyu sahiplendi.</p>

  <p class="normal1">"Yanlışı yok sana söylediğimizin" dedi. "Ama eksik. Keskin'de bir ekmek fırını vardı babamın. Fırıncının kızıydım yani ben. Evlendikten sonra Dimitri'yle beraber, onun babadan kalma tavernasını işletmeye başladık. O öldükten sonra da ben devraldım işi. Ne var bunda?"</p>

  <p class="normal1">"Bana söylemediğiniz, eksik bıraktığınız başka şeyler de var mı?"</p>

  <p class="normal1">Patricia'yla Omorfia kırık dökük bakışlarını birbirlerinin yüzünde gezdirerek, Andoni'nin bu malumata nereden ulaştığının merakını paylaşıyorlardı.</p>

  <p class="normal1">"Açık konuş Andoni!" dedi Omorfia. "Kimden ne duydun bilemiyorum ama, anneni de beni de boş laflarla üzmeye hakkın yok."</p>

  <p class="normal1">"Ya sizin beni yalanlarla, yanlışlarla aldatmaya hakkınız var mı?"</p>

  <p class="normal1">Patricia'nın suratı kıpkırmızı olmuştu, dudakları titriyordu konuşurken.</p>

  <p class="normal1">"Ne yalanı, ne yanlışı oğlum? Neler söylüyorsun sen?"</p>

  <p class="normal1">Annesine cevap vereceğine kaldığı yerden devam etti Andoni.</p>

  <p class="normal1">"Hastanede yanımdaki yatakta kim yatıyordu biliyor musunuz? Aris! Sanırım iyi tanıyorsunuz onu..."</p>

  <p class="normal1">Patricia'yla Omorfia, ikisi aynı anda irkiliverdiler. Ortak bir ürküntüde buluştu bakışları.</p>

  <p class="normal1">"Enteresan şeyler anlattı bana Aris" diyerek devam etti Andoni. "İnanamadım. Bir de sizin ağzınızdan duymak istedim."</p>

  <p class="normal1">Oturduğu yerde dikeldi. Sorgulayan bakışlarını Patricia'yla Omorfia'nın üzerinde paylaştırdı.</p>

  <p class="normal1">"Benim babam kim?" dedi. "Sizin söylediğiniz gibi, ben henüz üç yaşındayken ölüp giden bir Yunan çiftçi mi, yoksa Keskinli bir Türk beyi mi?"</p>

  <p class="normal1">Kurşun gibi ağır bir suskunluk çöktü üstlerine. Gelinen bu noktada gerçeklerin ortaya dökülmesi kaçınılmazdı.</p>

  <p class="normal1">"Bak oğlum" dedi Omorfia. "Hepimiz çok çile çektik. Babasız bir çocuğu büyütüp bu boya getirmenin kolay olduğunu mu sanıyorsun sen? Hep boynu büküktü annenin. Bense biricik kızımın gözümün önünde acılar içinde kıvranmasını izledikçe kahroldum. Eleni Teten derdiyle göçüp gitti bu dünyadan. Hepimizin gözbebeğiydin sen. Bunları bilmenin seni de kahredeceğini düşünerek içimizde yaşadık çaresizliğimizi. Kıyamadık sana."</p>

  <p class="normal1">"Yani?"</p>

  <p class="normal1">"Evet, duydukların doğru. Peki bunu öğrenmenin ne faydası oldu sana?"</p>

  <p class="normal1">"Bırakın da orasına ben karar vereyim. Yıllarca boş laflarla avuttunuz beni. Yazıklar olsun!"</p>

  <p class="normal1">Patricia'ya döndü Andoni.</p>

  <p class="normal1">"Tacettin Bey ve sen..." dedi. "Evli değildiniz, değil mi?"</p>

  <p class="normal1">Tacettin adını oğlunun ağzından duymak bambaşka duygulara taşımıştı Patricia'yı. Gözlerini kapadı, derin bir iç çekişle ağlamaya başladı.</p>

  <p class="normal1">Tacettin'le arasındaki aşkın büyüklüğünü anlatmaya kelimeler yetmezdi, ama hiç değilse aralarındaki ilişkiyi oğlunun gözünde temize çıkarma çabasındaydı.</p>

  <p class="normal1">"Andalayı olmasa evlenecektik!" dedi.</p>

  <p class="normal1">Etkilenmiş görünmüyordu Andoni. Öfkeyle titreyen bedeninden kayıp gitti söylenenler. Ani bir hareketle sofradan kalktı.</p>

  <p class="normal1">"Vicdanınızla baş başa bırakıyorum sizi" dedi.</p>

  <p class="normal1">Doğruca odasına çıktı. Kendisiyle baş başa kalma ihtiyacındaydı...</p>
</body>
</html>