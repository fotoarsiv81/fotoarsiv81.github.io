<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter1-1">
<div>
			<h2>Tarihsel miras: Batılı güçler, yerli pragmatizm ve güç ideolojisi</h2>
			<p>Osmanlı İmparatorluğu’na 18. yüzyıldan itibaren damgasını vuran modernleşme hareketlerinden başlayarak Türkiye Cumhuriyeti’nin kuruluşuna kadarki dönüşüm süreci Batı’yla ilişkiler bağlamında iki dinamik üzerine oturur: İlki, Osmanlı İmparatorluğu’nun imparatorluklar çağının sonuna gelinmesiyle birlikte Batılı emperyalist güçlerin paylaşım sa<span id="page46" title="46"></span>hası olarak “Doğu Sorunu”nun konusu olmasıdır. Toprakların paylaşılması kadar imparatorluk pazarına hâkim olmayı sağlayacak imtiyazlar koparmak da aynı güçlerin mücadele başlıklarından biriydi. İkincisiyse imparatorluğun bir nüfuz ve paylaşım mücadelesinin nesnesi olduğunu bilen Osmanlı aydın ve bürokratlarının imparatorluğu ayakta tutmak için “modernleşmek” anlamında “Batılılaşmak” gerektiğine inanmalarıdır. Batılı güçlerin müdahaleleri, emperyalizm ve paylaşım tartışmaları, Batı etkisiyle gerçekleştirilen reformlar gibi bir dizi başlık karşısında sergilenen çelişkili tutumlar; Yeni Osmanlılar ve Jöntürkler gibi aydın hareketlerinin kendi çelişkilerinden kaynaklandığı gibi, bu yapısal koşulların doğal sonucu olarak da çelişkiliydi. Zor bir denklem içerisinde hareket etmek zorunda kalan Osmanlı aydınlarının bütünsellik ve tutarlılık gerektiren ideolojiler benimsemek yerine pragmatizme yönelmelerinin arkasında da büyük ölçüde bu koşullar yatmaktaydı.</p>
			<p>Aydınların “Batı” ya da “Avrupa” kavrayışlarını şekillendiren modernleşme serüveni 17. yüzyıla kadar geriye götürülebilir. Ancak imparatorluğun otarşik siyasetinden verilmiş ilk ciddi taviz Nizam-ı Cedid’di.<a class="si-noteref" href="#f3" id="backref_3">3</a> Bu reformlar, Avrupa karşısındaki üstünlük hissinin tersine döndüğü yeni bir dönemi açtı. Bu dönemin reformcuları bir Avrupa devletine yaslanmadan devletin ayakta kalamayacağı fikrinde birleşmekle birlikte bunun hangi Avrupa devleti olacağı hususunda görüş ayrılığı yaşamaktaydılar.<a class="si-noteref" href="#f4" id="backref_4">4</a> Bir karşı dalga olarak Avrupa düşmanlığıysa III. Selim başta olmak üzere reformcu yöneticilerin gözde ülkesi haline gelen Fransa’nın Mısır’ı işgal etmesiyle yükseldi. Batılılaşmak ile Batılı güçlerin paylaşım nesnesi olmak arasında sıkışmanın bu şekilde somutlanması sonraki yıllarda pek çok kez tekrarlandı. Bununla birlikte, yine bu dönemden itibaren imparatorluğun Hıristiyan <span id="page47" title="47"></span>tebaasının Avrupalı tüccarlara tanınan ayrıcalıklardan yararlanması yönünde düzenlemeler yapılması, tebaanın devletle kurduğu sadakat ilişkisini bozdu. Böylece Avrupalı güçlerin, imparatorluğun iç işlerine müdahale edebilmelerine yarayan elverişli bir kanal açıldı. Bu gelişmeler bir bütün olarak Müslümanlar arasında Avrupa düşmanlığının kaynaklarından biri oldu. Sonuç olarak Avrupa düşmanlığı çoğu durumda gayrimüslim düşmanlığıyla iç içe geçmiştir.</p>
			<p>Tanzimat ve Islahat reformlarıyla Batılı idare ve hukuk sistemine biraz daha yakınlaşıldı. Ancak aynı süreçte imparatorlukta Avrupalı güçler karşısında sergilenen acziyet ve hızlı kültürel Batılılaşma büyük tartışma yaratmaktaydı. Bir kez bu dönemde geleneksel kapıkulu devşirme sisteminden gelmeyen bir aydın tipi ortaya ortaya çıktı. Bu kişilerin hemen hepsi bir süreliğine Babıâli bürokrasinin en önemli kurumlarından Tercüme Odası’nda çalışmıştı. Bu ortak geçmiş, Batı’yı ve Batı düşüncesini tanımayı sağlayan kurumların bir aydın folluğu işlevi üstlendiğini göstermesi bakımından önemlidir. Yeni tipin ortaya çıkışıyla birlikte örgütlü bir aydın muhalefeti de başladı. Yeni Osmanlılar olarak bilinen bir grup, Babıâli’nin Avrupa karşısındaki teslimiyetçi tarzı ve imparatorluğun gayrimüslim tebaasına tanınan ayrıcalıklar karşısındaki eleştirilerini açıkça dile getirmekteydi. Dönemin siyasal gelişmeleri de eleştiri yapanlarda kendi haklılıkları konusunda şüphe bırakmıyordu. Balkan ve Arap topraklarında patlak veren ayaklanmalar, özellikle bir türlü bastırılamayan Girit Ayaklanması ve tüm bu sorunları daha da içinden çıkılmaz hale getiren Avrupalı güçlerin müdahaleleri derin bir öfke ve moral bozukluğu yarattı. Özellikle Islahat Fermanı’nın tanıdığı eşitlik temelli haklar yoluyla seküler bir Osmanlı kimliği yaratma gayesi, bir türlü istenen birliği sağlayamadığı gibi bölünmeyi ve yabancı müdahalesini hızlandırdığı gerekçesiyle büyük hoşnutsuzluğa yol açtı. Yeni Osmanlılar bu başarısızlığı temel olarak imparatorluğun farklı köken ve dinden tebaasını temsil kabiliyetinde bir parlamento kurulmamış olmasına bağlamışlardı. Tunaya’nın dediği gibi, “19. yüzyılda <span id="page48" title="48"></span>müessese, ithilalci bir anlam ifade ediyordu.”<a class="si-noteref" href="#f5" id="backref_5">5</a> Müessese, hükümdar ve bürokratların iradeleri üzerinde bir otoritenin inşa edilmesi anlamına geliyordu. Yeni Osmanlıların mücadelesini verdikleri müesseseler, parlamento ve anayasa idi. Bu unsurları içeren meşruti bir reformun önündeki en önemli engel olarak gördükleri Ali ve Fuat paşaları, Avrupa karşısında acze dayalı bir siyaset izlemekle ve Batılılaşmayı geleneksel değerlerin reddi bir “Avrupai yaşam” olarak gören yanlış ve taklitçi siyaset gütmekle suçlamaktaydılar.<a class="si-noteref" href="#f6" id="backref_6">6</a> Tunaya’ya göre bu gelenekçi modernizmleri Alman romantizminden gelen tesirin neticesiydi.<a class="si-noteref" href="#f7" id="backref_7">7</a></p>
			<p>Eleştiriler sadece sözü edilen çevrelerle sınırlı kalmadı. Cevdet Paşa gibi önemli isimler bu konuda Yeni Osmanlılar’dan daha sert bir tavır takınan gelenekselci kesimin temsilcileri gibi hareket etti. Aslında modernleşme sürecinin muhafazakâr ve dinsel bir tepki ürettiği ilk kez görülmüyordu. Ancak Tanzimat ve özellikle de Islahat fermanlarıyla çerçevesi çizilen yeni düzende daha önce var olan tepkiler güçlendi ve belirli fikir adamları tarafından daha sistematik biçimde ifade edilerek fikir akımlarına dönüşmeye başladı.</p>
			<p>Yukarıda bahsedilen çelişkinin bir diğer göstergesi olarak şu duruma dikkat çekilebilir: Yeni Osmanlılar, Tanzimat bürokratlarına Batı’yla ilişkiler konusunda yönelttikleri sert eleştirilere rağmen kendilerinin ve hamilerinin Avrupa güçleriyle ilişkileri de tartışmalıydı. Bu kesim arasında meşrutiyetçi projelerini Babıâli’ye kabul ettirmek için Düvel-i Muazzama’nın desteğini almaya çalışanlar ya da imparatorluğu kurtarmak üzere hazırladığı projesini sunmak üzere Paris’te İmparator Napoléon’un huzuruna çıkan Yeni Osmanlı finansörlerinden Mustafa Fazıl Paşa gibileri vardı. Babıâli’nin baskısı üzerine yurtdışına kaçmak zorunda kalan Ali Suâvi, <span id="page49" title="49"></span>Namık Kemal, Ziya Paşa’nın kaçışları sırasında Yeni Osmanlılar grubuyla temasta olan Fransız Büyükelçiliği’nin desteğinin alınmış olmasıysa bir başka örnekti.</p>
			<p>Osmanlı aydınının Batı karşısında geliştirdiği bir başka tutum, Cumhuriyet döneminde de etkisi hissedilen bir süreklilik arz etti. Bu tutumun kaynağında Avrupa’yı gittikçe daha fazla tanıyan ve kısmi “tanzimat” girişimlerinin Osmanlı’yı Avrupalı güçlere eşit kılmaya yetmediğini kısa sürede öğrenen Osmanlı aydınının, “Batı’yı aynı zamanda güçlü olmaya prim veren bir uygarlık”<a class="si-noteref" href="#f8" id="backref_8">8</a> olarak görmesi yatıyordu. İmparatorluğun, reformlara rağmen Avrupalı güçler karşısında tutunduğu mevzileri her alanda hızla kaybetmesi, Avrupa karşısındaki zayıflığın imparatorluğun sonunu getirmekte olduğunu gözlemleyen aydınlar arasında “güç ideolojisi”nin etkisini artırmaktaydı.</p>
			<p>Mardin’e göre özellikle Harbiye, Mülkiye, Tıbbiye gibi modern eğitim kurumlarının öğrencileri, aldıkları eğitimin etkisi altında müspet bilimlerin Batı’nın esas güç kaynağını oluşturduğunu görüyordu. Müspet bilime duyulan hayranlık, Mardin’in öne sürdüğü gibi, dinsel değerlerin ancak milli gücü artırdıkları oranda önemli olduğu kanısını yerleştirmiş olabilir.<a class="si-noteref" href="#f9" id="backref_9">9</a> Öte yandan II. Abdülhamit’in İslamcı ideolojisi karşısında Jöntürk muhalefetinin “bilimci” bir ideolojik içerik taşıması şaşırtıcı değildi. Abdullah Cevdet gibi tek medeniyetin Batı medeniyeti olduğunu öne süren Batıcılara rağmen, Şükrü Hanioğlu’nun Jöntürk ideolojisini esas olarak “dine karşı müspet bilim” eksenine oturtan yaklaşımı abartılı görünmektedir. Jöntürklerin bu konuda kendi aralarında yaklaşım farklılıkları olduğu gibi, bu konu sistemli olarak tartışılmamıştı. Mardin’in vurgusuna geri dönecek olursak Jöntürklerin “güce” verdikleri önem, Batı’nın bilim ve teknik alanındaki üstünlüğüne büyük hayranlık duymalarına yol <span id="page50" title="50"></span>açmaktaydı. Ancak bu Batıcı Jöntürklere özgü bir tavır değildi; aralarında İslamcıların da olduğu kesimlerin “Batı’nın kültürünü değil, tekniğini almak” şeklinde formüle ettikleri kısmi Batıcılık, Batı bilim ve tekniğine duyulan hayranlığa ve bilim teknik iktibasının Batı seviyesine ulaşmanın kilit aracı olduğu ön kabulüne dayanmaktaydı.</p>
			<p>Özellikle Ziya Gökalp’in ele aldığı şekliyle neredeyse resmileşen bu söylem, aynı zamanda Osmanlı düşünce dünyasının önemli niteliklerinden birine işaret etmekteydi. Söz konusu nitelik, sorunların tespit ve çözümünde iradeye yapılan aşırı vurgu ve yapısal analiz yoksunluğu olarak özetlenebilir. Yeni Osmanlılardan Jöntürklere, Osmanlı’nın aydın kuşakları büyük oranda siyasi alandaki mücadelelerle meşgul olmuş; imparatorluğun sorunlarının kökeninde “yanlış idarecilik”, “beceriksizlik” ya da “bilime önem vermeme” gibi yönetim sorunları görmüşlerdi. Böyle bir eğilimin belirleyici olmasının arkasında, gerek yıkım sürecinin aydınları tarihsel ve teorik incelemeleri öteleyen bir acil çıkış arayışına itmesi, gerekse İslam idare geleneğinin yöneticinin ehil olmak gibi niteliklerine yaptığı aşırı vurgu yatmaktaydı. Bu eğilim daha yapısal bir analizle gelişmelere yaklaşılmasını; bu bağlamda, Osmanlı İmparatorluğu’nun pazar ve hammadde mücadelesinin belirlediği yeni bir dünya sistemi içerisinde yer aldığını ve iktisadi sosyal yapı değişikliğinin bir siyasi form olarak “imparatorlukların” sonunu getirdiğini kavramaktan uzaklaştırmıştı.</p>
			<p>Mardin bu konunun anlaşılamamış olmasını Tanzimat dönemine kadar geri götürür. Ona göre Tanzimat’ı başlatanlar çeşitli devletlerin birbirleriyle ticaret alanında amansız bir savaşa girmiş olduklarını ve 19. yüzyılda daha çok benimsenecek olan emperyalist politikaları anlamamıştır.<a class="si-noteref" href="#f10" id="backref_10">10</a></p>
			<p>Halbuki tam da bu politikalar nedeniyle Avrupalı güçlerin ardı arkası kesilmeyen müdahaleleri var olan yapısal sorunları kronikleştirdi. Örneğin imparatorluğun zaten çok zayıf olan ve büyük oranda 18. yüzyıl sonunda birkaç alanda <span id="page51" title="51"></span>yapılan yatırımlara dayanan sanayi altyapısı, 1838 Baltalimanı Ticaret Antlaşması’yla çöküş noktasına geldi. Bu antlaşmadan sonra imparatorluğun bir yarı sömürgeye dönüşme süreci<a class="si-noteref" href="#f11" id="backref_11">11</a> hız kazandı; iç pazar, yabancı mallarla dolup taştı, artan ithalatı karşılamak üzere yapılan borçlanma yabancı finans sermayesinin imparatorluktaki nüfuzunu artırdı. Sonuç olarak 19. yüzyılın son çeyreğine iflas etmiş bir mali yapıyla girildi.</p>
			<p>Esasında iktisadın Batı etkisinden kurtarılması modernleşme döneminde hem Batıcıların hem de Türkçülerin vurguladıkları bir noktaydı. Ancak iktisadi alandaki bağımlılığın sadece Osmanlı’ya özgü olmayan kapitalist emperyalist sistemin dünya çapındaki örgütlenmesinin bir neticesi olduğu ve iktisadi, siyasi, askerî boyutlarının birbirini bütünlediği çok fazla algılanmadı. İktisadi bağımlılığın imparatorluğu çöküşe doğru götürdüğünü fark edenlerse kapitalistleşme dışında bir alternatif geliştiremedikleri oranda, sorunlara, dış unsurun yerine yerli unsuru geçirmek dışında bir çözüm önerisi getiremediler. Türkçülerden önce iktisadi durum üzerine yazan Yeni Osmanlılardan bazı kalemler, “yerli tüccar zümresi” oluşturulmasını isterken bir tür “iktisadi millileştirme” talep ediyordu.<a class="si-noteref" href="#f12" id="backref_12">12</a> Bilindiği gibi Türkçüler arasında bu bağlamda iktisadi bağımlılığa dikkat çekenler Ziya Gökalp, Yusuf Akçura, Tekin Alp ile Parvus takma adıyla bilinen ve <em>Türk Yurdu</em>’nda uyarı dolu yazılar kaleme alan Alexander Helphand olmuştu.<a class="si-noteref" href="#f13" id="backref_13">13</a> Özellikle I. Dünya Savaşı’na giderken <span id="page52" title="52"></span>ve savaş yıllarında, daha çok Alman tarihçi okulunun etkisiyle ortaya konan görüşler neticesinde bir “milli ekonomi” yaratılması gerektiği noktasında birleşildi. Ancak “milli ekonomi” görüşünün içerdiği korumacı yaklaşım, kapsamlı bir emperyalizm eleştirisine esin kaynağı olmadı ya da iktisadi alanda yabancı sermayenin reddi gibi sonuçlar doğurmadı.<a class="si-noteref" href="#f14" id="backref_14">14</a></p>
			<p>Osmanlı modernleşme sürecinden Cumhuriyet’e Batı’yla ilişkilerin en hararetli eleştirilen yönü iktisadi bağımlılık ilişkileri değil, Avrupa taklitçiliğinden kaynaklandığı ileri sürülen kültürel yozlaşma ve tüketimcilik oldu. Tanzimat’tan itibaren edebiyatın Avrupai, züppe, yüzeysel Batıcılığı eleştirmek için yarattığı Felatun Bey, Bihruz, Efruz Bey gibi karakterler, kültürel Batılılaşmaya gösterilen tepkinin dışavurumuydu. Batı tipi yaşam, giyim, eğlence alışkanlıkları ve bunların körüklediği tüketimcilik öncelikle edebiyat eserlerinde yerilmekteydi. Ancak zaman içinde bu tür bir kültürel eleştirinin, Batı’nın kültürel tahakkümünün köklü bir eleştirisi olmaktan ziyade modern yaşam tarzına ve değerlerine daha hızlı uyum sağlayan, seküler politikalara taban desteği sağlayan kesimlerin eleştirisine dönüşecekti. Böylece taklitçilik savı, bir tür modernleşme aleyhtarlığının ve uzun yıllar sürdürülen tutucu bir seferberliğin kullandığı kültürel kodlardan biri olacaktı. Bu konuda kapsamlı bir makalesi bulunan Mardin, “Daha değişmiş şekliyle Bihruz aleyhtarı tutum, 1960’lara kadar Türkiye’de sosyalizm aleyhtarlığında gözükür,”<a class="si-noteref" href="#f15" id="backref_15">15</a> demektedir. Öyle ki II. Dünya Savaşı sonrasında sadece kentli üst-orta sınıflar arasında değil, altsınıflar arasında da yayılan ve gündelik yaşamı görünür biçimde değiştiren Amerikan kültürel etkisine <span id="page53" title="53"></span>dair muhafazakâr eleştiriler, etkili bir “kültürel emperyalizm” eleştirisine dönüşmediği gibi seküler kentli nüfusa yönelik tepkinin bu vesileyle dışavurulmasıyla sınırlı kaldı.</p>
			<p>İktisadi süreçlerin köklü eleştirisinin esamesi okunmazken asıl hedefi içeride hasım görülen bir kesime yüklenmek olan kültürel tüketimcilik eleştirisinin hevesle yapılması Türkiye modernleşme tarihinin özgünlüklerinden biridir. Bu yaklaşımın arkasında Berkes’in, “kafalarımızda ekonomik zihniyetin yokluğu”<a class="si-noteref" href="#f16" id="backref_16">16</a> diye tanımladığı bir zihniyet kusurundan daha fazlasını aramak gerekir. 19. ve 20. yüzyıllarda Batı düşüncesini sarsan Marksizme, tek başına Marksizm kaynaklı olmayan emperyalizm eleştirisine başvurulmamasının çeşitli nedenleri olmalıdır. Bu nedenleri anlamak için öncelikle topluma bakmaktan çok devletin bekasıyla ilgilenilmiş olmasının yarattığı bozulmaya işaret etmek gerekir. Bu açıdan Taner Timur’un şu sözleri oldukça yerindedir:</p>
			
			<blockquote>
			<p>XIX. yüzyılda batı etkisinin Osmanlı İmparatorluğunda yarattığı fikir hareketleri de, batıdakinin aksine, bir sınıf karakterinden mahrumdur. Bunlar temel felsefi sorunlardan veya belli bir tarih felsefesinden kaynak almıyorlardı. Batıda hâkim sınıfların, idealizmin muhtelif şekillerine dayanan felsefesine karşılık işçi sınıfına maledilmek üzere önce mekanist sonra da diyalektik bir metoda dayanan materyalist felsefe gelişmişti. Oysa Osmanlı İmparatorluğundaki fikir akımları daha çok “devlet kurtarma” ihtiyacına cevap veriyorlardı ve bu yüzden de sistemli bir dünya görüşü halini alamadılar.<a class="si-noteref" href="#f17" id="backref_17">17</a></p>
			</blockquote>
			
			<p>Timur’un işaret ettiği bu nokta dışında bir husus daha göz önünde bulundurulmalıdır. O da Osmanlı aydınlarının kurtarmaya çalıştığı yapının tarihe karışmakta olan “impara<span id="page54" title="54"></span>torluk” siyasi formu olduğudur. İmparatorluk geniş bir coğrafyadan artık aktarımına dayanan bir sömürü sistemi yoluyla ayakta duruyordu. Ötesinde Osmanlı İmparatorluğu sınıf düşmüş olsa da Avrupa’daki güç mücadelelerinin aktörü olmayı sürdürüyordu. Bunlar bir arada düşünüldüğünde Osmanlı aydınlarının neden uzun bir süre kendilerini “mazlum milletler” liginde görmekten uzak durdukları anlaşılabilir. Bu durum, Batı’ya yönelik topyekûn bir “sömürü” eleştirisi yapılmamış olmasının nedenlerinden biri olmalıdır.</p>
			<p>Bu anlayış neticesinde “milli iktisat” politikası güden İttihat ve Terakki, kendi iktidar yıllarında bağımlılığın kilit araçlarından biri olan kapitülasyonları kaldırarak önemli bir adım atmışsa da “millilik” imparatorluk içinde servetin el değiştirmesi anlamında uygulanmıştı. Bu oldukça bilinçli bir politikaydı. İttihatçıların özellikle savaş yıllarında sürdürdükleri iktisadi politikalar her ne kadar devlet eliyle sanayileşmeyi teşvik eden, korumacı politikalar olarak görünse de iktisadi bağımsızlığın ilke olarak benimsendiğini söylemek zordur. Savaş yılları, korumacılığı nesnel olarak dayatmakla birlikte, korumacılığın en uç noktasında İttihatçılar yabancı sermayenin yerli sermayeyle işbirliği halinde ülkeye girmesini savunmaktaydı.<a class="si-noteref" href="#f18" id="backref_18">18</a> Bu bağlamda İttihatçıların iktisat politikalarında iki yön dikkat çekiciydi: Birincisi, bu politikaların özellikle Almanya’nın iktisadi çıkarları doğrultusunda olduklarının görülmesi; ikincisi, dünya ekonomisiyle bütünleşmenin objektif koşullarını değiştirmekten çok, bütünleşmeyi sağlayan faktörleri değiştirmeye yönelik olmalarıydı. Nitekim bu politikalarla esas olarak Rum ve Ermeni aracıların yerine Müslüman ve Yahudileri geçirme çabası içerisindeydiler.<a class="si-noteref" href="#f19" id="backref_19">19</a></p>
			<p>İttihat ve Terakki’yle başlayıp Cumhuriyet tarihinde sürdürülen Türk ve Müslüman burjuva sınıfı yaratma projesinin gayrimüslimleri hedefe yerleştirmesi, imparatorluğu yıkıma <span id="page55" title="55"></span>götüren ulusçuluk akımlarının yarattığı milliyetçi tepkiyle de bilenmekteydi. Ayaklanan ulusların Batılı güçlerden gördüğü destek, çoğu durumda imparatorluk yöneticilerinin elini bağladı. Bunun sonucunda hem “ittihad” ümitleri boşa çıktı hem de ayaklanan milletlere karşı Müslüman halk arasında duyulan öfke büyüdü. Burada önemli olan nokta, gerek imparatorluğun içine düştüğü bağımlılık mekanizması, gerekse ulusçuluk akımlarının Batı’dan destek bulması karşısında tepkinin “içe dönmesiydi”. Yani bağımlılık mekanizmasının aracı aktörleri olarak görülen ya da ulusal bağımsızlık talebiyle ayaklandıklarında kendilerini güçler çekişmesinin içinde bulan halklar, tepkinin de yöneldiği kesimler oldu. Bu tür işbirlikçilik eleştirisi Türkiye siyasi tartışmalarının en keskin silahlarından biri olurken bağımlılık mekanizmalarını kuran yönetici kesimlere ya da müdahaleci Batılı güçlere aynı şiddetle yöneltilmediğine dikkat çekmek gerekir. Bu yaklaşımın bir örneği, Türkiye egemen sınıflarının II. Dünya Savaşı sonrasından itibaren ABD’yle çok boyutlu bir işbirliği içerisine girerken bir sorun görmemeleri ancak aynı süreçte marjinalize edilmeye çalışılan sol kesimlerin Sovyet yanlılığıyla, yaygın deyişle “Moskofçuluk”la suçlanmasıydı.</p>
			<p>Batı’yla ilişkinin karakteri, topyekûn Batılılaşmacı bir modernleşme projesinin yürütüldüğü Cumhuriyet devrinde de büyük ölçüde korundu. İktisadi alana bakıldığında, Cumhuriyet’in ilk yıllarında izlenen politikaların özellikle dış dünyayla ilişkiler ve yabancı sermayeye ilişkin tutum bağlamında İttihatçıların iktisat politikalarından kopuş niteliği taşıdığı söylenemez.<a class="si-noteref" href="#f20" id="backref_20">20</a> Siyasi alana bakıldığındaysa Lozan görüşmelerinden başlayarak Batılı güçlere yakınlaşma siyaseti güdüleceğinin işaretleri verilmiştir. Bu açıdan özgünlük gösterdiği iddia edilen dönem 1930’lardır. 1930’larda dış politikada herhangi bir ülkeyle angajmana girmeyen, içeride devlet öncülüğünde bir sanayileşme hamlesi yürüten bir iktidar pratiği <span id="page56" title="56"></span>sergilenmekteydi. Ancak bu hat üzerinde hareket edilmesi, bağımsız kalma tercihinden ziyade 1929 ekonomik buhranıyla beraber dünya çapında içe kapanma yöneliminin güçlenmesiyle ilişkiliydi. Bilindiği gibi, iki dünya savaşı arası dönem, Batılı emperyalist ülkelerin bir yandan girdikleri büyük paylaşım mücadelesinin ardından yeni kurallara dayanan uluslararası düzen yaratmaya çalıştıkları, öte yandan savaşın yaralarını sarmakla ve patlak veren iç siyasal krizlerle meşgul oldukları yıllardı. Üstelik 1930’larda önemli sanayi tesislerinin kurulması da dış finansmanla, hatta Karabük örneğinde olduğu gibi, Türkiye’de nüfuzunu artırmak isteyen Batılı güçler arasında bir rekabet yaratılarak mümkün olabilmişti.<a class="si-noteref" href="#f21" id="backref_21">21</a> Özellikle 1930’ların son yıllarında İngiltere ve Almanya arasındaki çekişmeden yararlanmayı gözeten bir siyaset anlayışı etkili oldu; böylece savaş boyunca iki taraf arasında bir denge politikası yürütüldü. Bu politikayı belirleyen ilkenin “bağımsızlık” olduğunu söylemek zordur. İki ülke arasındaki mücadeleden kimin galip çıkacağının belli olmadığı koşullarda “garantici” davranılmakta ve herhangi bir tek yönlü angajmana girilmemekteydi. Üstelik önde gelen kadro ve fikir adamlarının tutumlarına bakıldığında, faşizmin yükselişiyle birlikte kendisini hissettirmeye başlayan Alman hayranlığının savaş sırasında açık bir Nazi taraftarlığına dönüştüğü görülür. Öte yandan, bu dönemde Nazi duygudaşlığıyla heyecanlanan Pantürkçü çevreler, Kafkaslarda Alman planlarının bir parçası olma hülyasıyla harekete geçmişti.</p>
			<p>Düşünce dünyasına yakından bakıldığındaysa radikal solun şiddetle susturulduğu II. Dünya Savaşı sonuna kadarki dönem boyunca çıkan tek aykırı sesin “Kadrocular” olarak bilinen gruptan geldiği görülür. Kemalizme, antiemperyalist bir renk vermeye niyetlenen Kadro hareketi, komünist hareketten koparak Kadro ekibine katılan Şevket Süreyya Aydemir, Vedat Nedim Tör ve İsmail Hüsrev Tökin gibi isimlerin <span id="page57" title="57"></span>de etkisiyle Batı’nın sömürgeci ve emperyalist siyasetini açıklama ve eleştirmeye çalıştı. Ancak Batı politikalarına yönelik eleştiriler, içeride yürütülen kapitalistleşme sürecine itiraz etmeyen, bu anlamda emperyalizmi bir “dış düşman” olarak tanımlayan “üçüncü yol”cu bir içerikteydi. Kadrocuların emperyalizm başlığındaki bu yaklaşımı, sınıf yerine milliyeti geçiren<a class="si-noteref" href="#f22" id="backref_22">22</a> ve bu yönüyle Türkiye’nin sınıf karakterini reddeden Kemalizmle uyumluydu. Ancak Kemalist ideolojiyi şekillendirme gayreti içerisindeki Kadrocuların görüşleriyle iktidarın Batı karşısındaki politikalarını biçimlendirdiğini söylemek mümkün değildi. Zaten bilindiği gibi kısa süre sonra dergi kapatıldı, hatta dergiyi çıkaran isimler atamalar yoluyla dağıtıldı.</p>
			<p>Kadrocularla ilgili bir not 1950’leri anlamak bakımından da önemlidir. Bilindiği gibi, <em>Kadro</em> dergisi çevresi, Türkiye’nin dünyadaki yerini, “mazlum milletler” olarak tanımladıkları geri kalmış, sömürgeleştirilmiş ülkelerin yanında görmekteydi. Kurtuluş Savaşı sırasında Sovyetler Birliği’yle ilişkilerin sıcak olduğu dönemde Mustafa Kemal’in de daha çok pragmatik kaygılarla buna benzer bir söylemi dillendirdiği görüldü.<a class="si-noteref" href="#f23" id="backref_23">23</a> Ancak bu söyleme bir ideolojik tercih muamelesi yapmak, Türkiye’nin, özellikle Mustafa Kemal’in liderliğinde dış politikasını bu tercihle şekillendirdiğini söylemek yanlış olur. Üstelik bu yıllarda Türkiye aydınının geniş bir kesimi, dünyaya bakarken kendini “mazlum milletlerin” değil, “güçlülerin” cephesinde görmek arzusundaydı.</p>
			<p>Bu tablo özet bir şekilde ifade edilecek olursa Türkiye’de, geçici tepkisel çıkışlar dışında Batılı güçlerle kurulan eşitsiz ilişkilerin radikal ve sistemli bir eleştirisinin yapıldığını söylemek mümkün görünmemektedir. Bu açıdan Şevket Sürey<span id="page58" title="58"></span>ya’nın şu sözlerini düşünce tarihi açısından abartı içeren bir istisna olarak kabul etmek gerekir:</p>
			
			<blockquote>
			<p>Çünkü bizim neslimiz Garba düşman, Şarka ise kırgındı. Garp bize daima oyun oynamıştır, bizi daima haksız çıkarmıştır diye düşünürdük. Garp, bizim varlığımızın, vatanımızın, dinimizin düşmanıdır diyorduk:</p>
			
			<p class="margin">Garbın cebîn-i zalimi, affetmedim asla seni,</p>
			<p>Türküm ve düşmanım sana kalsam da bir kişi</p>
			
			<p class="margin">Bu bir şiirdi ki, o zamanın bütün gençleri ezber bilirdik.<a class="si-noteref" href="#f24" id="backref_24">24</a></p>
			</blockquote>
			
			<p>Batı’ya duyulan öfkenin dozu Şevket Süreyya’nın ifade ettiği düzeyde olsa bile bunun siyasette aynı ölçüde izdüşümüne rastlamak mümkün değildi. Oysa aynı yıllarda Batı dışı toplumları etkisi altına alan maddi ve ideolojik koşullar Türkiye’den oldukça farklıydı. Örneğin Latin Amerika gibi ithal ikameci politikaların savaş yıllarında bile sürdürülebildiği coğrafyalarda<a class="si-noteref" href="#f25" id="backref_25">25</a> antikapitalist olmayan emperyalizm karşıtlığı popülerlik kazandı, Asya ve Afrika’daysa Batılı sömürgeci güçlere karşı antisömürgeci akım, ikidarları ve halkları gittikçe daha fazla etkisi altına almaya başladı. Türkiye’nin Batı dışı toplumlardaki bu tür eğilimlerden büyük oranda uzak kalışının bir nedeni, Şarkçı bir yaklaşıma her daim mesafeli durmasıydı. Öte yandan özellikle II. Dünya Savaşı sonrasında Ortadoğu’da güç kazanacak olan “kapitalist olmayan yol” denemeleri ve Arap dünyasının Batı karşıtı tutumu, yaygın anti<span id="page59" title="59"></span>şarkçı, Arap düşmanı tutum ve Osmanlı döneminden kalma kibir nedeniyle Türkiye’de ciddi bir etki yaratmadı.<a class="si-noteref" href="#f26" id="backref_26">26</a></p>
			</div>
			<div class="si-footnotes">
			<div class="si-footnote" id="f3"><a class="si-backref" href="#backref_3">3</a><span>. Tarık Zafer Tunaya, <em>Türkiye’nin Siyasî Hayatında Batılılaşma Hareketleri,</em> İstanbul, İstanbul Bilgi Üniversitesi Yayınları, 2010.</span></div>
			<div class="si-footnote" id="f4"><a class="si-backref" href="#backref_4">4</a><span>. Niyazi Berkes, <em>Türkiye’de Çağdaşlaşma</em>, İstanbul, Yapı Kredi Yayınları, 2006.</span></div>
			<div class="si-footnote" id="f5"><a class="si-backref" href="#backref_5">5</a><span>. Age, s. 55.</span></div>
			<div class="si-footnote" id="f6"><a class="si-backref" href="#backref_6">6</a><span>. Şerif Mardin, “19. yüzyılda Düşünce Akımları ve Osmanlı Devleti”, <em>Makaleler 4: Türk Modernleşmesi</em> içinde (81-100) İstanbul, İletişim Yayınları, 2005, s. 87.</span></div>
			<div class="si-footnote" id="f7"><a class="si-backref" href="#backref_7">7</a><span>. <em>Türkiye’nin Siyasî Hayatında Batılılaşma Hareketleri,</em> s. 59.</span></div>
			<div class="si-footnote" id="f8"><a class="si-backref" href="#backref_8">8</a><span>. Şerif Mardin, “Batıcılık”, <em>Makaleler 4: Türk Modernleşmesi</em> içinde (9-19) İstanbul, İletişim Yayınları, 2005,  s. 15.</span></div>
			<div class="si-footnote" id="f9"><a class="si-backref" href="#backref_9">9</a><span>. Age, s. 15.</span></div>
			<div class="si-footnote" id="f10"><a class="si-backref" href="#backref_10">10</a><span>. Age, s. 13.</span></div>
			<div class="si-footnote" id="f11"><a class="si-backref" href="#backref_11">11</a><span>. Boratav, yarı sömürgenin özellikleri arasında hammadde ihracatçısı, sinai mali ithalatçısı olmak; dış borçların yarattığı iktisadi, askerî, siyasi bağımlılık gibi belirleyici nitelikleri saymaktadır. Bkz. Korkut Boratav, <em>Türkiye İktisat Tarihi (1908-1985)</em>, İstanbul, Gerçek Yayınevi, 1987, s. 11-13.</span></div>
			<div class="si-footnote" id="f12"><a class="si-backref" href="#backref_12">12</a><span>. 1850’lerin ikinci yarısında yürütülen bu tartışmada özellikle Namık Kemal’in ve Ahmed Mithat Efendi’nin görüşleri için bkz. Şerif Mardin, “Tanzimat’tan Cumhuriyet’e İktisadî Düşüncenin Gelişmesi (1838-1918)”, <em>Tanzimat’tan Cumhuriyet’e Türkiye Ansiklopedisi</em> Cilt 3, İstanbul, İletişim Yayınları, 1985, s. 623-628.</span></div>
			<div class="si-footnote" id="f13"><a class="si-backref" href="#backref_13">13</a><span>. Bu isimlerden Parvus’un fikirleri Osmanlı’yı kapitalist emperyalist sistem içerisinde incelemesi bakımından özgün görünmektedir. Ancak Parvus da sonuç olarak milliyetçi ekonomi politikalarını, yerli ticaret ve sanayi burjuvazisinin yaratılmasını savunuyordu. Erik Jan Zürcher, <em>Modernleşen Türkiye’nin Tarihi</em>, İstanbul, İletişim Yayınları, 2003, s. 182.</span></div>
			<div class="si-footnote" id="f14"><a class="si-backref" href="#backref_14">14</a><span>. Dönemin yönetici sınıfının yabancı sermaye konusunda, özellikle İttihat ve Terakki iktidarı döneminde daha kontrollü olmaya çalıştığı bilinmektedir. Ancak yabancı sermayeye ihtiyaç olduğu ve yerli yabancı ortaklığıyla sorunun çözülebileceği düşünülmüştür. Bu konuda bkz. Zafer Toprak, <em>Türkiye’de Milli İktisat (1908-1918)</em>, Ankara, Yurt Yayınları, 1982, s. 69-98.</span></div>
			<div class="si-footnote" id="f15"><a class="si-backref" href="#backref_15">15</a><span>. Şerif Mardin, “Tanzimat’tan Sonra Aşırı Batılılaşma,” <em>Makaleler 4: Türk Modernleşmesi</em> içinde (21-79), İstanbul, İletişim Yayınları, 2005,  s. 78.</span></div>
			<div class="si-footnote" id="f16"><a class="si-backref" href="#backref_16">16</a><span>. Niyazi Berkes, <em>Türk Düşününde Batı Sorunu</em>, Ankara, Bilgi Yayınevi, 1975, s. 19.</span></div>
			<div class="si-footnote" id="f17"><a class="si-backref" href="#backref_17">17</a><span>. Taner Timur, <em>Türk Devrimi: Tarihî Anlamı ve Felsefî Temelleri</em>, Ankara, Sevinç Matbaası, 1968, s. 85.</span></div>
			<div class="si-footnote" id="f18"><a class="si-backref" href="#backref_18">18</a><span>. <em>Türkiye’de Milli İktisat</em>, s. 90-91.</span></div>
			<div class="si-footnote" id="f19"><a class="si-backref" href="#backref_19">19</a><span>. Çağlar Keyder, “İktisadi Gelişmenin Evreleri”, <em>Cumhuriyet Dönemi Türkiye Ansiklopedisi</em>, Cilt 4, İstanbul, İletişim Yayınları, s. 1065-1073.</span></div>
			<div class="si-footnote" id="f20"><a class="si-backref" href="#backref_20">20</a><span>. <em>Türkiye İktisat Tarihi (1908-1985),</em> s. 28.</span></div>
			<div class="si-footnote" id="f21"><a class="si-backref" href="#backref_21">21</a><span>. Doğan Avcıoğlu, <em>Türkiye’nin Düzeni</em>, Ankara, Bilgi Yayınevi, 1968, s. 257.</span></div>
			<div class="si-footnote" id="f22"><a class="si-backref" href="#backref_22">22</a><span>. Yalçın Küçük, “Cumhuriyet Döneminde Aydınlar ve Dergileri”, <em>Cumhuriyet Dönemi Türkiye Ansiklopedisi</em>, Cilt 1, İstanbul, İletişim Yayınları, s. 140.</span></div>
			<div class="si-footnote" id="f23"><a class="si-backref" href="#backref_23">23</a><span>. Timur, Atatürk’ün bu söyleme başvurduğunu ancak kurtuluş mücadelesi biter bitmez Sovyetlere mesafe koyduğunu, Lozan’da Sovyet desteğine tenezzül etmediğini söyler. Bkz. <em>Türk Devrimi: Tarihî Anlamı ve Felsefî Temelleri</em>, s. 130.</span></div>
			<div class="si-footnote" id="f24"><a class="si-backref" href="#backref_24">24</a><span>. Aydemir’in alıntıladığı şiir, Emin Bülent Serdaroğlu’nun “Kin” başlıklı şiiridir. Aydemir bu satırları Bakü’deki Doğu Halkları Kurultayı’na katılma heyecanını anlatmak için yazmıştır. Doğu halklarının Garp’a karşı uyanışı olarak gördüğü gelişmeler Aydemir’i heyecanlandırmış görünüyor. Ancak buradaki Şarkçılık kalıcı ve sistemli bir hareket olarak görülemez. Şevket Süreyya Aydemir, <em>Suyu Arayan Adam</em>, İstanbul, Remzi Kitabevi, 1979, s. 183.</span></div>
			<div class="si-footnote" id="f25"><a class="si-backref" href="#backref_25">25</a><span>. Latin Amerika ve Türkiye arasındaki siyaseti ve siyasi düşünceyi de açıklamaya yardımcı olacak iktisadi farklılaşma sürecinin analizi için bkz. Haldun Gülalp, <em>Gelişme Stratejileri ve Gelişme İdeolojileri</em>, Ankara, Yurt Yayınları, 1987.</span></div>
			<div class="si-footnote" id="f26"><a class="si-backref" href="#backref_26">26</a><span>. Özdalga, Ortadoğu’daki radikalleşmeyle birlikte “Türk İslamı” vurgusunun arttığından bahsetmektedir. Bkz. Elisabeth Özdalga, “The Hidden Arab: A Critical Reading of the Notion of ‘Turkish Islam’”, <em>Middle Eastern Studies</em>, Cilt 42, Sayı 4, Temmuz 2006, s. 551.</span></div>
			</div>
  </body>
</html>