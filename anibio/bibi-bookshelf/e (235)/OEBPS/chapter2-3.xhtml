<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter2-3">
<div>
			<h2>İlişkinin yapısal temelleri: Programlar, raporlar, mümessiller</h2>
			<p>Türkiye’nin savaş sonrasında ABD’nin liderliğindeki “Hür Dünya”ya katılması salt bir siyasi düzlemle sınırlı kalmadı. Dünya genelinde iktisadi sahada kapitalist ülkelerin <span id="page89" title="89"></span>içine girdiği iktisadi uluslararasılaşma eğilimi, büyük ölçüde ABD’nin telkin ettiği politikalar aracılığıyla Türkiye’yi de içine aldı. Bu bağlamda Türkiye bir yandan kapitalist blok içerisindeki işbölümüne eklemlenirken, diğer yandan içeride bu uluslararasılaşma eğiliminden kazançlı çıkan sermaye kesimlerinin güçlendiği yeni bir evre açıldı. ABD’yle dostluktan maddi olarak yarar gören bu kesimler, bu dostluğun önde gelen destekçileri oldu. Öte yandan, iktisadi politikalara ABD’nin yönlendirmesiyle verilen biçim, Türkiye’de köklü sosyoekonomik dönüşümlerin yolunu açtı. Dolayısıyla, ABD’yle ilişkilerin bu boyutu üzerinde durmak Amerikan etkisinin kapsamıyla ve siyasi, kültürel ve ideolojik alanlardaki yansımalarını anlamak bakımından önem taşımaktadır.</p>
			<p>Öncelikle savaş sonrasında kapitalist blokun uluslararası iktisadi yapısını büyük oranda ABD’nin şekillendirdiğini söylemek yerinde olacaktır. ABD bir yandan savaşın yol açtığı yıkımı gidermeye çalışan Avrupa ekonomilerini yardım programlarıyla desteklerken, öte yandan 1930’ların içe kapanık korumacılığının geride bırakıldığını gösteren liberal bir uluslararası iktisat politikasını kurumsallaştırmaya girişti. Bu yönde atılan en önemli adımlardan biri, Bretton Woods sisteminin oluşturulmasıdır. Türkiye de 7 Eylül 1946’da alınan kararlarla Türk lirasının değerini yeniden belirledi, böylece Bretton Woods sistemi içerisinde yer almanın ve IMF’ye katılmanın koşullarını yerine getirdi.</p>
			<p>ABD, uluslararası iktisadi ve siyasi ilişkileri yönlendirirken Türkiye’ye yönelik müdahalelerini, Truman Doktrini ve Marshall Planı kapsamındaki yardımların ön koşullarını ve uygulama esaslarını belirleyerek yaptı. Truman Doktrini kapsamında verilen yardımın askerî niteliği ön plandaydı. Marshall yardımlarıyla iktisadi yapıdan başlayarak sivil ve askerî bürokrasinin<a class="si-noteref" href="#f89" id="backref_89">89</a> yeniden şekillendirilmesine kadar uza<span id="page90" title="90"></span>nan bir dönüşüm öngörüldü. Yardım programlarının yürütülmesi için kurulan yardım idarelerinin çok sayıdaki askerî ve sivil personeli<a class="si-noteref" href="#f90" id="backref_90">90</a> Türkiye’de uzun yıllar sivil ve askerî bürokrasiyle iç içe çalıştı. Özellikle Marshall Planı vesilesiyle, her ne kadar yardım miktarı beklenenin altında kalsa da ABD’nin Türkiye’deki etkinliği birkaç yıl içinde görülmemiş bir güce ve yaygınlığa kavuşmuştu. Plan kapsamındaki faaliyetlere ilişkin olarak Türkiye’de basına yayın yasağı getirilirken ABD basın kuruluşlarına tamamen serbest bir biçimde, üstelik bir denetim işleviyle yayın yapabilme hakkı tanınması ise ABD’ye verilen ilk belirgin tavizlerden biriydi.</p>
			<p>Türkiye’yi ziyaret eden ABD’li uzmanların hazırladığı raporlar hem politikaları şekillendirdi hem de Türkiye’deki yönetici kadro ve aydınlar için uzun süre birer başvuru kaynağı oldu. Özellikle 1947’de Türkiye’ye gelen Max Weston Thornburg’un hazırladığı rapor, Marshall Planı kapsamındaki yardımlara da yön verdi. Bu rapor, Türkiye’nin genel iktisadi görünümüne dair açıklamalarıyla, bu açıklamalardan yola çıkarak iktisat politikalarında devletçiliğin terk edilmesi ve özel sektöre öncelik verilmesi gibi telkinlerde bulunmasıyla söz konusu kesimleri etkiledi. Savaş sonrasında hazırlanan ve devletin sanayi alanındaki faaliyetlerine öncelik veren İvedili Plan, yapılan öneriler doğrultusunda değiştirildi. Daha önceki planı hazırlayan Şevket Süreyya Aydemir ise bakanlıktaki görevinden uzaklaştırıldı.<a class="si-noteref" href="#f91" id="backref_91">91</a> Türkiye’nin Marshall Planı’na dahil edilebilmesi için kalkınma planının özellikle tarım ve ulaşım başlıklarında değişiklikler yapılması istenmişti.<a class="si-noteref" href="#f92" id="backref_92">92</a> Bu doğrultuda hazırlanarak İvedili Plan’ın yerini <span id="page91" title="91"></span>alan ve Vaner Planı olarak bilinen 1947 planı ise ulaştırma ve haberleşme yatırımlarının yanında üretimde tarıma ağırlık vermeyi öngörüyordu.</p>
			<p>Dönemin basını tarafından “Türk dostu” ilan edilen Thornburg’un ziyaretinin ardından bu kez de Dünya Bankası, Türkiye’ye bir heyet gönderdi. James Barker’ın liderliğindeki heyetin gözlem ve tavsiyelerini topladığı Barker raporunda, Thornburg raporundaki tavsiyeler yinelendi, sanayiye öncelik verilmesine karşı çıkıldı.<a class="si-noteref" href="#f93" id="backref_93">93</a> Yine ABD telkiniyle 1954’te çıkarılan Petrol Kanunu, ABD petrol şirketlerinin avukatlığını da yapan Max Ball isimli bir ABD’linin hazırladığı tasarıya uyularak düzenlendi ve kabul edildi. Kanun petrol sektörünü yabancı petrol şirketlerine tamamen açıyordu.</p>
			<p>İktisadi kalkınmada tarıma öncelik verilmesi, toprak sahibi sınıfın özellikle DP iktidarıyla birlikte, var olan koşullardan en fazla yararlanan kesimler arasına girmesini sağladı. Öte yandan, savaş boyunca vurgun ve karaborsacılıkla güçlenen ticaret sermayesi de savaş sonrasında ABD’yle yakınlaşmanın ve uygulanan iktisadi programın kendilerine yeni kapılar açtığını fark etti. Dış ticaretin liberalleştirilmesi ve yabancı sermayeyi teşvik amacıyla çıkarılan 1951 ve 1954 tarihli kanunlar<a class="si-noteref" href="#f94" id="backref_94">94</a> ithalat ihracat mümessilliği yapan ve bazıları ABD şirketleriyle çalışan kesimlerin büyük kazançlar elde etmesini sağladı. Avcıoğlu, 1950’ler boyunca yabancı sermaye miktarı sınırlı kaldığı halde görüneni çok aşan ölçüde dışarıya bağlı yerli kapitalist imal edildiğine dikkat çekmektedir. Çünkü çoğu durumda yabancı sermaye, yerli sermayeyle iştirak halinde çalışmakta ya da lisans ya da mamu<span id="page92" title="92"></span>lün adını satarak iş yapmaktaydı. Bu yolla Türkiye’de bir kapitalist sınıfın gelişimine katkıda bulunuldu.<a class="si-noteref" href="#f95" id="backref_95">95</a></p>
			<p>Hükümetin ABD telkiniyle hayata geçirdiği bir diğer yapısal dönüşüm ise ulaşımı ilgilendirmekteydi. Bu alandaki politika değişikliği sonucu demiryolu yapımı yerini karayollarına bıraktı. Bu kararın alınmasında 1947 tarihli Amerikan Federal Yollar İdaresi’nin Umum Müdür Yardımcısı Hilt’in hazırladığı rapor etkili oldu.<a class="si-noteref" href="#f96" id="backref_96">96</a> Bu doğrultuda çıkarılan bir kanunla 1950’de Karayolları Genel Müdürlüğü kuruldu. Karayollarının öne çıkması tarımsal ürünün pazara ulaştırılması gereğiyle açıklansa da karayolları yapımında askerî gerekçelerin de rol oynadığı bilinmektedir. Karayolları Genel Müdürlüğü’nün kurulmasının önemi sadece iktisadi ve askerî nedenlerle sınırlı değildi. ABD’li uzmanlarla çalışan ve kendileri de ABD’de eğitim gören bir yüksek bürokrat tipolojisinin yetişmesinde bu kurum önemli bir işlev üstlendi.</p>
			<p>Türkiye’deki iktisadi yapıyı uluslararası kapitalist sisteme ve savaş sonrası hâkim hale gelen serbest ticaret rejimine uyarlayan ilk adımlar CHP döneminde atıldı, DP de aynı yolda ilerlemeyi sürdürdü. Bu açıdan kimi tökezlemeler dışında, iki parti arasında ciddi bir farklılıktan söz etmek mümkün değildir.<a class="si-noteref" href="#f97" id="backref_97">97</a> Bu nedenle 1950’lerde uygulanan iktisadi politikaların başlangıcı için 1940’ların sonlarına gitmek gerekmektedir. Özellikle 1947 yılının bu açıdan bir dönüm nok<span id="page93" title="93"></span>tası olduğu söylenebilir. Truman Doktrini çerçevesinde Türkiye’nin yardım almaya başladığı 1947’de toplanan CHP Kurultayı, program değişikliğiyle özel sektöre öncelik verilmesini öngörmekte; sektörel düzlemdeyse tarım odaklı bir iktisadi kalkınma anlayışı benimsemekteydi. CHP muhalefet yıllarında, örneğin, TBMM’deki Petrol Kanunu görüşmeleri sırasında “kapitülasyonlar”ın geri getirildiği eleştirisi yapmış olsa da yapısal dönüşümlere ve iktisadi bağımlılığa yol açan ilişkilerin CHP döneminde kurulduğu bilinmektedir. Üstelik CHP yönetimi ileriki yıllarda da benzer bir politika izleyecektir.<a class="si-noteref" href="#f98" id="backref_98">98</a></p>
			<p>ABD’yle kurulan iktisadi ilişkileri emperyalizmin Türkiye’ye girişi olarak eleştiren solcu aydınlar hariç tutulursa farklı siyasal yönelimlere sahip aydın çevrelerin yardımlar, raporlar, yerli sermaye çevresiyle girilen ilişkiler gibi vasıtalarla iktisadi ve sınıfsal yapıda gerçekleştirilen dönüşümleri olumlu karşıladıkları anlaşılmaktadır. Öncelikle iktisadi kalkınma tartışmalarının dar bir çevrede yapıldığı ve genel olarak aydınlar arasında yaygın bir ilgiyle karşılanmadığı söylenmelidir. Bu tür tartışmalara yoğun ilgi gösteren Kemalist aydınlar ise özellikle DP döneminde izlenen iktisat politikalarını eleştirmekle birlikte, ileride gösterileceği gibi DP yönetimini çoğunlukla ABD ya da uluslararası kuruluşlar tarafından yapılan uyarıları dikkate almamakla suçlamaktaydılar. Bu koşullar altında 1930’ların iktisat ideolojisine atfen sanayileşmeyi üstün tutan kalkınma söyleminin Kemalist yönetici kadroların ve aydınların dünya görüşünde gerçekten ne kadar yer ettiği sorgulanmalıdır. Keza aynı çevrelerin iktisadi bağımsızlık başlığındaki hassasiyetlerinin derinliğine ilişkin olarak da benzer bir değerlendirme yapılabilir. Bu tür bir sorgulama 1960’ların kalkınmacılık anlayışı konusunda yeni değerlendirmeler yapmayı sağlayabilir.</p>
			</div>
			<div class="si-footnotes">
			<div class="si-footnote" id="f89"><a class="si-backref" href="#backref_89">89</a><span>. Marshall Planı hazırlanırken ekonomik tamir üzerinde durulmaktaydı. Ancak 1951’den itibaren ABD’nin verdiği yardımlarda ağırlık askerî yardımlara kaydırılmıştır.</span></div>
			<div class="si-footnote" id="f90"><a class="si-backref" href="#backref_90">90</a><span>. McGhee 1970’de bu personelin sayısının 25 bini bulduğunu belirtmektedir. <em>ABD-Türkiye-NATO-Ortadoğu</em>... s. 165. Personelin Türkiye’deki ikametleriyle bu esnada karşılaşılan sorunların çözümünü düzenlemek için, 1954 tarihli Kuvvetler Statüsü Antlaşması imzalanmıştır. Bu antlaşmayla ABD’li personelin eylemleri, Türk hukuk sisteminin dışına çıkarılmış, adeta bir dokunulmazlık güvencesine kavuşmuştur.</span></div>
			<div class="si-footnote" id="f91"><a class="si-backref" href="#backref_91">91</a><span>. <em>Türkiye’nin Düzeni</em>, s. 277.</span></div>
			<div class="si-footnote" id="f92"><a class="si-backref" href="#backref_92">92</a><span>. Bu değişikliklerle Türkiye, Avrupalı ülkelerin gıda ve hammadde deposu haline gelecekti. Sanayideyse değerli madenlerin ve özellikle ABD’nin silah sanayii için önem verilen kromun çıkarılması isteniyordu. Erhan, Çağrı. “ABD ve NATO’yla İlişkiler”, <em>Türk Dış Politikası, Kurtuluş Savaşından Bugüne Olgular, Belgeler, Yorumlar, </em>Cilt 1 içinde (522-575), s. 540.</span></div>
			<div class="si-footnote" id="f93"><a class="si-backref" href="#backref_93">93</a><span>. <em>Türkiye’nin Düzeni</em>, s. 271-272.</span></div>
			<div class="si-footnote" id="f94"><a class="si-backref" href="#backref_94">94</a><span>. Eroğul, yabancı sermayeyi ülkeye sokma çabalarının 1947’de CHP iktidarı döneminde başladığına, çıkarılan kararnameler yetersiz kalınca 1950’de ilk defa yabancı özel sermaye yatırımlarını teşvik için bir kanun çıkarıldığına dikkat çekmektedir. <em>Demokrat Parti Tarihi ve İdeolojisi</em>, s. 107-108.</span></div>
			<div class="si-footnote" id="f95"><a class="si-backref" href="#backref_95">95</a><span>. Avcıoğlu, Coca-Cola gibi lisans ya da mamul adı satan firmaları örnek olarak vermektedir. <em>Türkiye’nin Düzeni</em>, s. 325.</span></div>
			<div class="si-footnote" id="f96"><a class="si-backref" href="#backref_96">96</a><span>. Bu rapor üzerine hazırlanan 9 yıllık bir planla toplam karayolunun devlet yoluna ek olarak 26 bin kilometrelik il yolu ve 15 bin kilometrelik köy yoluyla birlikte toplam 200 bin kilometre yol yapılması hedefleniyor. İlhan Tekeli ve Selim İlkin, “Türkiye’de Ulaştırmanın Gelişimi”, <em>Cumhuriyet Dönemi Türkiye Ansiklopedisi</em>, Cilt 10, İstanbul, İletişim Yayınları,  s. 2763. Bu plan büyük oranda gerçekleştirildiğinde, ulaşımın kolaylaşması ve kır-kent entegrasyonuyla önemli bir sosyal dönüşümün de önü açılmış oluyordu.</span></div>
			<div class="si-footnote" id="f97"><a class="si-backref" href="#backref_97">97</a><span>. Timur, CHP’nin bir yandan özel teşebbüsçü bir iktisat politikasını esas aldığını ancak öte yandan devlete sınıflar üstü bir görev atfeden “halkçılık” ilkesiyle sınıfları kaynaştırmaya çalışan tutumundan vazgeçemediğini söylemekte; 1947 tarihli Sendikalar Kanunu, 1949 tarihli Esnaf Dernekleri Kanunu gibi düzenlemeleri örnek vermektedir. Taner Timur, <em>Türkiye’de Çok Partili Hayata Geçiş</em>, İstanbul, İletişim Yayınları, 1991, s. 99.</span></div>
			<div class="si-footnote" id="f98"><a class="si-backref" href="#backref_98">98</a><span>. <em>Türkiye’nin Düzeni</em>, s. 328.</span></div>
			</div>
  </body>
</html>