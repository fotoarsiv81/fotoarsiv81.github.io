<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter6-2">
<div>
			<h2><em>Hür Fikirler</em>: Anglosakson modeli demokrasi ve özgürlük</h2>
			<p>Soğuk Savaş boyunca kendisini “Hür Dünya” olarak tanımlayan cephenin, iki kutup arasındaki taraflaşmanın “hürriyetler/baskı” ikiliği üzerinde yükseldiğini iddia etmesiyle <span id="page271" title="271"></span>özgürlük tartışması ideolojik mücadelenin merkezine yerleşmişti. <em>Hür Fikirler</em> dergisi her şeyden önce ismiyle bu mücadeleyi referans aldığını göstermekteydi. Ele aldığı konular ve bu konulara yaklaşımı itibarıyla de süregiden Soğuk Savaş kutuplaşmasında taraf oldu.</p>
			<p>Savaş sonrası Türkiye’sinin öne çıkan iki ismini; Ali Fuat Başgil ve Ahmet Emin Yalman’ı buluşturan <em>Hür Fikirler</em>, ana hatlarıyla Türkiye’deki fikir ve uygulamaları, büyük ölçüde Anglosakson pratiğiyle özdeşleştirilen siyasal liberalizm kıstaslarıyla değerlendirmekteydi. <em>Hür Fikirler</em>’in Başgil ve Yalman’ı bir araya getirmesi başlı başına ilgi çekiciydi. Bir süre sonra aralarındaki fikir ayrılığı su yüzüne çıkan Başgil ve Yalman’ı <em>Hür Fikirler</em>’in çıkışında yan yana getiren, Anglosakson tarzı özgürlük ve demokrasi anlayışını benimsemeleriydi. İkilinin bir diğer ortak noktası, DP’nin ağırlığını koyduğu çok partili siyasi yapı içerisinde kendilerine siyasi ikbal yolu bulamamalarıydı.</p>
			<p>Özellikle Ahmet Emin Yalman, hayatı boyunca sadık bir ABD dostu olmuş, Türkiye’de Amerikan modeli bir siyasi-sosyal yapının inşa edilmesini canı gönülden desteklemişti. Gazetecilik eğitimi aldığı ABD’de uzun yıllar kalan Yalman, Türkiye’ye dönerek mesleğini yapmaya başladığında ABD’de edindiği ilişki ağı,<a class="si-noteref" href="#f436" id="backref_436">436</a> çok iyi İngilizce bilmesi gibi avantajlar sayesinde ABD’lilerle sıcak ilişkiler kurabildi. Yalman, ABD’ deki hayatın farklı veçhelerini, tanıdığı ABD’lileri, Amerikan devlet adamlarının özelliklerini makale ve kitaplarına ağdalı bir hayranlıkla yansıtmıştı.</p>
			<p><em>Hür Fikirler</em> dergisinin Başgil ve Yalman dışındaki yazarları arasında Osman Fethi Okyar, Sulhi Dönmezer, Burhan Apaydın, Mehmet Ali Sebük, Kemal Cündübeyoğlu, Nezahet Necmettin Ege gibi isimlere rastlanmaktaydı. Dergi, 1947’de kurulan Hür Fikirleri Yayma Cemiyeti’nin yayın organı olarak çıkmaya başladı. Nizamnamesinde belirtilme<span id="page272" title="272"></span>mekle birlikte, Dünya Liberaller Birliği’ne bağlı olan<a class="si-noteref" href="#f437" id="backref_437">437</a> Hür Fikirleri Yayma Cemiyeti, kuruluş tarihinden ve adından da anlaşılabileceği üzere, Soğuk Savaş ideolojik mücadelesinde “hür fikirler”in ve –bu şekilde dile getirilmemiş olsa da– ABD önderliğindeki “hür dünya”nın bir taraftarıydı. Kastedilen, derneğin ve derginin kurulmasına yol açan etkenlerin doğrudan dünya koşullarından kaynaklandığı değildir. Yayın ve diğer faaliyetler incelendiğinde, <em>Hür Fikirler</em>’e öncülük edenlerin gayesi –özellikle Başgil için bu söylenebilir– her şeyden önce, çok partili yaşama geçişle birlikte İnönü idaresine karşı yapılan eleştirileri sivriltmek olarak görünmekteydi. Uygulamaları ve bunları meşrulaştıran fikirleri eleştirirken dayanılan siyasi ideoloji, dönemin iç ve dış koşulları gereği egemen çevrelerde fazileti konusunda uzlaşılan liberalizmdi.<a class="si-noteref" href="#f438" id="backref_438">438</a> <em>Hür Fikirler</em>’de Türkiye’nin iç gündemine ilişkin tartışmalar ön planda olmakla birlikte, özellikle Ahmet Emin Yalman’ın Soğuk Savaş koşullarını, iki kutup arasındaki mücadeleyi yakından takip eden ve tavrını belirtmekten çekinmeyen bir Soğuk Savaş kalemi olması dolayısıyla uluslararası alandaki tartışmalar da dergide göreli olarak geniş yer tutmaktaydı. Bu açıdan Yalman, dergiyi uluslararası alanda sürmekte olan mücadele konusunda uyanık tutan kişi olarak öne çıkmaktaydı.</p>
			<p>Nitekim <em>Hür Fikirler</em> dergisinin Kasım 1948 tarihini taşıyan ilk sayısında yayımlanan Hür Fikirleri Yayma Cemiyeti’nin Beyannamesi’nde ideolojiler arasındaki bu mücadelede cemiyetin kendisine biçtiği rol şu şekilde açıklanmaktaydı:</p>
			
			<blockquote>
			<p>Böyle bir cemiyet kurmağa lüzum gördük ve bugünün gerek memleket şartları ve gerek dünya vukuatı karşısında <span id="page273" title="273"></span>buna şiddetle ihtiyaç duyduk. Zira, bugün artık aklı eren herkesçe bilinmiş olsa gerektir ki, senelerden beri milletleri felâketten felâkete sürükleyen, ve milletler içinde milyonlarca insan ferdini, klik menfaati üzerine oturmuş birtakım oligarşik kuvvetlerin esaretine mahkûm eden âmillerin başında yer yer türeyen hak ve hürriyet düşmanı ideolojiler gelmiştir. (…)</p>
			<p>Hülâsa, devrin totaliter rejim istidatları ve propaganda hücumları karşısında iyi niyetli insanların birleşmesi ve hak hürriyet müdafaası uğrunda tek bir fikir cephesi teşkil etmesi bugün artık medenî ve insanî bir vazife olmuştur.<a class="si-noteref" href="#f439" id="backref_439">439</a></p>
			</blockquote>
			
			<p>Yalman’ın <em>Hür Fikirler</em>’i dışarıya açan yazılarına karşılık Başgil, yazılarında komünizme karşı uluslararası mücadeleyi Türkiye’deki gelişmeleri eleştirmeye yarayacak bir zemin olarak kullanmaktaydı. Bu açıdan dergide Başgil’in ağırlığı açıkça hissedilmekteydi. Nitekim Başgil’in Hür Fikirleri Yayma Cemiyeti Neşriyatı arasında çıkan <em>Demokrasi ve Hürriyet</em> başlıklı eserinde yeryüzündeki bütün hükümetleri, oligarşiler ve halkın, yani ekseriyetin hükümeti olarak ikiye ayırması ve birincileri istibdat rejimleri olarak tanımlaması, evrensel bir sınıflama gibi görünse de büyük oranda Türkiye’deki rejime yönelik eleştirileri için kullandığı bir çerçeveydi.<a class="si-noteref" href="#f440" id="backref_440">440</a> Başgil’in yazılarında bu tür eleştiriler geniş yer tutarken Yal<span id="page274" title="274"></span>man muhalif tavrını geri planda tutmaktaydı.<a class="si-noteref" href="#f441" id="backref_441">441</a> Üstelik Başgil ile Yalman arasındaki tek fark bu da değildi. Özellikle DP iktidarıyla birlikte hız kazanan dinselleşme konusunda Başgil ve Yalman ayrı görüşlere sahipti. Bu görüş ayrılıkları, Hür Fikirleri Yayma Cemiyeti’nin faaliyetlerini sekteye uğratmaktaydı.<a class="si-noteref" href="#f442" id="backref_442">442</a> Siyasi sahada laiklik tartışması alevlendikçe görüş ayrılıkları cemiyeti hızlı bir ayrışma sürecine sürükledi.</p>
			<p>Derginin içeriğine bakıldığında “özgürlükler” başlığının öne çıktığı; düşünce, ifade, yayın, inanç özgürlüğü konularında hemen hemen her sayıda çeşitli yazılar yayımlandığı görülmekteydi. Bu özgürlüklerin kullanılması önündeki engellere ilişkin değerlendirmelerde ise Batı’nın özgürlük anlayışı ve uygulamaları temel referans noktası olarak alınmaktaydı. Derginin ilginç özelliklerinden biri, tespit edilen sorunları kamuoyuyla paylaşan bir dilden ziyade devleti muhatap alarak siyasi yapıda reform talep eden bir dilin hâkim oluşuydu. <em>Hür Fikirler</em>’de rejimin aksayan tarafları eleştirilirken anayasa reformu, çift meclis, yüksek mahkeme, vb. çözüm önerileri üzerinde durulmaktaydı. Türkiye’de aydınların, dönüşümü gerçekleştirecek otorite olarak gördükleri devlete seslenme alışkanlığının, <em>Hür Fikirler</em>’de de nüksetmesi Ali Fuat Başgil’in hukukçu kimliğiyle de alakalıydı. Başgil, sorunları ve çözümlerini hukuksal düzlemde ele almaktaydı.</p>
			<p><em>Hür Fikirler</em> dergisinin, özgürlükleri Batı Avrupa odaklı bir özgürlük rejimi bağlamında düşündüğü yukarıda belirtilmişti Derginin özgün yönlerinden biri, model olarak alınan Batı’yı ve Batılılaşmayı genel olarak sorunsallaştırmamış olmasıydı. Oysaki Batılılaşma tartışması, Osmanlı’nın son dö<span id="page275" title="275"></span>neminden itibaren çeşitli aydın grupları tarafından çıkarılan farklı fikir dergilerinin kadim meselelerinden biri olagelmişti. Bunun gerekçelerinden biri, “Hür Dünya” taraftarlığının derginin kimliğinin bir parçası oluşuydu. Başgil başta olmak üzere bazı yazarları muhafazakâr eğilimlere sahip olan bir derginin, bu sorunsallaştırmayı yapmaması dikkat çekiciydi.</p>
			<p>Ali Fuat Başgil siyasi yelpazede merkez sağa denk düşen görüşleriyle devlete ya da devlet adamlığına yakın bir profil çizmekteydi. Ancak Başgil, Batı’nın model alınmasını desteklerken esas olarak “inanç ve vicdan özgürlüğü” konularında Anglosakson paradigmasının kabul görmesini önemsemekteydi. Diğer bir deyişle özgürlüklerin genişletilmesi, Başgil için öncelikle din bahsinde daha fazla serbestiyet anlamına gelmekteydi. Böylece, <em>Hür Fikirler</em>’de Türkiye’deki laiklik uygulamalarına yönelik eleştirilerle Soğuk Savaş antikomünizmi ve liberalizmi aynı çerçeve içerisinde ele alınmaktaydı. Bunlar, aynı zamanda, Türkiye’de sağ ideolojinin temel taşlarını oluşturmaktaydı. <em>Hür Fikirler</em> böyle bir ideolojik netleşmeyi sağlayacak kadar gelişkin ve etkili bir yayın olmamakla birlikte, yine de Türkiye’de Soğuk Savaş ideolojisinin sağ-muhafazakâr cumhuriyetçilere sağladığı olanaklar konusunda ipuçları vermekteydi.</p>
			<p>Başgil’den farklı olarak Yalman’ın ABD’de edindiği izlenimler sekülerizme bağlılığını kamçılamış görünmekteydi.<a class="si-noteref" href="#f443" id="backref_443">443</a> Özellikle kiliselerin etkinlikleri, dinî misyonerlik faaliyetlerine ilişkin kişisel tecrübeleri Yalman’ı caydırmak bir yana, Türkiye’deki laiklik uygulamalarının önemini gözünde artırmış gibiydi. Bu fikir farklılığı bir süre sonra dergiyi de etkileyen bir ayrılığa dönüşecekti.</p>
			<p><em>Hür Fikirler</em>, <em>Fikir Hareketleri</em>’yle kıyaslandığında çeviri eserlere daha az yer veriyordu. Kimi sayılarında dönemin ünlü antikomünist isimlerinden ABD’li gazeteci Walter Lippmann’ ın yazıları yer aldı. Ayrıca, dünya federalizmi fikrinin en ünlü <span id="page276" title="276"></span>savunucularından biri olan Emery Reves’in <em>The Anatomy of Peace </em><span>(</span>Barış’ın Anatomisi) adlı kitabının “Sosyalizmin İflası” başlıklı bölümü de tefrika halinde yayımlandı. Bu kitabın Amerikan üniversitelerinde elden ele dolaştığı, kiliselerde vaaz mevzuu haline getirildiği notu düşülmüştü.<a class="si-noteref" href="#f444" id="backref_444">444</a> Yine Lucien Morice’in <em>Dünya İmparatorluğu’na Doğru</em> başlıklı kitabından bölümler tefrika edildi. Uluslararası ilişkilere liberal entegrasyoncu bir perspektifle yaklaşan bu isimlerin açtığı “dünya hükümeti” ya da “dünya federalizmi” gibi tartışmalarda, sosyalizm ve kapitalizmin iflas ettiği ileri sürülerek ütopik bir biçimde ortak bir örgütlenme oluşturma önerisi dile getirilmekteydi. Bu tartışmanın kısmen ilgi çekmesinin nedeni, Türkiye’nin Soğuk Savaş’taki Batı bloku yanlılığına itiraz edilmese de liberalizmin ülkenin koşullarına uygun biçimde rötuşlanması gerektiğine ilişkin görüşlerdi.<a class="si-noteref" href="#f445" id="backref_445">445</a></p>
			<p><em>Hür Fikirler</em>’de doğrudan ABD hakkında yazılmış yazılara ya da ABD’ye ilişkin değinilere <em>Fikir Hareketleri</em>’nden daha fazla rastlanmaktaydı. Bu yazılar ABD’yi iyi bilen isimlerin kaleminden çıkmaydı ve ABD hakkında kamuoyunda oluşan önyargıları kırma amacı taşımaktaydı. Sulhi Dönmezer’in ABD’de bizzat yaptığı gözlemlerden yola çıkarak kaleme aldığı ve özellikle eğitim sisteminin işleyişini anlattığı makalesi ilgi çekiciydi.<a class="si-noteref" href="#f446" id="backref_446">446</a> Dönmezer yazısında, Amerikan filmlerini izleyerek Amerikan terbiye sistemi ve üniversite öğ<span id="page277" title="277"></span>rencileri hakkında fikir sahibi olanların, bunları milli geleneklerle bağdaşmaz bulduğunu ancak tüm bunların yanlış kanaatlere dayandığını iddia etmekteydi. Dönmezer, kızların yaşlı kadınların kontrolündeki evlerde barındığını, kızlı erkekli partilerde alkol alınmasına müsaade edilmediğini anlatarak diğer Batılı ülkeler gibi ABD’nin de ahlaki düşkünlüğün pençesinde olduğu iddiasını çürütmeye çalışmaktaydı. Ahlaki meseleler ABD’ye yönelik muhafazakâr eleştirilerde sıkça gündeme getirilmekteydi. Dolayısıyla Amerikan toplumunun “iffetli bir toplum” olarak resmedilmesi, bu kesimler arasındaki Amerikan imajı açısından önemliydi.</p>
			<p>Diğer dergilerde de rastlanan popüler bir iddianın <em>Hür Fikirler</em>’de de yer bulduğu görülür. Bu, Avrupa’daki durumun tersine Amerikan işçisinin Amerikan kapitalizminin işleyişi nedeniyle avantajlı ve bu nedenle sistemle barışık olduğu iddiasıydı.<a class="si-noteref" href="#f447" id="backref_447">447</a> Herhangi bir somut kanıta dayanmayan bu iddia, eşitsizlikte ifrata kaçan Avrupa’ya karşın ABD’de daha dengeli bir ücret ve gelir dağılımı politikası olduğunu öne sürmek için dile getirilmekteydi. Halbuki 1960’lardan itibaren tablonun tam tersi olduğu açık biçimde görülecekti.</p>
			<p><em>Hür Fikirler</em>’in Türkiye aydını üzerinde derin izler bırakan bir yayın olduğunu söylemek mümkün değildir. Ancak muhafazakâr modernleşmecilerin de dahil olduğu bir çevrenin, genel olarak Soğuk Savaş tartışmalarına ve özel olarak ABD’ye yaklaşımlarını anlamak isteyenler için önemli ipuç<span id="page278" title="278"></span>ları vermektedir. Öncelikle bazı aydınların Anglosakson modelini ve Soğuk Savaş tartışmalarını kullanarak iç politikaya ilişkin görüşlerinin meşruiyetini genişletmeye çalıştıkları anlaşılmaktadır.</p>
			<p><em>Hür Fikirler</em>, Hüseyin Cahit’in <em>Fikir Hareketleri</em> ile kıyaslandığında, Türkiye aydınının Kıta Avrupa’sı odaklı fikir tartışmalarından çıkarak, ABD’nin dünya gücü olarak yükseldiği Soğuk Savaş koşullarında Atlantik ötesi tartışmalarla daha fazla ilgilenmeye başladığı görülür. Bu değişim, tartışmaların derinlik ve kalite açısından geriye düşmesine yol açmıştır. Öte yandan Amerikan modeline gösterilmeye başlanan ilgi, Türkiye’nin geçirmekte olduğu, iktisadi ayağı liberalizasyon ve dünya pazarlarıyla bütünleşme olarak özetlenebilecek dönüşüm çabasıyla da örtüşmektedir.    </p>
			</div>
			<div class="si-footnotes">
			<div class="si-footnote" id="f436"><a class="si-backref" href="#backref_436">436</a><span>. Yalman, <em>Turkey in My Time</em> adlı otobiyografik kitabında, üniversite eğitimi yıllarında bu ilişki ağına nasıl sahip olduğunu anlatır. Bkz. age, s. 26-35.</span></div>
			<div class="si-footnote" id="f437"><a class="si-backref" href="#backref_437">437</a><span>. Yalman’ın ifadesi bu yöndedir. Ayrıca cemiyet, Dünya Liberaller Birliği’nin 1949’da Paris’te düzenlenen kongresine de katılmıştır.</span></div>
			<div class="si-footnote" id="f438"><a class="si-backref" href="#backref_438">438</a><span>. <em>Hür Fikirler</em>’de dikkat çeken genel bir demokrasi söylemi yerine özellikle bireysel özgürlüklerle tanımlanan bir liberalizm söyleminin öne çıkarıldığıdır. Dolayısıyla <em>Hür Fikirler</em>, liberal demokrasiyi savunusundan ziyade liberalizm savunusuna odaklanmaktadır.</span></div>
			<div class="si-footnote" id="f439"><a class="si-backref" href="#backref_439">439</a><span>. “Hür Fikirleri Yayma Cemiyetinin Beyannamesi”, <em>Hür Fikirler</em>, Cilt 1, Sayı 1, Kasım 1948, s. 46, 48.</span></div>
			<div class="si-footnote" id="f440"><a class="si-backref" href="#backref_440">440</a><span>. Bu sözleriyle siyasi bakımdan “halkçı” bir karakter taşıyan Başgil’in görüşleri, bahis demokrasinin eşitlik prensibine gelince son derece “seçkinci”dir. Ehliyet ve liyakatte eşit olmayan insanların eşit tutulamayacağını söyleyen Başgil “Bilen ile bilmeyen, tembel ile çalışkan, sadakatle ihanet, faziletle redaet, ehliyetle belâhat, hürriyetle esaret… Hiç müsavi olur mu?” demektedir. Bkz. Ali Fuat Başgil, <em>Demokrasi ve Hürriyet</em>, İstanbul, Hür Fikirleri Yayma Cemiyeti Neşriyatı Sayı 8, Telif Eserler Sayı 5, 1949, s. 42. Başgil, İngiltere’de kralın “millî ve emperyal birliği”ni simgeleyen bir unsur olarak varlığını demokrasiye aykırı bulmaz, hatta olumlar. Demokrasinin simgelerle de desteklenen manevi yönünü böylece vurgulayan Başgil, demokrasiyi ekseriyetle tanımlamaktan da geri durmayacaktır. Bu çelişik gibi görünen görüşler, Başgil’in cumhuriyetle halkın isteklerini karşı karşıya koyan, ancak halka eşitlikçi bir biçimde kesinlikle yaklaşmayan son derece muhafazakâr bir tutumun göstergesidir. Bkz. age, s. 17-18.</span></div>
			<div class="si-footnote" id="f441"><a class="si-backref" href="#backref_441">441</a><span>. Yalman ile Başgil’in tek parti yönetimine muhalif kalmakla birlikte, muhalefet ettikleri konuların aynı olduğu söylenemez. Yalman, başta laiklikle ilgili reformlar olmak üzere Cumhuriyet devrimlerini desteklemeyi sürdürmüştür. Oysa Başgil’in zamanla daha da belirginleşen itirazları laiklik uygulamalarına yoğunlaşacaktır.</span></div>
			<div class="si-footnote" id="f442"><a class="si-backref" href="#backref_442">442</a><span>. Hüseyin Sadoğlu, “Hür Fikirleri Yayma Cemiyeti”, Murat Yılmaz (Ed.) <em>Modern Türkiye’de Siyasi Düşünce Cilt 7: Liberalizm</em> içinde (307-315), İstanbul, İletişim Yayınları, 2005, s. 308.</span></div>
			<div class="si-footnote" id="f443"><a class="si-backref" href="#backref_443">443</a><span>. <em>Turkey in My Time</em>, s. 30.</span></div>
			<div class="si-footnote" id="f444"><a class="si-backref" href="#backref_444">444</a><span>. Bkz. Emery Reves, “Sosyalizmin İflâsı”, <em>Hür Fikirler,</em> Cilt 1, Sayı 11, Eylül 1949, s. 573.</span></div>
			<div class="si-footnote" id="f445"><a class="si-backref" href="#backref_445">445</a><span>. Armaoğlu’nun bu konuda bir tartışma yürüttüğü yazısındaki şu satırlar açıklayıcıdır: “Gerek komünizm ve gerekse kapitalizm, bu bakımdan, biri ifrata, diğeri de tefrite varmıştır. Her ikisi de meseleyi tek bir zaviyeden ve fakat birbirine zıt zaviyelerden ele almışlardır. Birisinde ferdî gaye unutulmuş, diğerinde de içtimaî gaye ihmal edilmiştir. Şu halde, netice olarak söylersek, bugün tercih zorunda kaldığımız iki sistemden liberalizmi benimsememiz zarurîdir. Tabiî hak ve hürriyetlerimize sahip olma zarureti bizi buna mecbur tutmaktadır. Lâkin bu sistemi kabul ederken de lüzumlu rötuşları yapmak mecburiyetindeyiz.” Fahir Hâdi Armaoğlu, “Bugünkü Dünyamız”, <em>Hür Fikirler</em>, Cilt 1, Sayı 4, Şubat 1949, s. 184.</span></div>
			<div class="si-footnote" id="f446"><a class="si-backref" href="#backref_446">446</a><span>. Sulhi Dönmezer, “Hürriyete İnanmak ve İman Etmek”, <em>Hür Fikirler</em>, Cilt 1, Sayı 2, Aralık 1948, s. 66-70.</span></div>
			<div class="si-footnote" id="f447"><a class="si-backref" href="#backref_447">447</a><span>. “Amerika’daki kapitalist sistem neden Amerikan vatandaşları tarafından beğenilmekteyken, İngiltere ve Avrupa sosyalizme kapılıyor. Bunun sebebi Amerikalı ve Avrupalı iş adamı arasındaki farkta mevcuttur. (...) Ne yazık ki Türkiye efkârıumumiyesi kapitalizm ve sosyalizm mevzularını sadece Avrupa’daki cereyanlarla ve Avrupalı muharrirlerin yazılariyle tanımaktadır. Amerikan kapitalizmi maalesef henüz meçhul bir âlemdir. Amerika’da ne ezelî ve ebedî bir zengin sermayedar sınıfı… Ne de ezelî ve ebedî bir âciz işçi sınıfı yoktur (…) İkincisi içtimaî muhitte kayıdsız, şartsız serbest bir iktisat sisteminin hükümran olmasıdır. (...) Bütün kalbimle temenni ederim ki aziz vatandaşlarım, Avrupa kapitalizminin zararlarını düşünürken Amerikan kapitalizminin Amerikan vatandaşlarına ne imkânlar hazırladığını da tetkik etmek külfetine katlansınlar.” Nezahet Nurettin Ege, “Eski Dünyada Kapitalizm İflâs Etmemiştir. Fakat Kapitalistler, Kapitalizmi İflâsa Sürüklemişlerdir”, <em>Hür Fikirler</em>, Cilt 1, Sayı 11, Eylül 1949, s. 579-586.</span></div>
			</div>
  </body>
</html>