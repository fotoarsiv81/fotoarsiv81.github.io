<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter5-6">
<div>
			<h2>Amerikan modeli yeni üniversiteler</h2>
			<p>Yükseköğretimde 1950’lerde tohumları atılan ancak sonraki yıllarda daha da yaygınlaşan ve derinleşen Amerikan etkisinin en önemli ürünlerinden biri Amerikan modeliyle kurulan yeni üniversitelerdi. Bunların başında ODTÜ gelir. O yılların mevcut büyük üniversitelerinden farklı olarak ODTÜ, Türkiye ve Ortadoğu ülkelerinin kalkınması için ihtiyaç duyulan teknik eleman ihtiyacını karşılamak üzere kuruldu. Kuruluş yıllarında biçilen bölgesel rol zamanla gündemden düşmüş olsa da TODAİE ile neredeyse aynı dönemde yine bu enstitü gibi bölgesel bir misyonla kurulması, Türkiye’den beklenen aktif Ortadoğu politikasının en azından eğitim ayağının ciddiye alındığını göstermekteydi.</p>
			<p>Amerikan modeliyle kurulan bir eğitim kurumu olmasının yanı sıra üstlendiği bölgesel misyon nedeniyle ODTÜ’nün eğitim dili İngilizce olarak belirlendi. Bu karar yükseköğretim camiasında tartışmalara yol açacaktı. ODTÜ’nün Amerikan modeline uygun bir biçimde yapılandırıldığının bir diğer göstergesi, Türkiye üniversitelerindeki fakülte-kürsü sistemi yerine bölüm sistemine geçilmiş olmasıydı. Bölüm sisteminin kürsü sisteminden temel farkı, disiplinlerin daha fazla uzmanlaşmış ve ayrışmış olmasıydı.</p>
			<p>Ankara’da bir teknik üniversite kurma fikrinin nasıl doğduğuna ilişkin bilgiler biraz çelişkilidir. <em>Forum</em> dergisine ODTÜ’nün<a class="si-noteref" href="#f373" id="backref_373">373</a> kuruluşuyla ilgili bir yazı yazan William Bluett, bu fikrin ilk defa Pennsylvania Güzel Sanatlar Okulu Müdü<span id="page243" title="243"></span>rü G. Holmes Perkins’ten çıktığını, Perkins’in Türkiye’ye gelerek bir mimarlık ve şehircilik okulu açılması için temaslarda bulunduğunu, ancak tasarının kısa sürede bir üniversite kurulması fikrine dönüştüğünü anlatır. Bu aşamada İngiltere’nin de devreye girdiğini söyleyen Bluett, Bağdat Paktı ülkelerine, “Teknik yardım olarak ayrılmış bulunan fonun bir kısmını kullanmak için daha hayırlı bir iş bulunamazdı,” diyerek İngiltere’nin katkısını vurgulamıştır.<a class="si-noteref" href="#f374" id="backref_374">374</a> Oysaki 1950’lerde BM’de çalıştığını ve üniversitenin kuruluş çalışmalarına bizzat tanık olduğunu söyleyen Kemal Karpat, ilk adımın 1953-1954’te Türk hükümetinden geldiğini, hükümetin bir mimarlık ve planlama okulu açmak için BM’ye müracaat ettiğini yazar. Karpat, okulun kuruluş gayesini, “Pratik zihniyetle yetişmiş, süratle iş görebilecek, hem planlaştırma, hem idare ve hem de teknik bilgileri şahsında toplayacak kimseler yetiştirecekti,” diye anlatır. Bu istek üzerine BM’nin Türkiye’ye şehircilik ve ucuz ev inşaatı sahasında ün salmış Charles Abrams’ı uzman olarak gönderdiğini belirten Karpat, Abrams’ın yaptığı araştırma neticesinde okulun kuruluş hazırlıklarını yürütmek üzere bir heyetin görevlendirildiğini aktarır. Bu bağlamda, heyet başkanı Pennsylvania Üniversitesi Mimari Okulu Dekanı Holmes Perkins ile diğer üyeler Fransız mimar Leon Loschetter ve Almanyalı Wilhelm V. Von Moltke, Türkiye’yi ziyaret eder ve yapılan hazırlıklar neticesinde okul açılır.<a class="si-noteref" href="#f375" id="backref_375">375</a></p>
			<p>ODTÜ’nün kuruluşuna dair başka bir açıklamaysa 1960’daki mezuniyet töreni vesilesiyle üniversite hakkında bir yazının yayımlandığı <em>Time</em> dergisinde yer aldı. <em>Time</em>’a göre beş yıl önce, yani 1955’te Charles Abrams ile o dönemde Türkiye’nin Karayolları Genel Müdürü Vecdi Diker Türkiye’de eğitimin durumu üzerine dertleşirken, bir teknik üniversitenin gerekliliği konusunda hemfikir olur. Diker, kendi hükümetini ikna ederken, Abrams da bu fikri BM’ye “pazar<span id="page244" title="244"></span>lar”. BM büyük bir finansal kaynakla üniversitenin kurulmasına destek çıkınca eğitim 1956’da mimarlık alanında başlar.<a class="si-noteref" href="#f376" id="backref_376">376</a> Bu farklı açıklamalar değerlendirildiğinde; üniversitenin kuruluşunda Vecdi Diker’in çok önemli bir rol üstlendiği kesin olmakla birlikte, diğer kaynaklarda böyle bir okul kurulması fikrinin 1955’ten önce dile getirildiğine işaret edilmesi nedeniyle, Diker ve Abrams’ın girişimleriyle var olan bir fikrin eyleme dönüştüğü sonucuna varılabilir.</p>
			<p>Bazı kaynaklara göre ise Ankara’da bu niteliklere sahip bir üniversitenin kuruluşuna ABD’liler ilk aşamada soğuk yaklaştı.<a class="si-noteref" href="#f377" id="backref_377">377</a> Ancak karşı çıkanların kimler olduğu, ne gerekçeyle karşı çıktıkları açık değildir. Örneğin Zafer Pamir, Türkiye’deki Amerikan sefirinin ve askerî misyon başkanının bu tasarının aleyhinde yer aldığını söylemektedir. Başlangıçta tasarıyı desteklememiş olsalar bile daha sonra onların da bu fikri kabullendikleri, hatta rektörlüğe aday ABD’liler hakkında görüş bildirdikleri görüldü.<a class="si-noteref" href="#f378" id="backref_378">378</a> Böyle bir tasarının isabetli olup olmadığı ya da başarı şansı konusunda farklı görüşler olması doğal olduğu gibi, bu tür tereddütler ABD’nin, ODTÜ’nün kuruluşundaki etkisini önemsizleştirmez. Buna karşılık, kuruluş aşamasına ilişkin yukarıda anılan Bluett’in yazısı, İngiltere’nin Bağdat Paktı üyesi bir ülkeye yaptığı yardıma vurgu yaparken, Karpat, Türk hükümetinin inisiyatifini ve BM’nin rolünü öne çıkarmayı tercih etti. Karpat’ın hükümetin rolüne vurgu yapmasının muhtemel nedeni, konuyla ilgili yazısının Mümtaz Soysal’ın ODTÜ’nün Amerikan nüfuzunun yayılması açısından oynadığı rolü eleştiren yazısına yanıt olarak kaleme alınmış olmasıydı. Soysal-Karpat tartışması vesi<span id="page245" title="245"></span>lesiyle yükseköğretimde ABD’yle yapılan işbirliği ilk kez bu şekilde açık ve kapsamlı ele alındı.</p>
			<p>Soysal aynı dergide yayımlanan yazısında üniversitenin kuruluşunun, Batı blokunun bölge politikasıyla ve Türkiye’nin bu politika ekseninde yeni görevler üstlenmesiyle ilişkisini kurmaktaydı:</p>
			
			<blockquote>
			<p>Muhakkak olan bir şey varsa o da Üniversitenin kurulması yolundaki teşebbüslerin, 1) İngiltere’nin Ortadoğu’da kaybetmekte olduğu nüfuzu yeniden kazanmak veya, en azından, kayıplarını bir noktada durdurmak istemesiyle; 2) Amerika’nın her ne pahasına olursa olsun Ortadoğu’da Batı taraftarı bloklar kurmak veya, hiç olmazsa, bu bölgeyi komünist sızmalarına karşı dayanıklı duruma getirmek için attığı adamlarla ve 3) Türkiye’nin bölgedeki eski “karışmazlık” siyasetinden ayrılıp “pakt kuruculuk” peşinde koşmasiyle aynı zamana rastlamasıdır.<a class="si-noteref" href="#f379" id="backref_379">379</a></p>
			</blockquote>
			
			<p>Soysal eleştirisini, bu tür siyasi hesaplarla hareket edilmesi nedeniyle eğitim usullerinin en uygunlarının neler olduğu ya da yetişecek insanların ne işe yarayacağı gibi esas meselelerin ikinci planda kaldığını söyleyerek sürdürmektedir. Ayrıca ihtiyaç duyulduğunda, Türkçe eğitimden kaçılmaması gerektiğini de belirtir.<a class="si-noteref" href="#f380" id="backref_380">380</a> Böylece ODTÜ tartışması aynı zamanda eğitim dili konusunda bir tartışmaya dönüşür.</p>
			<p>Bu eleştirilere iki yazıyla yanıt verme ihtiyacını duyan Karpat ise yukarıda yer verilen kuruluş öyküsünü anlatır ve eleştirilerin haksız olduğunu, okulun Türk hükümetinin kontrolünde olduğunu savunur:</p>
			
			<blockquote>
			<p>Bugün Orta Doğu Teknik Üniversitesi, Türk kanunlarına uygun olarak çalışmakta ve dışarıdan gelen yardımın en bü<span id="page246" title="246"></span>yük kısmı Birleşmiş Milletler tarafından verilmektedir. Amerika bu üniversiteye ancak bir Fulbright hocasının bir iki saatini ayırmış ve CENTO (Bağdat Paktı) birkaç Orta-Doğulu talebeye burs vermiştir. İngiltere’nin yardımı bir fizik ve bir de idarî ilimler profesörüne münhasır kalmıştır. Hollanda ise bir istatistikçinin maaşını vermektedir. Geri kalan hocaların maaşı B. Milletler veya Türk hükûmeti tarafından ödenmektedir. Üniversitenin idaresi yalnız Türk vatandaşlarından meydana gelen bir mütevelli heyetine ve bir Türk rektöre bırakılmıştır. Üniversitenin malî ve idarî işleri Maarif ve Maliye Vekâletleri tarafından denetlenmektedir. Türk olmayan unsurlar müşavir rektör ve milletlerarası müşavirler hey’etidir. Bu hey’etin toplanması ve tavsiyelerinin kabul ve reddi, Türk Hükûmetiyle mütevelli hey’etine bırakılmıştır. Her bakımdan Türk hükümranlığına sokulmuş olan ve dışarıdan herhangi bir müdahaleye imkân bırakmadan idare edilen OTU’nin büyük devletlerin siyasetlerine alet olacağını iddia etmek gülünçtür. Dört-beş sene müddetle, doğruda doğruya Siyasal Bilgiler Fakültesi bünyesi içinde, Amerikan dış yardımı ile vazife görmüş New York Üniversitesi grubunun çalışmaları minnetle anılırken, OTU’nde yabancıların bulunmasını bir nüfuz siyaseti şeklinde göstermeğe kalkışmak, pek garip kaçan bir tenakuzdur doğrusu.<a class="si-noteref" href="#f381" id="backref_381">381</a></p>
			</blockquote>
			
			<p>Karpat’ın belirttiği gibi Türkler ve ABD’lilerin müşterek çalıştığı bir kurum olan ODTÜ, Türkiye kanunlarına tabi bir üniversiteydi; ancak eğitimin örgütlenmesinden organizasyonel yapıya ve hatta öğrencilerle öğretim üyeleri arasındaki ilişkiye kadar her yönüyle Amerikan sistemi örnek alınarak yapılandırıldı. Başından itibaren üniversite kadrosunda doktora derecelerini ABD’den alan öğretim üyeleri istihdam edildi. Üstelik bu uygulamalar ODTÜ’yle sınırlı kalmadı. İleriki yıllarda Amerikan yükseköğretim modelinin bire<span id="page247" title="247"></span>bir uygulanması prestijli üniversitelerde standart halini aldı. Uzun yıllar ABD’de öğretim üyesi olarak çalışan Karpat ise bu gelişmeyi sorunsallaştırmadığı gibi, sadece kurumsallaşma bağlamında değil, sosyal bilim felsefesi açısından da Amerikan anlayışına herhangi bir mesafe koymuyordu:</p>
			
			<blockquote>
			<p>Eğitim felsefesi bakımından, bu müessese, bir türlü kurtulamadığımız iskolastik zihniyet yerine, tecrübeye ve müşahedeye dayanan ampirik bir eğitim getirmektedir. İlmi, insanların maddî ve mânevî ihtiyaçlarını gidermek yolunda kullanmak azmindedir. Onu, hayata bağlayarak, realiteye uydurarak, tabiatın ve insanın ayrılmaz parçası haline sokmak ister. (…) Pratik ve ferdiyetçi olarak meydana çıkan bu felsefe, aslında, toplum gayelerinin hızla elde edilmesine yardım etmektedir.<a class="si-noteref" href="#f382" id="backref_382">382</a></p>
			</blockquote>
			
			<p>Karpat ile Soysal arasında <em>Forum</em>’da süren tartışma, ODTÜ’nün kuruluşuyla birlikte ortaya çıkan rahatsızlığın dışavurumlarından sadece biriydi. Daha fazlasının konuşulduğu, ODTÜ öğretim üyesi Fikret Görün’ün, kimi meslektaşlarının, o dönemde kendilerine ODTÜ öğretim üyelerinin maaşlarını dolarla mı aldıkları şeklinde sorular yönelttiğini aktarmasından anlaşılmaktadır.<a class="si-noteref" href="#f383" id="backref_383">383</a> Üstelik rahatsızlık belirtileri sadece ODTÜ dışından gelmiyordu. ODTÜ’nün ilk Genel Sekreteri Sefai İnal, ODTÜ içinde ABD’lilerle yaşanan “egemenlik” sorununu şöyle anlatmaktadır:</p>
			
			<blockquote>
			<p>Kapıya yöneldiğiniz zaman hafta sonunda bir şey görüyorsunuz: Türk ve Amerikan bayrağı. Hatta çıktığınız zaman dekan odalarına Amerikan cumhurbaşkanının resimleri. Evet, sen Amerikalısın, kabul. Ama sen benim üniver<span id="page248" title="248"></span>sitemde, sen kendi milletinin şeyini, cumhurbaşkanını oraya asamazsın çünkü burası ne bir Amerikan Üniversitesi, ne bir Amerikan toprağı.<a class="si-noteref" href="#f384" id="backref_384">384</a></p>
			</blockquote>
			
			<p>Bu tartışmaların ortasında kuruluş çalışmaları devam eden ODTÜ’nün Woolrich-Burdell dönemi olarak tanımlanan 1959-1961 yılları, akademisyenlerin çoğunlukla ABD’lilerden oluştuğu dönemdi. Daha sonra eğitimlerini ABD’de almış Türkiyeli akademisyenler ABD’lilerin yerini almaya başladı.<a class="si-noteref" href="#f385" id="backref_385">385</a> Daha önce de belirtildiği gibi, başlangıçta tanımlanan bölge ülkelerinin ihtiyaç duyduğu teknik elemanların yetiştirilmesi görevi zamanla gündemden düştü. 1960 mezuniyetini haber yapan <em>Time</em> o yıl hiçbir yabancı öğrencinin mezun olmadığını ancak kayıtlı 515 öğrencinin yüzde 12’sinin yabancı uyruklu olduğunu ve bu oranın yüzde 20’ye çıkarılacağını belirtmekteydi.<a class="si-noteref" href="#f386" id="backref_386">386</a> Ancak sonraları ABD’ye gelen yabancı öğrencilerin oranı, “bölgesel” üniversite kimliğini koruyacak düzeyde olmadı. Sadece başlangıç yıllarıyla sınırlı kalmış da olsa Türkiye’deki bir eğitim kurumuna bölgesel rol biçilmiş olması, bu kurum için BM kaynaklarının seferber edilmesi Türkiye’nin Soğuk Savaş’ın ilk yıllarında en azından eğitim başlığında bir üs olarak düşünüldüğüne işaret etmekteydi. ODTÜ’nün ABD’li rektörü Woolrich’in görevi sona erdiğinde, rektör adayı olarak ABD Başkanı Eisenhower’ın oğlunun adının geçmesiyse kuruma verilen önem <span id="page249" title="249"></span>bakımından dikkate değerdi.<a class="si-noteref" href="#f387" id="backref_387">387</a> Ancak Woolrich yerine koltuğu oturan Edwin S. Burdell oldu.</p>
			<p>ABD’lilerin damga vurduğu ODTÜ’nün kuruluş yılları Türkiye’nin de dönüşüm yıllarıydı. Özellikle 1960’larda tarımın büyüyen genç nüfusun geçim kaynağı olarak yetersiz kalması ve artan sanayileşme nedeniyle 1950’lerde başlayan köyden kente göç hızlandı. Göçün bir sonucu olarak kentlerde mesken ve diğer kentsel sorunlar baş gösterdi. ODTÜ’ de başlatılan mimarlık ve şehir planlama, modernleşen Türkiye toplumunun artan ihtiyaçlarına da denk düşmekteydi. Ancak görünen o ki zaman içinde bu ihtiyaçlar geri planda bırakıldı. İlhan Tekeli, Abrams’ın ifade ettiği hedeflerle gerçekleştirilenler arasındaki açıya işaret ederken planlama bölümlerinin üniversitenin en son gelişen bölümleri olduğuna işaret eder. Şehir planlama bölümü 1961’de, bölge planlamaysa 1966’da kurulmuştu.<a class="si-noteref" href="#f388" id="backref_388">388</a> ABD’liler kadar DP’nin planlama fikrine karşı beslediği önyargı da dikkate alınacak olursa çıkış ve varış noktaları arasındaki bu sapma şaşırtıcı değildi.</p>
			<p>ODTÜ’nün kuruluşu kadar gürültü koparan bir diğer gelişme, Robert Kolej’in üniversiteye dönüştürülmek istenmesiydi. 1950’lerin ortalarında Robert Kolej’in statüsünün değişmesi karşılığında ABD’nin Türkiye’ye bir atom reaktörü vermeye hazırlandığı basına yansıdı. Önerinin DP hükümetinden mi, yoksa ABD’den mi geldiği konusunda farklı açıklamalar olsa da Robert Koleji’nin reaktörü devralacak kurum olması tasarlanmakta ve bu nedenle de üniversite statüsüne kavuşması gerektiği düşünülmekteydi. Bu talebe, DP hükümeti sıcak bakıyordu. Tasarıların basına yansıma<span id="page250" title="250"></span>sından itibaren aralarında İstanbul Üniversitesi Hukuk Fakültesi’yle <em>Forum</em> ve <em>Akis</em> dergilerinin olduğu çeşitli çevreler arasında tartışma başladı.<a class="si-noteref" href="#f389" id="backref_389">389</a> Tartışmada <em>Akis</em>, “kültür emperyalizmi” sorununu gündeme getirirken, özellikle İÜ Hukuk Fakültesi öğretim üyeleri Lozan’la yabancılara ait eğitim kurumları konusunda yapılan düzenlemelerin çiğnenmesine karşı çıkıyordu. Tartışma esnasında <em>Akis</em>’in Robert’in üniversite statüsüne karşı çıkarken bilim ve sanatın siyasal ve coğrafi bir hududu olmadığını ancak, bilim yapılan kurum veya örgütün ulusal olması gerektiğini; sömürge olmamış, hür, bağımsız, bütün uluslarda bunun böyle olduğunu savunmuş olması<a class="si-noteref" href="#f390" id="backref_390">390</a> dikkat çekiciydi. ABD’yle her geçen gün gelişen ilişkilerin bir konu üzerinden dahi olsa “emperyalizm” kavramıyla ele alınması, ileride yaşanacak tökezlemelerin erken sinyallerinden biriydi.</p>
			<p>Neticede, tartışma büyüyünce Amerikan üniversitesi fikrine karşı çıkan Medeni Hukuk Ordinaryus Profesörü Hıfzı Veldet Velidedeoğlu, kolejin üniversite yerine yüksek teknik okula dönüştürülmesi fikrini ortaya atınca bir tür ara yol bulunmuş oldu.<a class="si-noteref" href="#f391" id="backref_391">391</a> DP hükümetinin de bu ara yolu benimsemesiyle birlikte kurumun dönüşümü başladı.</p>
			<p>Bu çerçevede Duncan Smith Ballantine, Robert Kolej’in başına geçtikten hemen sonra Robert’in orta kısmını kapatarak okulu bir yükseköğrenim kurumuna dönüştürme planını uygulamaya koydu.<a class="si-noteref" href="#f392" id="backref_392">392</a> 1957’de “yüksek tahsil” kurumu statüsü kazanması için gereken izin verilince, Robert Kolej, hem <span id="page251" title="251"></span>lisans hem de yüksek lisans derecesi verebilen bir eğitim kurumu haline geldi. Kolej bundan böyle mühendislik, işletme ile bilim ve yabancı diller okullarında öğrenci yetiştirmeye başladı.<a class="si-noteref" href="#f393" id="backref_393">393</a> Kolejin bu statüsü 1971’de, yüksek tahsil birimlerinin devlete devredilmesiyle son bulacaktı. Ancak statüsü Lozan’la düzenlenen yabancı bir eğitim kurumuna bu iznin verilmiş olması başından itibaren rahatsızlık kaynağıydı. Konuyla ilgili olarak <em>Forum</em>’da çıkan bir yazıda izin verilmesi olumsuz karşılanmamakla birlikte iznin Bakanlar Kurulu kararnamesiyle verilmesi ve kararnamenin <em>Resmî Gazete</em>’de yayımlanmaması “şüphe uyandırmıştır” denilmekteydi. Lozan’da yapılan bir düzenlemenin, kararnameyle değiştirilmesi ve bunun gizli kapaklı yapılması <em>Forum</em>’un başlıca itiraz nedeniydi. Hatta “durum böyle iken –hem de kaçamaklı ve gizli yollardan– yalnız Amerikan sistemine açmak, Türkiye’nin ve bizzat Amerika’nın herhalde menfaatine olmıyacaktır. Bugün Türk toplumunun ihtiyacı, muhtelif batılı kültürler arasında, ideal bir ‘Batı sentezi’ne varabilmektir”<a class="si-noteref" href="#f394" id="backref_394">394</a> denilerek biçimsel eleştirinin ötesinde bir rahatsızlık duyulduğu belirtilmekteydi.</p>
			<p>Bu tartışmalar üzerine <em>Forum</em>’a tartışmalara yanıt niteliğinde bir yazı gönderen Ballantine başında bulunduğu kurumu şöyle savundu:</p>
			
			<blockquote>
			<p>Aynı zamanda, Türkiye kendi benliği, gayeleri ve kültürel ananeleri olan bir memlekettir. Bu millî gayelerle tam mânasiyle bağdaşmayan yabancı bir müessesenin bu memlekette yeri yoktur. (…) Türk öğrencilerimizi Amerikanlaştırmak veya onları millî duygulardan uzaklaştırmak gayemiz değildir. Bunun hiç bir zaman böyle olmadığına ve olmıyacağına kaniyiz.<a class="si-noteref" href="#f395" id="backref_395">395</a></p>
			</blockquote>

			<p><span id="page252" title="252"></span>Yükseköğretim kurumu haline gelen Robert’in bir mütevelli heyet yönetimine girmesi –ki burada Ballantine başka bir stratejik adım atarak mütevelli heyetine Türkiyeli üyeler de almıştı– ve İngilizce yükseköğretim verilmesi de yeni statüye yöneltilen eleştiriler arasındaydı.</p>
			<p>Robert Kolej’in yeni bir statüyle yoluna devam etmek istemesi, yeni ve daha iddialı projelerle ortaya çıkması, kuşkusuz Türkiye-ABD ilişkilerinin yeni bir döneme girmiş olmasıyla doğrudan ilişkiliydi. Garwood yeni dönemin ruhunu şu şekilde ifade etmektedir:</p>
			
			<blockquote>
			<p>1863 yılından Cumhuriyet’in kuruluşuna kadar kapitülasyonların talihsiz tadını taşımış veya Amerikan eğitimiyle Türkiye’deki yasal kısıtlamaların sıkıntılı bir uzlaşması olmuş olan bağımsız, Protestan, “Amerikan” enstitüsü yerine, bugün tasarlanan iki ülke arasında, Soğuk Savaş’ın en rahatlatıcı faktörlerinden biri olarak görülebilecek, oldukça verimli ve uyumlu ilişkiyi yansıtan, gerçek bir Türk-Amerikan işbirliği çabasıdır.<a class="si-noteref" href="#f396" id="backref_396">396</a></p>
			</blockquote>
			
			<p>Bu yıllarda Robert’te, Ballantine yönetiminin imzasını taşıyan ilginç bir proje de hayata geçirilmekteydi. Bu çerçevede, yükseköğretim müfredatına Batı ve Doğu medeniyetinin, özellikle entelektüel tarih bağlamında birlikte incelendiği, Türkçe ve İngilizce olmak üzere iki dilde yapılan bir ders konuldu. “Çift dilde insani bilimler” adlı ders için 1955-1956’da başlatılan hazırlık çalışmaları, oldukça teferruatlı biçimde sürdürüldü ve bu çalışmalar esnasında Bernard Lewis gibi ünlü isimlerin katkıları alındı. Ayrıca ABD ve İngiltere’deki kolejlerle, üniversitelerle ve UNESCO ile ders içeriği, okumalar gibi konularda görüş alışverişinde bulunuldu. İstanbul Üniversitesi de bu konuda Robert Kolej’le işbirliği <span id="page253" title="253"></span>yaptı.<a class="si-noteref" href="#f397" id="backref_397">397</a> Bu dersin amacı, “İki gelenekte de kendini ev sahibi olarak hisseden liderler yetiştirmektir,”<a class="si-noteref" href="#f398" id="backref_398">398</a> şeklinde tarif edilmekteydi. Rockefeller Vakfı, dersin planlanması için gerçekleştirilen hazırlık çalışmalarına mali destek verdi. Bu destek dersin öğretilmeye başlanmasından sonra da sürdürüldü. Robert’te başlatılan bu dersin benzerleri daha sonra Boğaziçi Üniversitesi gibi üniversitelerin müfredatlarına girdi.</p>
			<p>Erzurum Atatürk Üniversitesi, DP yönetiminin isteği üzerine ABD eliyle kurulan yükseköğretim kurumlarından bir diğeriydi.<a class="si-noteref" href="#f399" id="backref_399">399</a> 1957’de kurulan üniversitenin ABD’deki gibi bölgesel kalkınma ve tarımsal büyümede aktif rol oynayan üniversiteler model alınarak kurulduğu açıklandı.<a class="si-noteref" href="#f400" id="backref_400">400</a> Yapılan bir anlaşmayla ABD’nin Nebraska Üniversitesi’yle eşleştirilen Atatürk Üniversitesi’nin kuruluş çalışmalarını, büyük ölçüde bu üniversite yürüttü.<a class="si-noteref" href="#f401" id="backref_401">401</a></p>
			<p>Ancak kuruluşundan kısa süre sonra üniversitede yaşanan bazı olumsuzluklara dair haberler basında yer almaya <span id="page254" title="254"></span>başladı.<a class="si-noteref" href="#f402" id="backref_402">402</a> Olumsuz gelişmelerden biri, öğrenciler üzerinde baskı kurulması ve dernek açma gibi hakların tanınmamasıyla ilgili şikâyetlerin artmasıydı. Bu baskıcı uygulamalardan Milli Eğitim Bakanlığı’nın tutumu kadar, Nebraska’lı uzmanların üniversite anlayışı da sorumlu tutuldu:</p>
			
			<blockquote>
			<p>Doğu Üniversitesini kuranlar Nebraskalı uzmanlar önemli bir noktayı unutmaktadırlar. Üniversite, nihayet muayyen bâzı bilim dallarında öğrenme ve öğretme müessesesi olduğu kadar, bir insan –hem de medenî bir insan– olarak yetiştirme ve yetiştirme müessesesidir.<a class="si-noteref" href="#f403" id="backref_403">403</a></p>
			</blockquote>
			
			<p>Üniversitedeki baskıcı uygulamaların yanı sıra, üniversite öğretim üyelerinin Kemalizm karşıtlığına ilişkin haberler de kısa süre içerisinde patlak verdi. Bu haberlere göre, bazı öğretim üyeleri Atatürk Üniversitesi adını kullanmamakta, Atatürk Üniversitesi adından imtina ettikleri için Doğu Üniversitesi ya da Erzurum Üniversitesi adını kullanmaktaydı.<a class="si-noteref" href="#f404" id="backref_404">404</a> Kuşkusuz bu tür olumsuzlukların kaynağı olarak kurucu ABD’liler gösterilmedi. Ancak Atatürk Üniversitesi örneği, ABD’liler eliyle üniversite kurmanın yükseköğrenimin modernleşmesini otomatikman beraberinde getirmediğini açık bir şekilde gösterdi.</p>
			<p>Bölge üniversiteleri kurulması fikri rağbet görünce Doğu’da kurulan üniversiteye kısa sürede iki yeni üniversite daha eklendi. Bu üniversiteler “Ege” ve “Karadeniz” adını aldı. Ege Üniversitesi 1956’da eğitime başlarken, Karadeniz Teknik Üniversitesi’nin kuruluşu biraz daha gecikmeli ger<span id="page255" title="255"></span>çekleşti ve 1963’te eğitime başlanabildi.<a class="si-noteref" href="#f405" id="backref_405">405</a> Bölge üniversitelerinde bölgesel kalkınmaya katkıda bulunacağı düşüncesiyle tıp, ziraat ve mühendislik gibi alanlarda öğrenci yetiştirmeye öncelik verildi.</p>
			<p>Bir bölge üniversitesi olmasa da 1960’larda Hacettepe Üniversitesi’nin açılışı için de Amerikan fonları kullanıldı. Üniversitenin kurucusu İhsan Doğramacı’nın ABD’yle yakın ilişkileri vardı. Doğramacı, Hacettepe’deyken geliştirdiği ilişkileri sayesinde daha sonra Türkiye’nin ilk vakıf üniversitesi olan Bilkent Üniversitesi’ni kurdu.</p>
			<p>II. Dünya Savaşı’nın sona ermesinin ardından Türkiye’de sosyal bilim disiplinlerinde konu, içerik ve yöntem açısından kapsamlı bir dönüşüm yaşanmaya başlandı. Bu süreçte dünyada Amerikan sosyal bilimlerinin kurmakta olduğu hegemonya büyük etkide bulundu. Öte yandan, ABD’nin resmî mekanizmalarla ya da ABD’li vakıfların kendi fonlarıyla üniversitelere yaptığı katkının üniversite yapısı ve sosyal bilimler üzerindeki dönüştürücü etkisi muazzamdı. Bu etki 1950’leri takip eden yıllarda da sürmüş, bu nedenle üniversiteler Amerikan etkisinin düşünce dünyasındaki belli başlı taşıyıcıları arasında yer almıştır. Bu çok boyutlu etkinin ortaya çıkarılabilmesi için burada yapılandan çok daha kapsamlı çalışmalara ihtiyaç olduğu ortadadır. Örneğin, bu bölümde II. Dünya Savaşı yıllarında Türkiye’ye gelerek üniversitelerde istihdam edilen Alman öğretim üyelerinin oluşturduğu geleneğin, onların yerine gelen ABD’li öğretim üyeleri tarafından nasıl değiştiği derinlemesine incelenememiştir. Bu konuda yapılacak yeni araştırmalar Türkiye sosyal bilimlerinin tarihi konusundaki kısıtlı bilgimizi genişletecek, zenginleştirecektir.</p>
			</div>
			<div class="si-footnotes">
			<div class="si-footnote" id="f373"><a class="si-backref" href="#backref_373">373</a><span>. Üniversitenin adı dergide OTÜ olarak kısaltılmıştır. Aslında ODTÜ öğretime başladığında yasası henüz çıkmadığı için bir üniversite değil bir enstitüdür. Daha sonra 1959’daki yasayla birlikte yasal olarak üniversite olmuştur.</span></div>
			<div class="si-footnote" id="f374"><a class="si-backref" href="#backref_374">374</a><span>. William Bluett, “İngiltere ve Ortadoğu Teknik Üniversitesi”, <em>Forum</em>, Cilt 11, Sayı 130, 15 Ağustos 1959, s. 8.</span></div>
			<div class="si-footnote" id="f375"><a class="si-backref" href="#backref_375">375</a><span>. Kemal Karpat, “Orta Doğu Teknik Üniversite ve Zaruri Bir Müdafaa”, <em>Forum</em>, Cilt 12, Sayı 136, 15 Kasım 1959, s. 7-10.</span></div>
			<div class="si-footnote" id="f376"><a class="si-backref" href="#backref_376">376</a><span>. Education: Technology for Turkey. 1960.  http://www.time.com/time/magazine/article/0,9171,871659-1,00.html#ixzz0YHSeMoLw (en son erişim tarihi: 27 Kasım 2009).</span></div>
			<div class="si-footnote" id="f377"><a class="si-backref" href="#backref_377">377</a><span>. Çalışkan ABD’nin üniversite fikrine karşı çıktığını ve hatta yardım etmeyeceğini ilettiğini yazmaktadır. Bkz. Nurettin Çalışkan, <em>ODTÜ Tarihçe 1956-1980</em>, Ankara, Arayış Yayınları, 2002, s. 7.</span></div>
			<div class="si-footnote" id="f378"><a class="si-backref" href="#backref_378">378</a><span>. Zafer Pamir’in bu açıklaması için bkz. Berrin Balay Tuncer (Yapımcı), Önder M. Özdem ve Berrin Balay Tuncer (Yönetmen), <em>ODTÜ Tarihi Bölüm 1: Bozkırı Yeşertenler 1956-1963</em> [Film], Türkiye, Gisam, 2006.</span></div>
			<div class="si-footnote" id="f379"><a class="si-backref" href="#backref_379">379</a><span>. Mümtaz Soysal, “Bir Eğitim Teşebbüsü: O.T.Ü.”, <em>Forum</em>, Cilt 11, Sayı 130, 15 Ağustos 1959, s. 9.</span></div>
			<div class="si-footnote" id="f380"><a class="si-backref" href="#backref_380">380</a><span>. Age, s. 9, 11.</span></div>
			<div class="si-footnote" id="f381"><a class="si-backref" href="#backref_381">381</a><span>. “Orta Doğu Teknik Üniversite ve Zaruri Bir Müdafaa”, s. 8.</span></div>
			<div class="si-footnote" id="f382"><a class="si-backref" href="#backref_382">382</a><span>. Age, s.9.</span></div>
			<div class="si-footnote" id="f383"><a class="si-backref" href="#backref_383">383</a><span>. Görün’ün bu sözleri ODTÜ tarihini anlatan belgeselden alınmıştır. Bkz. <em>ODTÜ Tarihi Bölüm 1: Bozkırı Yeşertenler 1956-1963</em>.</span></div>
			<div class="si-footnote" id="f384"><a class="si-backref" href="#backref_384">384</a><span>. İnal’ın sözleri aynı belgeselden alınmıştır.</span></div>
			<div class="si-footnote" id="f385"><a class="si-backref" href="#backref_385">385</a><span>. ODTÜ’nün rektörlüğünü de yapan Ural Akbulut ilk yıllarda görev yapan akademisyenlerle ilgili olarak “ODTÜ’nün ilk hocalarınının çoğu geçici hocalardı. Örneğin Amerika’da yüksek lisans yapmış, doktorasının bitirmiş Türkiye’de başka bir kurumda çalışan ve özellikle de yedek subaylığını yapan pek çok insan vardı. Bir de Amerikan barış gönüllüleri vardı, genç Amerikalılar,” demektedir. Bkz. <em>ODTÜ Tarihi Bölüm 1: Bozkırı Yeşertenler 1956-1963</em>.</span></div>
			<div class="si-footnote" id="f386"><a class="si-backref" href="#backref_386">386</a><span>. Education: Technology for Turkey. 1960. http://www.time.com/time/magazine/article/0,9171,871659-1,00.html#ixzz0YHXKFZOW ( en son erişim tarihi: 27 Kasım 2009).</span></div>
			<div class="si-footnote" id="f387"><a class="si-backref" href="#backref_387">387</a><span>. Zafer Pamir, Amerikan sefirinin ve askerî misyon başkanının ODTÜ’nün kuruluşuna sıcak bakmamakla birlikte, zamanı geldiğinde ABD’li rektör olarak Eisenhower’ın oğlunu aday gösterdiklerini anlatmaktadır. Bkz. <em>ODTÜ Tarihi Bölüm 1: Bozkırı Yeşertenler 1956-1963</em>. Ancak, Çalışkan, mütevelli heyeti başkanlığı teklif edildiğini ancak Eisenhower’ın kendisini bu görev için gerekli vasıflara sahip görmediği için teklifi reddettiğini belirtmektedir. Bkz. <em>ODTÜ Tarihçe 1956-1980</em>, s. 9.</span></div>
			<div class="si-footnote" id="f388"><a class="si-backref" href="#backref_388">388</a><span>. Age, s. 9.</span></div>
			<div class="si-footnote" id="f389"><a class="si-backref" href="#backref_389">389</a><span>. Bu tartışmayı Zafer Toprak özetlemektedir. Toprak <em>Akis</em>’in ve <em>Forum</em>’un görüşlerini ayrıntılarıyla aktarmaktadır. Bkz. Zafer Toprak, “Türkiye’de Amerikan Üniversitesi Sorunu: Demokrat Parti, Lozan ve Robert Koleji”, <em>Toplumsal Tarih</em>, Aralık 2003, Sayı 120,  s. 92-97.</span></div>
			<div class="si-footnote" id="f390"><a class="si-backref" href="#backref_390">390</a><span>. Age, s. 93.</span></div>
			<div class="si-footnote" id="f391"><a class="si-backref" href="#backref_391">391</a><span>. Age, s. 95.</span></div>
			<div class="si-footnote" id="f392"><a class="si-backref" href="#backref_392">392</a><span>. Toprak, esasında Robert Kolej’de zaten yükseköğretim olduğunu, Mühendislik Mektebi’nin 1912’den beri faaliyette olduğunu, 1927’de kolej hükmi şahsiyet kazanınca, Mühendis Mektebi’nin resmen tanındığını, kolej mezunlarının Amerikan üniversitelerinde yükseköğretim kurumu mezunu olarak değerlendirildiğini belirtmektedir. Kurumun başkanı Dr. Black ile yardımcısının Mühendislik Mektebi’nin yüksek lisans bölümünü açmak istediklerini de kaydetmektedir. Bkz. Age, s. 95.</span></div>
			<div class="si-footnote" id="f393"><a class="si-backref" href="#backref_393">393</a><span>. May N. Fincancı, <em>The Story of Robert College Old and New 1863-1982</em>, İstanbul, Redhouse Press, 1983, s. 31-34.</span></div>
			<div class="si-footnote" id="f394"><a class="si-backref" href="#backref_394">394</a><span>. “Tek Taraflı Kültür”, <em>Forum</em>, Cilt 10, Sayı 118, 15 Şubat 1959, s. 6.</span></div>
			<div class="si-footnote" id="f395"><a class="si-backref" href="#backref_395">395</a><span>. Duncan S. Ballantine, “İstanbul-Amerikan Üniversitesi”, <em>Forum</em>, Cilt 10, Sayı 109, Ekim 1958, s. 18.</span></div>
			<div class="si-footnote" id="f396"><a class="si-backref" href="#backref_396">396</a><span>. David. A. Garwood, <em>An Experiment in Bilingual, Bicultural Education</em>, Washington, 1962, s. 1-2.</span></div>
			<div class="si-footnote" id="f397"><a class="si-backref" href="#backref_397">397</a><span>. İstanbul Üniversitesi’nden Fahir İz ve üniversitenin eski doçenti Ercüment Kuran’ın isimleri geçiyor. Bkz. RFA, RG 1.2. 805R series, Box 9, Files 89-91, Robert College, Humanities, 1956-1965.</span></div>
			<div class="si-footnote" id="f398"><a class="si-backref" href="#backref_398">398</a><span>. Age, s. 2. Bu dersin amacını İki kültürde Hümaniter Bilimler Programı Direktörü Geoffrey L. Lewis, öğrencilere seslenirken şöyle açıklamaktadır: “Bu derste sizi doğru değer yargılarında bulunacak şekilde eğitmek ve geçmiş ile bugünkü modern dünya hakkında ortalama Batılıyla aynı seviyede genel bilgiyle donatmak istiyoruz.” Geoffrey L. Lewis, <em>The Bilingual, Bicultural Humanities Program at Robert College: An Address to Students September 1959</em>, İstanbul, Robert College Research Center, 1960, s. 4.</span></div>
			<div class="si-footnote" id="f399"><a class="si-backref" href="#backref_399">399</a><span>. Emre Dölen, Doğu’da bir üniversite kurulması fikrinin Atatürk’e ait olduğunu, üniversitenin kurulmasına karar verildikten sonra 1953’te Amerikan İktisadi Kalkınma Teşkilatı’ndan yardım istendiğini, Celal Bayar’ın Amerika gezisi sırasında bu konuda gerekli anlaşmanın yapıldığını belirtmektedir. Emre Dölen, <em>Türkiye Üniversite Tarihi 5: Özerk Üniversite Dönemi (1946-1981)</em>, İstanbul, Bilgi Üniversitesi Yayınları, 2010, s. 83-84.</span></div>
			<div class="si-footnote" id="f400"><a class="si-backref" href="#backref_400">400</a><span>. Osman Okyar, <em>Universities in Turkey</em>, Dordrecht, Kluwer Academic Publishers, 1962, s. 216.</span></div>
			<div class="si-footnote" id="f401"><a class="si-backref" href="#backref_401">401</a><span>. Dölen, kuruluş çalışmalarının yürütülmesi için Nebraska Üniversitesi’yle Türk-Amerikan Ortak Komisyonu kurulduğunu, üniversitenin Land-Grant yani geniş alan tipi bir üniversite olmasının tasarlandığını belirtmektedir. <em>Türkiye Üniversite Tarihi 5: Özerk Üniversite Dönemi (1946-1981)</em>, s. 84-85. Dölen ayrıca, Atatürk Üniversitesi’nin Türkiye’ye ilk kez Amerikan üniversite sistemini getirdiğini, ancak buradaki yapının tam bir Amerikan üniversite sistemi olmadığına da dikkat çekmektedir. Age, s. 87.</span></div>
			<div class="si-footnote" id="f402"><a class="si-backref" href="#backref_402">402</a><span>. Bu konuda yapılmış ayrıntılı bir çalışma için bkz. Ricard Garlitz, “Land-Grant Education in Turkey, Atatürk University and American Technical Assistance, 1954-68,” <em>Turkey in the Cold War: Ideology and Culture</em> içinde (177-197).</span></div>
			<div class="si-footnote" id="f403"><a class="si-backref" href="#backref_403">403</a><span>. “Kışla mı Üniversite mi? Atatürk Üniversitesi Hakkında”, <em>Forum</em>, Cilt 10, Sayı 117, 1 Şubat 1959, s. 5.</span></div>
			<div class="si-footnote" id="f404"><a class="si-backref" href="#backref_404">404</a><span>. <em>Forum</em>’da, bu haberin yayımlanmasından sonra Türkocaklarının iddia sahiplerini komünistlikle suçladığı da belirtilmektedir. Bkz. “Atatürk Üniversitesi ve Devrimler”, <em>Forum</em>, Cilt 12, Sayı 139, 1 Ocak 1960, s. 3.</span></div>
			<div class="si-footnote" id="f405"><a class="si-backref" href="#backref_405">405</a><span>. <em>Türkiye Üniversite Tarihi 5: Özerk Üniversite Dönemi (1946-1981)</em>, s. 75.</span></div>
			</div>
  </body>
</html>