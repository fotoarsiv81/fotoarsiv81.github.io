<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter5-5">
<div>
			<h2><span id="page234" title="234"></span>Yükseköğretimde Amerikan etkisinin kurumsal ayakları</h2>
			<p>ABD’de sosyal bilimler alanında hâkim olan yaklaşımların Türkiye’ye ulaşmasında akademik esinlenme ilişkisi kadar, bazı uzun erimli programların ya da kurumsal ilişkilerin etkisinden söz edilmelidir. Bu tür mekanizmaların en önemlisi Fulbright programıydı. Fulbright programı savaş ertesinde, ABD’ye borçlu durumda olan ancak savaşın getirdiği yıkım nedeniyle geri ödemede zorlanan ülkelerin borçlarının eğitim programlarında kullanılması fikrinden doğmuştu. Buna göre borç meblağı, borçlu ülkelerin bankalarında ABD fonu olarak tutulacak ve sadece eğitim amaçlı olarak kullanılabilecekti. ABD’nin savaş sonrasında nüfuz alanının genişletme isteği nedeniyle Fulbright değişim programına büyük önem verilmekte ve program coğrafi olarak hızla yayılmaktaydı. Türkiye, ABD’yle Fulbright anlaşması yapan on üçüncü ülke oldu ve program fiilen 1951’de işlemeye başladı.</p>
			<p>Fulbright programı öğrenci değişiminin yanı sıra öğretim görevlilerinin ve araştırmacıların kullanımına da açıldı. 1950’ lerde farklı disiplinlerden çok sayıda Türkiyeli akademisyen ABD’ye gitti; oradan gelen akademisyenler ise Türkiye’de üniversitelerde genellikle bir yıllık sürelerle çalıştı. Programın yürütülebilmesi için her iki ülkenin üyelerinden oluşan “ABD Türkiye Eğitim Komisyonu” (U.S. Educational Commission in Turkey) kuruldu. Daha sonra bu ismin yaptığı tek taraflı çağrışımı ortadan kaldırmak üzere komisyonun ismi “Türkiye ile ABD Arasında Eğitim ve Kültür Değişimi Komisyonu” (Commission for Educational and Cultural Exchange between Turkey and the U.S.A.) olarak değiştirildi.</p>
			<p>1954-1957 arasında fonların tükenmesi üzerine programda geçici bir kesinti oldu. Türkiye’nin geleneksel kuşkuculuğu bu örnekte de kendini gösterdi. Askerî ve teknik alanlarda Türkiye’ye büyük kaynaklar ayıran ABD’nin, Fulbright programını yürütecek kaynağı bulamaması pek inandırcı bulunmamıştı. Konuyla ilgili olarak Amerikan belgelerinde yer <span id="page235" title="235"></span>alan açıklamalara göre, Türkiyeli bazı bürokratlar bu kesintinin ABD’nin eğitim, kültür gibi konularla ilgili olmaması savını doğrular nitelikte olduğunu söyleyerek ABD’lileri ikna etmeye çalışmaktaydılar.<a class="si-noteref" href="#f355" id="backref_355">355</a> ABD’li yetkililerin ABD Dışişleri Bakanlığı’na gönderdikleri raporda programın yararı konusunda son derece açık fikirlere sahip oldukları görülür:</p>
			
			<blockquote>
			<p>Eğer genç Türkleri Amerika’ya getirmeye devam edersek ve bu grubun şu anda sahip olduğu yönelim böyle sürerse, kuşkum yok ki bu insanlar Batılı bir oryantasyona sahip olurlar ki bu da bakanlığın ABD dış politika amaçlarını gerçekleştirmesine çok yardımcı olur.<a class="si-noteref" href="#f356" id="backref_356">356</a></p>
			</blockquote>
			
			<p>1958’de tekrar işlemeye başlayan programın, ABD’li yetkilerin murat ettiği kuşakların yetişmesini sağlayıp sağlamadığını ölçmek zordur. Ancak bu tür mekanizmaların özellikle sosyal bilimlerin gelişimi üzerinde derin izler bıraktığı söylenebilir.</p>
			<p>Fulbright programı gibi Dışişleri Bakanlığı’nın doğrudan yürüttüğü eğitim faaliyetleri dışında, sivil kuruluş hüviyetine sahip ABD’li vakıflar da Türkiye’de yükseköğretim alanında etkili işler yapmaktaydı. Rockefeller ve Ford gibi vakıflar bir yandan seyahat ve araştırma desteği içeren öğretim üyesi değişim programları yürütmekte; diğer yandan da çeşitli akademik toplantıların organize edilmesini, üniversiteler bünyesinde araştırma projelerinin yürütülmesini sağlamaktaydılar.</p>
			<p>Vakıfların Türkiye’de yükseköğretim alanında yürüttükleri etkinliklerin ilginç bir örneği 1953’te Yalova’da düzenlenen beşeri ve sosyal bilimler konferansıydı. Türkiye’de sosyal bilimlerin gelişimine ilişkin kapsamlı bir tartışma yapılması amacıyla ve Rockefeller Vakfı’nın finansmanıyla dü<span id="page236" title="236"></span>zenlenen konferans, büyük oranda Amerikan Haberler Merkezi Halkla İlişkiler Görevlisi Robert Kerwin’in çabasıyla gerçekleşti.<a class="si-noteref" href="#f357" id="backref_357">357</a> Konferansın örgütleyicisi olarak kamuoyuna duyurulan kuruluş, Rockefeller Vakfı ya da Amerikan Haberler Merkezi değil, başkanlığını Ömer Celal Sarç’ın yaptığı Türk-Amerikan Üniversiteliler Derneği’ydi. Konferansın özgünlüğü, Türkiye’de ilk kez sosyal bilimlerin farklı alanlarından önemli isimlerin bir araya gelerek beşeri ve sosyal bilimlerin içinde bulunduğu durumu ve öncelikli araştırma başlıklarını tartışmış olmalarıydı.<a class="si-noteref" href="#f358" id="backref_358">358</a> Ömer Celal Sarç, açılış konuşmasında konferans fikrinin Türkiye’ye sık gelen bir Rockefeller Vakfı mensubunun derneklerine yaptığı ziyaretler sırasında ortaya çıktığını belirtti.<a class="si-noteref" href="#f359" id="backref_359">359</a> Konferans, alanında öne çıkan değerli isimleri bir araya topladığı ve oldukça önemli başlıkları ele aldığı halde yapılan tartışmaların üniversite camiasındaki yankısı sınırlı kaldı.<a class="si-noteref" href="#f360" id="backref_360">360</a></p>
			<p>Aynı yıllarda, ABD’li vakıfların sosyal bilimlerle ilişkili bir başka önemli girişimi İstanbul Üniversitesi İşletme İktisadı Enstitüsü’nün (Institute of Business Administration)  kuruluşuna yaptıkları katkıdır. Katkı, Ford Vakfı’ndan geldi. İşletme’nin bir sosyal bilim statüsünü kazanması ve Türkiye <span id="page237" title="237"></span>üniversitelerinde ABD tarafından desteklenmesi, özel sektörün örgüt ve çalışma mantığını üniversite eğitiminin bir parçası haline getirdi. 1950’lere kadar Türkiye’de üniversite eğitiminde işletme ayrı bir disiplin olarak yapılandırılmamış, sadece İşletme İktisadı kürsüsü olarak var olmuştu. Ancak o zamana kadar bu kürsüdeki hâkim yaklaşım da Amerikan işletme anlayışından uzaktı. Dolayısıyla İşletme İktisatı Enstitüsü, Amerikan anlayışının Türkiye üniversitelerine yerleşmesi bağlamında müstesna bir görev üstlenecekti. Enstitü, İktisat Fakültesi bünyesinde 1954’te kuruldu. Harvard Business School (Harvard İşletme Okulu) model alınarak kurulan enstitünün kuruluş çalışmalarına Vehbi Koç ve Nejat Eczacıbaşı da katılarak üniversite özel sektör işbirliğinin ilk örneklerinden biri verildi. Enstitünün kuruluşuna öncülük eden isim yine Amerikan Haberler Merkezi görevlisi Robert Kerwin’di. Kerwin yakından ilgilendiği Türk-Amerikan Kültür ve Dostluk Derneği’ni de enstitünün kuruluş çalışmalarına destek vermeye yönlendirdi. Kerwin’in böyle bir girişimi teşvik etmesinin nedeni kendi deyişiyle “Amerikan çalışmaları ve Amerikan faaliyetlerinin üretilmesinde” önemli olduğunu düşünmesiydi.<a class="si-noteref" href="#f361" id="backref_361">361</a> Böylece özel sermayenin güçlendiği ve Amerikan sermayesinin daha fazla yatırım yaptığı ya da ticari bağlar kurduğu Türkiye’de iş dünyasının ihtiyaç duyduğu nitelikli yöneticilerin yetiştirilmesi sağlanacaktı. Enstitüye verilen önemin bir göstergesiyse Türkiye için yeni olan eğitim programının hazırlanmasında Harvard’dan gelen öğretim üyelerinin görev almasıydı. Bu dönemde Türkiye’den de Harvard Business School’a gönderilen akademisyenler oldu. Bu akademisyenlerden döndüklerinde enstitüsü bünyesinde ders vermeleri beklenmekteydi.</p>
			<p>Rockefeller ve Ford’un diğer önemli faaliyet alanları kütüphanecilik ve yükseköğretim sisteminde daha önce yer verilmeyen Amerikan çalışmalarıydı.</p>
			<p><span id="page238" title="238"></span>Türkiye’de 1950’lere kadar kütüphanecilik, büyük oranda Alman anlayışıyla yürütülmekteydi. ABD’liler Türkiye’de kültür ve eğitim faaliyetleriyle ilgilenmeye başladıktan kısa süre sonra kütüphanecilik mantığının değişmesi ve yeni anlayış doğrultusunda kütüphanecilik eğitimi verilmesi amacıyla çok sayıda girişimde bulundu. Bu yıllarda ABD’li kütüphanecilerin Türkiye’ye gelmesi, Türkiye’den bu alanda uzmanlaşması düşünülen kişilerin ABD’ye gönderilmesi, kütüphanecilik eğitiminin örgütlenmesi gibi farklı başlıklarda çalışıldı. Kütüphanecilik konusundaki en iddialı girişimlerden biriyse Ford Vakfı’nın verdiği mali destekle Ankara Üniversitesi bünyesinde bir kütüphanecilik bölümünün açılmasıydı.</p>
			<p>Osman Ersoy daha sonra DTCF bünyesinde Kütüphanecilik Bölümü’ne dönüşecek girişimin hangi aşamalardan geçtiğini şöyle anlatmaktadır:</p>
			
			<blockquote>
			<p>Kütüphanecilik bölümü, ilkin bir enstitü olarak, Ford Vakfı, Amerikan Kütüphaneler Derneği ve Ankara Üniversitesi’nin işbirliği ile Dil ve Tarih-Coğrafya Fakültesi’nde kuruldu. Üniversite, bu enstitünün çalışmalarını olumlu bulduğundan 1960 yılından başlayarak kürsü haline getirilmesini uygun buldu.<a class="si-noteref" href="#f362" id="backref_362">362</a></p>
			</blockquote>
			
			<p>Ersoy bunlara ek olarak Kütüphanecilik Bölümü’nde 1964’e kadar Ford Vakfı desteğiyle gelen uzmanların görev aldığını, sonraları Fulbright katkısıyla gelenler olduğunu belirtir.<a class="si-noteref" href="#f363" id="backref_363">363</a> Gerçekten de bu yıllarda DTCF’ye dışarıdan gelen öğretim üyeleri arasında psikolojiyle birlikte en fazla uzman çeken bölüm kütüphanecilikti.<a class="si-noteref" href="#f364" id="backref_364">364</a> Ancak 1960’ların ortasın<span id="page239" title="239"></span>dan itibaren ABD’lilerin yerini, artık onların yetiştirdiği Türkiyeli öğretim üyeleri almaya başladı.</p>
			<p>Psikoloji ve kütüphaneciliğin yanı sıra çok sayıda ABD’li öğretim üyesi ve uzmanın Türkiye’ye gelerek kurulmasına ön ayak oldukları bir diğer bölüm Amerikan Kültürü ve Edebiyatı’ydı. 1950’lerden önce üniversitelerde bulunmayan bu bölümün kurulması için özellikle Rockefeller Vakfı büyük çaba gösterdi. Vakıf tarafından tahsis edilen kaynağın önemli bir bölümü Türkiye’ye bu alanda eğitim faaliyetine katılmak üzere ABD’li öğretim üyelerinin<a class="si-noteref" href="#f365" id="backref_365">365</a> gelmesi için harcandı. Amaçları arasında “Türkiye’de Amerikan kültürüyle alakalı programların gelişmesine yardım etmek” olan Fulbright programı da Amerikan dili ve Amerikan çalışmalarının gelişimine destek verdi.<a class="si-noteref" href="#f366" id="backref_366">366</a></p>
			<p>Kürsünün kuruluş yıllarını anlatan Neclâ Aytür, DTCF’ de ilk Amerikan edebiyatı dersinin 1953-54 yılında İngiliz Dili ve Edebiyatı’nda Sidney Burks tarafından verildiğini, Burks’un USIS’te kültürel ateşe ya da kurs müdürü olarak çalıştığını belirtmektedir.<a class="si-noteref" href="#f367" id="backref_367">367</a> DTCF’ye bağlı dil ve edebiyat kürsüleri ülkelere göre değil, tek ülkede ya da birden fazla ülkede konuşulan diller ve bu dillerdeki edebiyat temel alınarak kurulmaktaydı. Bu mantık açısından bakıldığında Amerikan edebiyatı çalışmaları için ayrı bir kürsü kurulması gerekmiyordu. Amerikan Edebiyatı, İngiliz Dili ve Edebiyatı Kürsüsü’nün bir alt dalı olarak kalabilecekken ABD’nin Türkiye’yle kurduğu özel ilişkisi ve bizzat ABD’lilerin teşvikiyle bir kürsüye dönüşmesi sağlandı.</p>
			<p><span id="page240" title="240"></span>Aytür’ün aktardığına göre Robert Hamilton Ball, Ankara Üniversitesi’nde Amerikan Edebiyatı Kürsüsü’nün kuruluşunda esas inisiyatif alan kişiydi. Kürsünün başına da İrfan Şahinbaş geçti.<a class="si-noteref" href="#f368" id="backref_368">368</a> Rockefeller Vakfı, DTCF’nin İngiliz dili ve edebiyatı alanında iki önemli ismi, İrfan Şahinbaş’ın ABD’deki çalışmalarını desteklerken, Smith-Mundt desteği alan Hamit Dereli’ye ise 1955’te ABD’de farklı merkezleri ziyaret edebilmesi için burs verildi.</p>
			<p>Rockefeller Vakfı, Türkiye’de “Amerikan çalışmalarının” gelişmesi amacıyla İstanbul Üniversitesi’nde de kürsü kurulması için girişimlerde bulundu. Vakıf, İngiliz Dili ve Edebiyatı Bölümü’nden Vahit Turhan’ın Amerikan edebiyatı incelemeleri için ABD’de bir yıl boyunca çalışma yürütmesini destekledi; ayrıca aynı alandan Robert G. Kelly’nin Türkiye’ye gelmesini sağladı. Ancak vakıf yazışmalarında, yöntemsel olarak ABD’den öğretim üyeleri getirmek yerine Türkiye’den kürsünün kuruluşunu ve gelişimini sağlamak üzere inisiyatif alabilecek bir kişinin yetişmesine odaklanmak gerektiği belirtilmekteydi.<a class="si-noteref" href="#f369" id="backref_369">369</a></p>
			<p><span id="page241" title="241"></span>Vakıfların hayata geçirmeye çalıştıkları tasarılardan biri, ABD’deki Sovyet çalışmaları merkezlerinin bir benzerinin Türkiye’de kurulmasıydı. Merkezin, Ankara Üniversitesi Dış Münasebetler Enstitüsü’yle koordinasyon halinde kurulabileceği düşüncesiyle bu konuda birçok kişiyle görüş alışverişinde bulunulmuş; merkez müdürlüğü için de Fahir Armaoğlu düşünülmüştü. Rockefeller belgelerine tasarı hakkında yansıyan görüşler, ABD’lilerin, Soğuk Savaş’ta önem kazanan bölge çalışmaları modelinden hareket ettiğini göstermektedir.<a class="si-noteref" href="#f370" id="backref_370">370</a> Siyasi otoriteden, böyle bir merkeze izin verecek bir siyasi esneklik beklenmesi fazlasıyla iyimser bir tutumdu. Öte yandan Rusça bilen öğretim üyesi sayısının iki elin parmağını geçmediği bir ülkede bu projenin hangi birikim üzerine inşa edileceği de tartışmalıydı. Merkezin kurulması için hükümetten gerekli iznin alındığı söylendi. Ancak bu iddialı proje bir süre sonra sessizce rafa kaldırıldı.</p>
			<p>Bir başka ilginç ama büyük oranda sonuçsuz kalmış girişim, Türkiye ve Arap dünyasından akademisyenlerin bir araya getirilmesiydi. Rockefeller Vakfı yetkililerine göre, akademisyenler bu tür temaslar kurmaya hevesliydi. Bu çerçevede, İstanbul Üniversitesi İktisat Fakültesi’nden Osman Okyar’la Hukuk Fakültesi’nden Hıfzı Timur’un Ortadoğu’daki Yakındoğu araştırmalarını incelemek ve gerekli temasları kurmak üzere çıktıkları bir gezi vakıftan desteklendi.<a class="si-noteref" href="#f371" id="backref_371">371</a> Okyar daha sonra bu gezinin kendisinde bıraktığı izlenimleri <em>Forum</em> dergisinde anlattı.<a class="si-noteref" href="#f372" id="backref_372">372</a> Bu yazıda yeni bir işbirliği girişiminden bahsedilmemekte, farklı ülkelerde ziyaret edilen üniversitelere dair gözlemlerin aktarılmasıyla yetinilmekteydi. Bölgede öğretim üyeleri arasında bir ilişki ağı oluşturulması fikri, bu gezi dışında somut bir ürün vermedi. <span id="page242" title="242"></span>Ancak fikrin kendisi Rockefeller Vakfı’nın ABD ve İngiltere’nin Türkiye’ye Ortadoğu’da bölgesel roller verme yönündeki bölgesel politikasını destekleyici projeler üzerinde çalıştığını göstermesi bakımından kayda değerdi.</p>
			</div>
			<div class="si-footnotes">
			<div class="si-footnote" id="f355"><a class="si-backref" href="#backref_355">355</a><span>. R.L.Riley, “Report of Overseas Trip”, Kasım 1957, RG 59 Department of State, Records of the Board of Foreign Scholarship, 1950-1963, Container 98, NARA.</span></div>
			<div class="si-footnote" id="f356"><a class="si-backref" href="#backref_356">356</a><span>. R.L.Riley, “Report of Overseas Trip”, Kasım 1957, RG 59 Department of State, Records of the Board of Foreign Scholarship, 1950-1963, Container 98, NARA.</span></div>
			<div class="si-footnote" id="f357"><a class="si-backref" href="#backref_357">357</a><span>. Bkz. RFA, RG 1.2, 805R series, Box 9, File 96,  Turkey Turkish American University Association, Turkish Research 1953.</span></div>
			<div class="si-footnote" id="f358"><a class="si-backref" href="#backref_358">358</a><span>. Bu konferans hakkında daha geniş bilgi ve konferansın önemi konusunda ayrıntılı bir değerlendirme için bkz. Cangül Örnek, “Hegemonya Mücadelesi Bağlamında Filantropi ve Sosyal Bilimler: 1953 Yalova Konferansı Örneği”, <em>Amme İdaresi Dergisi,</em> Cilt 46, Sayı 3, Eylül 2013, s. 141-166.</span></div>
			<div class="si-footnote" id="f359"><a class="si-backref" href="#backref_359">359</a><span>. Turkish-American University Association, <em>Report on the Conference on Problems of Research in Turkey</em>, <em>Yalova, </em>Turkey, Temmuz 6, 7, and 8, 1953, İstanbul, 1953, s. 5. </span></div>
			<div class="si-footnote" id="f360"><a class="si-backref" href="#backref_360">360</a><span>. Konferans sonuçlarının yaygın biçimde tartışıldığını söylemek mümkün değildir. Örneğin Nermin Abadan ve Vakur Versan kendileriyle yapılan mülakatlarda böyle bir konferansın düzenlenmiş olduğundan haberdar olmadıklarını söylemiştir. Konferans üzerine dönemin akademik dergilerinde de etraflıca bir değerlendirmeye rastlamak mümkün değildir. Sadece konferansta sunulan teklifler ve alınan kararlar <em>Siyasî İlimler Mecmuası</em>’nın iki sayısında yayımlanmıştır. Bkz. “Yalova Toplantısı Kararları: Türkiye’de Ne Gibi Mevzular Üzerinde İlmî Araştırmalar Yapılmalıdır?-I Teklifler”, <em>Siyasî İlimler Mecmuası</em>, Cilt 23, Sayı 268, Temmuz 1953, s. 179-191; “Yalova Toplantısı Kararları: Türkiye’de Ne Gibi Mevzular Üzerinde İlmî Araştırmalar Yapılmalıdır?-II Kararlar”, <em>Siyasî İlimler Mecmuası</em>, Cilt 23, Sayı 269, Ağustos 1953, s. 235-236.</span></div>
			<div class="si-footnote" id="f361"><a class="si-backref" href="#backref_361">361</a><span>. R.L.Riley, “Report of Overseas Trip”, Kasım 1957, RG 59 Department of State, Records of the Board of Foreign Scholarship, 1950-1963, Container 98, NARA.</span></div>
			<div class="si-footnote" id="f362"><a class="si-backref" href="#backref_362">362</a><span>. Osman Ersoy, “Ankara Üniversitesi DTCF Kütüphanecilik Bölümü’nün Onbeş Yılı, s. 1. <a href="http://www.kutuphaneci.org.tr/web/node.php?action=6&amp;type=6&amp;target=contentShow&amp;id=1709&amp;node_id=348">http://www.kutuphaneci.org.tr/web/node.php?action=6&amp;type=6&amp;target=contentShow&amp;id=1709&amp;node_id=348</a>, (en son erişim tarihi: 25 Kasım 2009).</span></div>
			<div class="si-footnote" id="f363"><a class="si-backref" href="#backref_363">363</a><span>. Age, s. 1.</span></div>
			<div class="si-footnote" id="f364"><a class="si-backref" href="#backref_364">364</a><span>. Lewis Steig, Morris McClellan, A. Etheleny Markly, Carl M. Write 1950’ler boyunca kütüphanecilik alanında DTCF’de istihdam edilen ABD’li öğretim üyeleri olmuştur. İsim listesi için bkz. <em>Dil ve Tarih-Coğrafya Fakültesi’nin 50 Yıllık Tarihi,</em> s. 491-492. Muhtemelen bu isimler dışında da kısa süreli ziyaretlerde bulunan uzmanlar olmuştur.</span></div>
			<div class="si-footnote" id="f365"><a class="si-backref" href="#backref_365">365</a><span>. ABD’li Robert Hamilton Ball 1954’te DTCF’ye gelmiştir. Onu Mack Buckley Swearingen izlemiştir. Ancak Swearingen’in kürsüsü Amerikan Dili ve Edebiyatı değil, Amerikan Tarihi olarak görünmektedir. Bunların dışında Ray B. West ve Warren Stanley bu alanda çalışmak üzere DTCF’ye gelmiştir. Bu alanda da 1960’ların ortalarından itibaren ABD’li öğretim üyelerinin yerini Türkiyeli öğretim üyeleri almıştır. İsim listesi için bkz. age, s. 491-492.</span></div>
			<div class="si-footnote" id="f366"><a class="si-backref" href="#backref_366">366</a><span>. Esra Pakin, “American Studies in Turkey During the ‘Cultural’ Cold War”, <em>Turkish Studies</em>, Cilt 9, Sayı 3, Eylül 2008, s. 512.</span></div>
			<div class="si-footnote" id="f367"><a class="si-backref" href="#backref_367">367</a><span>. Ayşe Kırtunç, “Interview With Neclâ Aytür”, <em>Journal of American Studies of Turkey</em>, Cilt 3, 1996, s. 59.</span></div>
			<div class="si-footnote" id="f368"><a class="si-backref" href="#backref_368">368</a><span>. Yine Aytür’ün verdiği bilgilere göre Fulbright desteğiyle Türkiye’ye gelen Ball’u, Ray B. West, Alexander C. Kern, Kemp Malone, Warren S. Walker ve E. M. Socola izlemiştir. Age, s. 59.</span>
			<span>Ancak Fulbright’ın aynı döneme ilişkin isim listesi farklıdır. Buna göre kürsüleşme aşamasından önce 1951 ve 1952’de, muhtemelen İngiliz dili ve edebiyatı kürsülerinde Amerikan edebiyatı konusunda ders vermek üzere gelen öğretim görevlileri olmuştur. Ankara’ya gelen William Jansen ile aynı yıllarda Herbert Muller, George Whicher ise İstanbul Üniversitesi’ne gelmiştir. (İsimler, Türkiye Fulbright Eğitim Komisyonu’nun isim listesi kitapçığından alınmıştır.)</span>
			<span>Aytür’ün ismini verdiği kişilerden bazıları ise muhtemelen Rockefeller tarafından desteklenmiştir. Aynı konuya ilişkin Rockefeller belgelerinde Ankara Üniversitesi’nde görev üstlenmek üzere ABD’li Amerikan edebiyatı ve Amerikan tarihi öğretim üyelerinin 1955’ten itibaren desteklendiği belirtilmektedir. Verilen isimler arasında Ball’un yanı sıra, Amerikan tarihi alanında Mack B. Swearingen ile edebiyat alanında Ray B. West ve Alexander C. Kern sayılmaktadır. Bkz. RFA, RG 1.2. 805R series, Box 10, Files 102-107, University of Ankara, American Studies, 1949-1956.</span>
			<span>Ayrıca, belgelerde ön ismi yer almayan Redford’dan bahsedilmekte ve iki yıl boyunca “Dramatic Criticism and Playwriting” dersini vermek üzere geldiği belirtilmektedir. Bkz. RFA, RG 1.2. 805R series, Box 10, File 111, University of Ankara, American Studies 1959-1960.</span></div>
			<div class="si-footnote" id="f369"><a class="si-backref" href="#backref_369">369</a><span>. Bkz. RFA, RG 1.2, 805R series, Box 8, File 76,  İstanbul University, American Studies 1954-1956 ve RFA, RG 1.2, 805R series, Box 8, File 77, İstanbul University, American Studies, Vahit Turhan, 1953-1955, 1958-1961.</span></div>
			<div class="si-footnote" id="f370"><a class="si-backref" href="#backref_370">370</a><span>. Bkz. RFA, RG 1.2. 805S series, Box 14, File 145, University of Ankara, Soviet Studies, 1959-1965.</span></div>
			<div class="si-footnote" id="f371"><a class="si-backref" href="#backref_371">371</a><span>. Bkz. RFA, RG 1.2. 805R series, Box 8, File 80, İstanbul University, Near Easern Studies-Visits, 1955-1956.</span></div>
			<div class="si-footnote" id="f372"><a class="si-backref" href="#backref_372">372</a><span>. Bkz. Osman Okyar, “Ortadoğu Üniversiteleri”, <em>Forum</em>, Cilt 5, Sayı 51, 1 Mayıs 1956, s. 13-14.</span></div>
			</div>
  </body>
</html>