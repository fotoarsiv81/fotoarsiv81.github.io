<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter6-3">
<div>
			<h2><em>Forum</em>: Antikomünist modernleşmecilik</h2>
			<p>1950’ler fikir hayatına damga vuran <em>Forum</em> dergisi çevresini tek bir ideolojik poziyonla tarif etmek mümkün değildi. <em>Forum’</em>cular, aralarında sağ ya da sol Kemalizm yorumlarına yakın isimlerin, sosyalizme sempatiyle bakan aydınların ya da Batıcı modernleşmeye toptan karşı olmamakla birlikte eleştirel yaklaşan liberal muhafazakârların yer aldığı, sürekli yazarlarının büyük çoğunluğu üniversite öğretim üyesi olan bir aydın çevresiydi. Batı’ya, Türkiye’nin modernleşme sürecine bakışları ve antikomünizmleri kendilerinden önceki Cumhuriyet kuşağıyla aralarında bir düşünsel süreklilik oluşturuyordu.</p>
			<p>Cumhuriyet Türkiye’sinde yetişen bu genç aydın kuşağı, söz konusu özellikleri nedeniyle Türkiye’nin Soğuk Savaş’ta Batı ittifakının sadık bir üyesi olmasını köklü biçimde sorgulamadı. Avrupa’nın savaşın getirdiği yıkım nedeniyle zor günler geçirdiği bu yıllarda, <em>Forum</em> çevresi, Batı tipi modernleşmenin yeni model ülkesi olarak ABD’ye gözlerini dikti.</p>
			<p>1950’lerin genç aydınlarının ABD’ye sempatiyle bakmasının arkasında bu kuşağın kendisine münhasır nedenler <span id="page279" title="279"></span>de vardı. Öncelikle bu, büyük çoğunluğu Alman ve Fransız okullarında yetişen “büyüklerinden” farklı olarak büyük çoğunluğu İngilizce bilen, İngiltere ve ABD’de eğitim alan bir kuşaktı. Bu özelliği bağlamında, bu kuşak Türkiye’nin Anglosakson etkisiyle yetişen ilk aydın kuşağı olarak nitelenebilir. Bu kuşağın öne çıkması ve edebiyat, sanat gibi Kıta Avrupa’sı etkisinin sürdüğü alanlar dışında –ki orada Fransız etkisinin bir süre daha zayıflamayacağı görülmekteydi– siyasi düşünce alanına damga vurması, 1950’lerin genel fikir atmosferini de belirlemekteydi. Bu aydınların önemli bir bölümü 1950’lerde iyiden iyiye Amerikan sosyal bilimlerinin etkisinde kalan üniversitelerde görev yapmaktaydı. Nitekim <em>Forum</em>’un aslında Ankara Üniversitesi Siyasil Bilgiler Fakültesi’den çıktığını söylemek yanlış olmaz. <em>Forum</em> çevresi, 1950’ler aydın kuşağını bir bütün olarak temsil etmese de dönemin Türkiye düşünce dünyasındaki tartışmaları büyük ölçüde bu derginin belirlediğini söylemek yanlış olmaz.</p>
			<p><em>Forum</em> özellikle baskı politikasını şiddetlendiren DP hükümetine karşı muhalefeti, bu çerçevede yaptığı demokrasi tartışması ve seçilmiş hükümetlerin sınırlandırılmasına ilişkin önerileriyle düşünce dünyasının gündemini belirlemekteydi. Bilindiği gibi bu süreçte dile getirilen çözüm önerileri 1960 Darbesi’nden sonra oluşan yeni siyasi ortamda büyük oranda hayata geçirildi. Demokrasinin ne olduğu ve nasıl işlemesi gerektiği konusundaki tartışmalar esnasında <em>Forum</em> çevresinden farklı sesler yükselse de genel olarak Türkiye gerçekleriyle liberal demokrasi kuramını sentezleyen bir orta yol makbul bulunmaktaydı. Liberal demokrasi uygulamaları için referans ise Anglosakson siyasi pratiğiydi.</p>
			<p>Görüldüğü gibi bu aydın çevresini ABD’yle buluşturan zemin oldukça bereketliydi. Bu zemini <em>Forum</em>’un içeriğine yoğunlaşarak daha ayrıntılı bir biçimde analiz etmeden önce, <em>Forum</em> dergisinin bu bağlamda neden önemli bir yayın olduğuna da kısaca değinmek gerekir. <em>Forum</em> yayımlanmaya başlamasından itibaren “Türkiye’nin nereye gittiğini” sorgulayan, “nereye gitmesi gerektiği” konusunda fikir üreten, “sorumlu” <span id="page280" title="280"></span>bir aydın tavrını yansıtmaktaydı. Türkiye’nin siyasi, ekonomik, toplumsal yapısına; uygulanan politikalara, dünyadaki gelişmelerin Türkiye’ye etkisine ilişkin <em>Forum</em>’da yer verilen analizler, önemli bir aydın bürokrat kesim tarafından takip edilmekteydi. Dergiyi önemli kılan bir başka etken yüksek entelektüel niteliğiydi. Bu yıllarda yapılan demokrasi tartışmalarını, ABD’yle kurulan çok yönlü ortaklığın etkilerini, Soğuk Savaş’ın düşünce dünyasındaki yansımalarını ve Türkiye aydınının uluslararası alandaki gelişmeleri nasıl karşıladığını incelemek isteyenler için <em>Forum</em> ciltleri eşsiz bir malzeme sunmaktadır. <em>Forum</em>’da sergilenen entelektüel birikim, dünya ve memleket meselelerine derinlemesine bakabilme yetisi gösteren kalemlerin varlığı, siyaset dışında ekonomi, kültür sanat gibi başlıklara da yer verilmesi dergiyi çok yönlü olarak incelenebilecek bir yayın haline getirmektedir.</p>
			<p>Aydın Yalçın önderliğinde çıkan <em>Forum</em> dergisinin sahibi olarak, Nilüfer Yalçın ile Metin And isimleri görünür. Türkiye’de aydın yetiştiren birkaç dergi çevresinden biri olan <em>Forum</em>’un uzun soluklu yazarları arasında Türkiye siyasi düşünce tarihinin önemli isimleri isimleri bulunmaktaydı. Bunlar arasından Turhan Feyzioğlu, Turan Güneş, Bahri Savcı, Mümtaz Soysal, Şerif Mardin, Bülent Ecevit, Bilge Karasu, Osman Okyar, Cahit Talas ilk akla gelenlerdir. Batı’daki fikir dergilerinden esinlenerek çıkarılan ve on beş günlük bir yayın periyoduna sahip olan <em>Forum</em>’un kapağında, derginin gündemdeki bir konuya ilişkin genel görüşünü yansıtan imzasız bir başyazı yayımlanmaktaydı. Derginin sürekli bölümleri arasında Batı’da çıkan gazete ve dergi yazılarından seçmelere yer verilen “Ne diyorlar?” bölümüyle okuyucuların da katkısıyla oldukça nitelikli tartışmaların yürütüldüğü “Okurların Forumu” bölümü dikkat çekiciydi. 1960 Darbesi’nden sonra da yayın hayatına devam eden <em>Forum,</em> sağcı bir antikomünizme daha yakın eğilimleri olan Aydın Yalçın’ın etkisiyle gittikçe daha muhafazakâr bir çizgiye kaydı. Ancak 1950’lere yoğunlaşan bu çalışmada, <em>Forum</em> dergisinin 1960 sonrası yayın macerası incelemenin dışında bırakılmıştır.</p>
			</div>
  </body>
</html>