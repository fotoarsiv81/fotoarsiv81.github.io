<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter3-3">
<div>
			<h2>Halksız demokrasi ve sosyalist olmayan plan formülasyonlarına doğru</h2>
			<p>ABD’de antikomünist rüzgârın şiddetlenmesiyle birlikte halk arasında antientelektüel önyargılar kuvvetlendiği ölçüde, okumuş kesimler de geriliğin kaynağı olarak gördükleri alt tabakaların siyasal sistem üzerindeki etkilerinin sınırlandırılması gerektiği fikrine daha fazla hak verir olmuştu. Bu eğilim, birazdan ele alınacağı üzere, demokrasi kuramında da yansımasını bulmaktaydı. Ancak bu tartışmalar ABD’ ye özgü değildi. Siyaset felsefesindeki kökleri eskiydi. Dahası, bu fikirlerin 20. yüzyıl ortasında taraftar kazanmasında ABD’deki siyasal gelişmeler kadar Avrupa’da yapılan tartışmaların da etkisi olduğuna dikkat çekmek gerekir.</p>
			<p>Bu bağlamda öncelikle 1930’larda Avrupa’da tartışılmaya başlanan ve 1950’lerde ABD’de büyük ilgi gören “kitle <span id="page125" title="125"></span>toplumu” kavramı üzerinde durmak gerekmektedir. Bu kavram, bir yandan popüler kültürün basit ve ucuz türlerinin yaygın dağıtımı ve tüketimi konusundaki kültürel eleştiriyi ifade etmekteydi. Ancak diğer yandan halkın körü körüne siyasi bağlılığı ve “sürüleştirilmesi” olarak görülen siyasal olguyu eleştirmek için kullanılmaktaydı. Kitleleşmek, eleştirel bakışla, bireyselliğin yitimi anlamına geliyordu.</p>
			<p>ABD’li aydınlar tarafından da okunan –ki bu yıllarda Türkiye’de de ilgiyle karşılanan– Avrupalı yazarlardan José Ortega y Gasset, bu yıllarda “kitle toplumu” eleştirilerinin esin kaynaklarından biriydi. <em>Kitlelerin Ayaklanması</em> kitabında Gasset, kitlelerin şiddet düşkünlüğünden, primitifliğinden ve barbarlığından bahsettikten sonra bireyselliğin kaybolduğu koşullarda, insanların devlete hizmet etmek dışında kendilerini gerçekleştiremediklerini söyler. Bireyselliğin ezilmesini, yaşanan buhranların nedeni olarak gören ve halkın siyasi sahnede oynadığı rolün bayağılaşmaya yol açtığını düşünen seçkinci muhafazakâr Gasset, kitlesel hareketlere karşı kuşkuculuğun önde gelen isimlerindendi.</p>
			<p>Bireyselliğin karşı karşıya olduğu tehlikenin, geniş kitlelerin politik hareketlenmesinden kaynaklandığı yönündeki seçkinci muhafazakâr vurgu doğrultusunda, halkın politizasyonunu ve bir ideoloji etrafında örgütlenerek hareketlenmesini sistemin sağlığına zararlı kabul eden yaklaşım yaygın olarak benimsendi. Bu yaklaşım, hem toplumların bir seçkinler grubu tarafından yönetilmesini bir siyaset bilimi kanunu ilan eden elit kuramına, hem de “totalitarizm”<a class="si-noteref" href="#f146" id="backref_146">146</a> tartışmasına damga vurdu.</p>
			<p><span id="page126" title="126"></span>II. Dünya Savaşı’nın sona ermesiyle birlikte Avrupa ve ABD demokrasilerine karşı gösterilen istikrarsız bir saldırganlıktan ve tek elden yürütülen yıkıcı bir kampanyadan bahsedilmeye başlandı. Totalitarizm kavramı, tüm bu kötü niyetlerin cisimleştirildiği Nazi Almanya’sı ve Sovyetler Birliği’ni aynı tipolojinin farklı örnekleri olarak yansıtmak üzere kullanılmaya başlandı. İronik bir biçimde kavram, tanımladığı nesneyi toptanlaştırmakta, ideolojik ve sınıfsal farlılıkları önemsizleştirmekte ve esas gücünü de buradan almaktaydı. Bu kullanım Gleason’un deyimiyle savaş boyunca faşizme karşı mücadeleyle yükselen enerjinin savaş sonrasında komünizme karşı mücadeleye akıtılmasını da sağladı.<a class="si-noteref" href="#f147" id="backref_147">147</a> Böylece özellikle ABD’de solu hedef alan ve McCarthy’cilikle doruğuna ulaşan fiziksel şiddete, belli yönleriyle fiziksel şiddetten daha baskıcı olabilen bir ideolojik şiddet eşlik edebildi.</p>
			<p>Soğuk Savaş boyunca özellikle Frankfurt Okulu totalitarizm tartışmalarına önemli teorik dayanaklar sundu. Bu açıdan Max Horkheimer ve Theodor Adorno’nun <em>Aydınlanmanın Diyalektiği</em> isimli kitaplarında geliştirdikleri tahlil dikkat çekiciydi. Frankfurt Okulu’nun bu iki önemli ismi totaliterliği burjuva liberalizminin kalbinde gelişen bir olgu olarak kavradıklarını belirtse de burjuva düşüncesinin yapı taşları olarak gördükleri doğanın insan tarafından tahakküm altına alınması, Kartezyen düşünce, <em>homo economicus</em> üzerinden tüm aydınlanma geleneğini mahkûm etme noktasına gelirler. Sonuç, aydınlanmanın totaliter olduğu çıkarımıdır. Bu yaklaşım, burjuva liberalizminin kökten reddi gibi görünse de aynı gelenekten gelerek farklı bir aydınlanma vaat eden Marksizmi reddetmeye çok yaklaşıldığını da göstermektedir.</p>
			<p>Horkheimer ve Adorno’nun bu çalışmada sergilediği görüşler aynı zamanda Almanya’dan kaçan “sürgün” entelektüeller arasında yaygın olduğu gözlemlenen karamsarlığın da izlerini taşır. Karamsarlık, Nazizmin ve faşizmin kitlesel desteğinden ve özellikle ilkinin teknolojiyi bir sosyal kontrol ve <span id="page127" title="127"></span>yok etme mekanizması olarak kullanmasından kaynaklanmaktaydı. Bu karamsarlık zaman içinde kitlelerin gücüne dayanan devrimci dönüşümün mümkün ve istenir olup olmadığına ilişkin bir kuşku yarattı; nihayetinde, bu dönem Frankfurt Okulu temsilcilerini ütopyanın reddedilmesine kadar varan “liberal statükocu” bir noktaya sürükledi.</p>
			<p>Frankfurt Okulu düşünürleri arasında totalitarizm kavramını ilk kullanan Herbert Marcuse oldu. “Totaliter Devlet Görünümündeki Liberalizme Karşı Mücadele” başlıklı makalesi Marksistlerin faşizm tanımlamasıyla büyük oranda örtüşmekte, faşizmi çökmekte olan emperyalist kapitalist yapının bir hastalığı<a class="si-noteref" href="#f148" id="backref_148">148</a> olarak tahlil etmekteydi.<a class="si-noteref" href="#f149" id="backref_149">149</a> Faşizm eleştirisinin Sovyetler Birliği’ni içermesine dönük ilk çarpıcı girişimin sahibi olan Horkheimer ise Otoriter Devlet (Autoritäret State) başlıklı çalışmasında, Friedrich Pollock’un Sovyetler Birliği’ni de dahil ederek otoriter devletleri tanımlamak için geliştirdiği “devlet kapitalizmi” kavramını kullanıyordu. Horkheimer aralarında Franz Neumann, Otto Kircheimar ve A.R.L. Gurland’ın bulunduğu ve faşizmi açıklamak için tekelci kapitalizm kavramını kullanmakta ısrar eden isimlerle bir tartışmaya girdi. Böylece Frankfurt Okulu tarihinde ilk kez, hem de en önemli isimlerinden Horkheimer tarafından faşizmle Sovyetler Birliği’ni net biçimde aynı kavramsal çerçevede ele alan bir analiz geliştirilmekteydi. Aynı çalışmada Horkheimer eleştirel güçlerin kaynağı olarak ilgisini bireye yönlendiriyordu.<a class="si-noteref" href="#f150" id="backref_150">150</a></p>
			<p>Totalitarizm kavramının çıkış noktasını oluşturan “toptanlaştırıcı iktidar karşısında bireyselliğin yitirilmesi” tezi, <span id="page128" title="128"></span>Frankfurt Okulu’nun ABD akademik çevreleriyle az sayıdaki ortak ampirik çalışmasının da çıkış noktasını teşkil ediyordu. Önyargı Araştırmaları (Studies in Prejudice) genel başlığında bir araştırma projesi yürütmeye başlayan okul çevresinin bu proje kapsamındaki Otoriter Kişilik (Authoritarian Personality) başlıklı çalışmaları ABD akademisinde oldukça olumlu tepkilerle karşılandı.<a class="si-noteref" href="#f151" id="backref_151">151</a> Bu çalışmada irrasyonelliği inceleyen araştırmacılar –Soğuk Savaş boyunca ABD toplumunu esir alan– irrasyonelliği sosyal ve tarihsel bağlamından kopararak ele almış ve önyargılı kişilerin irrasyonel kararlar verdiği sonucuna ulaşmışlardı. Önyargılı otoriter kişiliğin iyileştirilmesinde eğitimin rolüne ve “hoşgörü”ye yapılan vurgu, Frankfurt Okulu’nu ABD’deki liberal akademiye yakınlaştırdı.</p>
			<p><span id="page129" title="129"></span>Totalitarizm konusundaki fikirleriyle ABD’de etkili isimlerden biri haline gelen bir başka Avrupalı göçmen Hannah Arendt’ti. 1951’de yayımlanan ancak etkisi daha çok 1960’lardan itibaren yoğun olarak hissedilen <em>Totalitarizmin Kaynakları</em> başlıklı eseri, 20. yüzyılın ilk yarısında gerçekleşen dramatik olayların nedenlerine ilişkin felsefi düzeyde bir çözümleme yapar. Arendt bu kitabında totalitarizmin doğuşunun nedenlerinden biri olarak kitlelerin eylemi ve bireyselliğin yitirilmesi üzerinde durmaktaydı. Modern kitleyi ayaktakımından ayıran Arendt’e göre, modern zamanların kitleleri her türlü ortak çıkar ve aidiyet duygusunu kaybetmiş, bu kaybı bir üst tine teslim olarak gidermeye çalışan hastalıklı topluluklardı. Kitlesel izolasyon ve yalnızlıktan bahseden Arendt için sorun varoluşsaldı. Sorunun ortaya çıkması ise sınıf, ulus gibi bütünlüklerin tarihsel olarak dağılmasının bir sonucuydu. Arendt’e göre kökleri 19. yüzyıla giden ancak 20. yüzyılda da devam eden bu yıkım “ortak bir çıkar” etrafında bir araya gelemeyen insanların, kaybettikleri bütünlüğü “ırk” gibi bütünlüklerde aramaya başlamalarına yol açtı. Arendt’in Gasset’den bir sosyal bütünlük, ortak çıkar vurgusuyla ayrılan analizi, kendisine temel olarak Gasset’nin yaptığı gibi bireysel varoluşun zedelenmesini aldı ve modern zamanlarda kitle eylemlerini bir anomali olarak teşhis etti. Arendt, Sovyetler Birliği’ni Nazizmle birlikte analiz etmesiyle dikkat çeken bu çalışmasında, bu toptan yıkımın neden sadece belli coğrafyalarda totaliterlik ürettiği sorusuna yanıt olarak Pangermanizm ve Panslavizmin sunduğu ideolojik kökleri vurgulayan bir açıklama getirdi.</p>
			<p>ABD’de çevrelerinden izole yaşayan Frankfurt Okulu temsilcilerinden farklı olarak bu ülkeye daha hızlı uyum sağlayan, önemli çalışmalarını burada yayımlayan ve Amerikan entelektüel çevreleri tarafından kabul gören<a class="si-noteref" href="#f152" id="backref_152">152</a> Arendt’in, <span id="page130" title="130"></span>adı geçen kitaptaki fikirleri, Sovyetler Birliği’ne yönelik eleştirileri faşizmin elini güçlendirmek olarak gören hâkim entelektüel havanın tamamen dağıldığı, ABD’de yeni düşmana ilişkin hızlı bir propaganda kampanyasının başlatıldığı bir dönemde tartışılmaya başlanıyordu. Örneğin, totaliter elitlerin insanları özgürlükten ve bireysellikten yoksunlaştırarak insan olana dair ne varsa ellerinden aldığını söyleyen Arendt, bu nedenle kötücül amaçlarını tüm dünyada gerçekleştirene kadar durmayacaklarını vurguluyor, özellikle 1940’ların sonuna doğru gündemde tutulan Sovyet yayılmacılığı iddialarına paralel kuramsal felsefi tezler ileri sürüyordu.</p>
			<p><em>Totaliter Diktatörlük ve Otokrasi</em> başlığını taşıyan 1956’ daki çalışmalarında Frankfurt Okulu’nun aydınlanmanın totaliter olduğu savına çok yakın görüşler dile getiren Sovyetolog Carl Friedrich ve Zbigniew Brzezinski’e göre sorunun kaynağında modernizm bulunmaktaydı. Endüstrileşmenin, modern teknoloji ve kitlesel meşruiyet arayışının totaliter pratikleri mümkün kıldığını savunan ikili, bu pratiklerin hâkim olduğu tarihsel ya da güncel örnekler olarak Sovyetler Birliği ve Nazi Almanya’sı üzerinde durmaktaydı. Böylece daha az felsefi ve daha az derin olmak kaydıyla ABD akademisinde de özellikle Frankfurt Okulu kuramcılarının yaklaşımına benzer tezler üretildiği görülmekteydi.</p>
			<p>Sovyetler Birliği söz konusu olduğunda olumsuzlanan teknolojik gelişme ve kitle toplumu yaklaşımı, tersinden kapitalizmin ulaştığı seviyeyi olumlamak için kullanılıyordu. Daniel Bell’in açtığı “ideolojilerin sonu” tartışması, Batı toplumlarında refahın artmasıyla birlikte çelişkilerin azaldığı ve köklü dönüşüm vaat eden “ideolojiler”in zemininin kalmadığı savına dayanmaktaydı. Bell’in çıkış noktası da Gasset gibi yazarların “kitle toplumu” eleştirisiydi. Ancak Bell, ABD’de 1950’lerin en etkili çalışmalarından biri olan <em>İdeolojinin Sonu</em>’nda kötümser ve elitist olarak suçladığı kitle toplumu <span id="page131" title="131"></span>yaklaşımını eleştirdi ve antikomünist olduğu kadar antimarksist de olan bu elitist tezlerin kökeninin Marx’ın yabancılaşma kuramı olduğunu iddia etti. İşçi sınıfının tarihsel rolüne işaret eden Marx’ın altsınıfların kitlesel eylemlerine şüpheyle yaklaşan bu muhafazakâr liberal tezlerin müsessibi olarak ilan edilmesi, Bell’in açtığı “ideolojinin sonu” tartışmasının esas hedefinin Marksizm olmasıyla ilgiliydi.<a class="si-noteref" href="#f153" id="backref_153">153</a> Nitekim Bell ünlü kitabında modern zamanlarda teknolojinin etkisiyle toplumlardaki statü farklılaşmasının gittikçe karmaşıklaştığını savunarak Marksist ideolojinin zemin yitirdiğini iddia etmekteydi. Bell’e göre netice olarak yeni oluşan sosyal ve ekonomik yapı, siyah ve beyaz şeklindeki ayrımları ortadan kaldırmıştı.<a class="si-noteref" href="#f154" id="backref_154">154</a> Entelektüeller arasında siyasi konularda bir konsensus oluştuğunu, karma ekonominin ve siyasi çoğulculuğun ideolojinin sonunu getirdiğini söyleyen Bell, bu tezleriyle ABD’de liberal entelektüellerin sistemle barışık iyimserliğinin bir örneğini vermekteydi.</p>
			<p>Eğer büyük tartışmaların, köklü dönüşümlerin sonu geldiyse buna uygun olarak halkın yönetime katılma biçiminin de gözden geçirilmesi gerekiyordu. Joseph Schumpeter’ in demokrasi kuramı tam da bu ortam içinde tartışılmaya başlandı. Schumpeter, <em>Kapitalizm, Sosyalizm ve Demokrasi</em> kitabında açıkladığı elitist demokrasi kuramıyla katılımcı demokrasi kuramına yeni bir saldırı başlattı. Faşizm sonrası yıllarda yaygınlaşan bir yaklaşımı paylaşarak <em>demos</em>’a gereğinden fazla güç verilmesinin tehlikeli olduğunu savunan Schumpeter, oy kullanan halk ve temsilcileri arasında keskin bir <span id="page132" title="132"></span>ayrım gözetilmesinden, seçim aşamasından sonra halkın yönetimle ilgili sorunlardan uzak tutulmasından yanaydı.<a class="si-noteref" href="#f155" id="backref_155">155</a> Kitle toplumu eleştirilerine gönderme yaparak halkın sağlıklı karar verebilme yetkesini sorgulayan Schumpeter,<a class="si-noteref" href="#f156" id="backref_156">156</a> demokratik yöntemi, bireyin rekabetçi bir mücadele aracılığıyla insanların oylarını elde ettiği kurumsal düzenlemeler olarak tanımlamaktaydı.<a class="si-noteref" href="#f157" id="backref_157">157</a></p>
			<p> 1950’lerden itibaren ABD’de demokrasi konusundaki akademik tartışmaları belirleyen “çoğulcular” ise Amerikan siyaset bilimcileri üzerinde etkili olan Schumpeter modelindeki yurttaş-profesyonel siyasetçi ayrımını reddetmeyen bir ara mekanizma tariflemekteydi. Önemli temsilcileri arasında Robert Dahl ve David Truman gibi isimlerin bulunduğu siyasi çoğulcuların demokrasi modelinin temelinde, yurttaş ile siyasi temsilcileri arasında ilişki kuran aracı örgütler olarak baskı grupları yer almaktaydı. Buna göre yurttaşlar, çıkarları ekseninde kümeleşerek, çıkarları doğrultusunda siyasi karar alma mekanizmasına etkide bulunmaya çalışır. Çoğulcular, baskı gruplarının birden fazla güç odağı yarattığını ve böylece iktidarın tek elde toplanmasına, elitlerin belirleyiciliğine karşı bir teminat olduklarını varsaymaktaydı. Halkın taleplerini siyasi sisteme yansıtan bu mekanizma, devletin dağıttığı kaynaklardan daha fazla pay almak için birbirleriyle rekabet içinde olan çıkar maksimizasyonu odaklı bir siyasi piyasa kurgulamaktaydı. İşleyişi bakımından siyasi alanı pazar mekanizmasıyla özdeştirerek Schumpeter modeli ile ortak bir zeminde buluşuyordu. Aynı zamanda, tıpkı Schumpeter modelinde olduğu gibi, bu modelde de demokrasi, içerikten ziyade biçimle tanımlanmaktaydı.<a class="si-noteref" href="#f158" id="backref_158">158</a> İdeolojile<span id="page133" title="133"></span>rin ya da kamusal yarar anlayışının bu yaklaşımlar açısından bir önemi yoktu.</p>
			<p>Soğuk Savaş siyaset bilimi üzerine yazdığı eleştiride Ira Katznelson, ABD’nin Dahl, Key, Truman gibi liberal siyaset bilimcileri arasında Schumpeter’in bu elitist demokrasi tezinin kabul gördüğünü; demokrasinin erdemine inanan Dahl gibi siyaset bilimcilerin Schumpeter’in klasik ütopik demokrasi teorisine gerçekçi alternatif bulma projesini geliştirmeye soyunduklarını belirtmektedir. Katznelson’a göre bu yaklaşım “ortak çıkar”ın varlığını reddederek “halk” kategorisinin anlamlı olmaktan çıktığını söyleyen Schumpeter’e bu konuda katılmakla kalmamakta, popülist bir yönelimin insanları antiliberal bir siyasal mobilizasyona sürükleme riskine de dikkat çekmekteydi.<a class="si-noteref" href="#f159" id="backref_159">159</a></p>
			<p>Radikal değişimi tehlikeli gören, istikrarı kutsayan bu “gerçekçilik”<a class="si-noteref" href="#f160" id="backref_160">160</a> Soğuk Savaş boyunca toplumsal ve siyasal düzene ilişkin çeşitli analizlerle beslenmeye devam etti. 1950’ lerde Daniel Bell’in Marksizmi hedef alan “ideoloji” karşıtı çıkışı, Edward Shils’in elit kuramı baz alarak seçkinlerin paylaştığı ortak bir ideolojinin ve toplum tasarımının totaliter oligarşilere yol açtığı yönündeki iddiası ve aynı kabullerden hareket eden benzer analizler, bütüncül bir toplumsal düzen eleştirisinin ve bu eleştiriden yola çıkarak yeni bir sistemin kurulmasına yönelik örgütlü mücadelenin kaçınılması gereken bir tehlike olduğuna işaret etmekteydi. Bu vurgu, ABD’ deki felsefe ve kuram karşıtı siyaset bilimiyle de uyumlu olarak ütopyacı tasarımların tamamen terk edilmesine dair bir <span id="page134" title="134"></span>çağrı anlamına da geliyordu. Nitekim Karl Popper’in liberal demokrasinin savunusu olarak kaleme aldığı, ütopyacı tasarımlara karşı çıkan <em>Açık Toplum ve Düşmanları</em> kitabının da çıkış noktası buydu. Kitap, Soğuk Savaş’ın kanonlaştırılan antikomünist çalışmalarından biri oldu.</p>
			<p>Aynı olumsuz yaklaşım iktisadi politikaların bütünsel olarak ele alınması ve her türlü kolektif uygulama karşısında da gösterilmekteydi. Bu nedenle Soğuk Savaş ideolojisinin popüler temalarından biri antikolektivizmdi. Bu yıllarda kolektivizm eleştirisi denildiğinde akla gelen ilk isim Friedrich Hayek’tir. Hayek, <em>Kölelik Yolu</em> adlı kitabında her türlü planlama faaliyetine, totalitarizme kapı aralandığını söyleyerek karşı çıkmakta, “planlamanın diktatörlüğe neden olduğunu çünkü eğer geniş çaplı bir merkezî planlama mümkün olacaksa diktatörlüğün en iyi işleyen cebir aracı ve zor yöntemi olarak idealleri uygulamakta en etkili yol olduğunu” iddia etmekteydi.<a class="si-noteref" href="#f161" id="backref_161">161</a> Hayek bu kitabında kolektivizm ile birey özgürlüğü arasında uzlaşmaz bir çelişki olduğunu savunmaktaydı. Kitaba önsöz yazan Milton Freedman, yayın macerasını anlattığı bölümde ABD’de ilk kez 1944’te yayımlanan kitabın kısa sürede çok sattığını ancak oldukça sert eleştiriler de aldığını belirtmektedir.<a class="si-noteref" href="#f162" id="backref_162">162</a> Chicago Okulu’nun önemli iktisatçıları arasında yer alan Hayek’in planlama karşıtlığı, dönemin ideolojik atmosferine son derece uygun olmakla birlikte, dönemin iktisadi politikalarına aynı derecede uygun değildi. Özellikle Avrupa’da yürütülen savaş sonrası yeniden yapılanma programları devletin ekonomiye belli bir plan dahlinde müdahale etmesini gerekli kılıyordu. Ayrıca Sovyetler Birliği’nin sosyal politikalarının Avrupa işçi sınıfı üzerindeki çekici etkisini en aza indirmek üzere bu alanda refah devleti uygulamaları da gündeme gelecekti. Dolayısıyla Hayek türü serbest piyasacı muhafazakârlığın vaktinin gelmesi <span id="page135" title="135"></span>için bu hibrid politikalar döneminin sona ermesi gerekmekteydi. Hayek’in iktisadi politika ihtiyaçlarına denk düşmeyen tezleri, yine de ideolojik düzlemde daha yaygın alıcı buluyordu. Toplumsal ve ekonomik planlama öngördüğü için sosyalizmi “embriyonik totalitarizm” olarak tanımlayan Hayek, kolektivizm karşıtı liberal analizlerde sık referans verilen isimlerden biriydi.</p>
			<p>Hayek’ten farklı olarak Schumpeter çalışmalarında devlet öncülüğünde yürütülen yeniden yapılanma politikalarına ve sınıf ilişkilerini devletin hakemliğinde istikrara oturtmayı amaçlayan korporatist modele daha uygun bir çerçeve sunmaktaydı. Schumpeter düşüncesinde ekonomi, siyasetin ve ideolojik tercihlerin belirlenimi altına giremeyecek kadar teknikleştirilmişti. Ekonomiye devlet müdahalesi, rasyonel bir bürokrasi ve seçilmiş uzmanlar eliyle yürütülen merkezî planlama çerçevesinde kabul edilebilirdi. Planlamaysa her tür ideolojik niteliğinden arındırılmış; yatırım, üretim ve fiyatların öngörülebilmesine olanak sağlayan teknik bir araç olarak düşünülmekteydi. Bu modelin yürümesi, bir yandan bir uzmanlar kadrosuna ihtiyaç doğurmakta, öte yandan siyaseti, teknik nitelikli iktisadi süreçlerin dışında tutmaktadır. Keynesyen müdahaleci devlet, Schumpeter’in elinde teknisist bir planlama anlayışıyla donatılmış, ideolojiden arındırılmıştı. Bu anlayışın siyaset alanındaki izdüşümüyse kendi teknikleri olan, yine ideolojiden arındırılmış, demokrasinin seçimden seçime oy kullanmakla sınırlandırıldığı bir teknik olarak siyasettir. Özellikle planlama anlayışı Soğuk Savaş boyunca Batı dışı toplumların arayışlarına da çare olarak sunulmuş, bu toplumlar antikomünist teknokratların yükselişine sahne olmuştur.</p>
			</div>
			<div class="si-footnotes">
			<div class="si-footnote" id="f146"><a class="si-backref" href="#backref_146">146</a><span>. ABD’den önce Avrupa’da tartışılan totalitarizm kavramının bilinen ilk kullanımı 1923 yılı İtalya’sındadır. İlk defa Benito Mussolini’nin İtalyan siyasetinin karakteristiği olarak bilinen koalisyon hükümetlerini engellemek ve bir partinin parlamenter çoğunluğu elde etmesini sağlamak üzere önerdiği seçim kanunu değişikliğini eleştiren Giovanni Amendola isminde bir gazeteci tarafından kullanılır. Amendola bir yazısında çoğunluk ya da azınlık sistemi dışında üçüncü bir sistem istendiğini söylemiş ve bunu “totaliter sistem” olarak adlandırılmıştır. Oldukça dar bir içerikle kullanılan kavram özellikle 1925’ten sonra faşizmin yükseldiği İtalya’da, devletin, yurttaşların hayatlarının her alanına nüfuz etmesini ifade etmek için kullanılır olmuştur. <em>Totalitarianism: The Inner History of the Cold War</em>, s. 14-17. İtalya’da faşizmle birlikte doğan totalitarizm kavramı, Soğuk Savaş boyunca Marksizmi ve sosyalist ideolojiyi hedef tahtasına yerleştiren en atak ve toptanlaştırıcı kavramlarından biri olmuştur.</span></div>
			<div class="si-footnote" id="f147"><a class="si-backref" href="#backref_147">147</a><span>. Age, s. 3.</span></div>
			<div class="si-footnote" id="f148"><a class="si-backref" href="#backref_148">148</a><span>. Liberalizmin krizinden bahseden Frankfurt Okulu çevresi, ekonomik ilişkilerin işleyişini temel alarak toplumsal yapı analizi yapan Marksistlerden kendilerini baştan itibaren ayıran, estetik teorisiyle ve psikanalizle ilgilenen felsefi arka planı güçlü düşünürlerden oluşmaktaysa da bu ilk dönem faşizm analizinde ekonominin göz ardı edilmediği görülmektedir.</span></div>
			<div class="si-footnote" id="f149"><a class="si-backref" href="#backref_149">149</a><span>. Marcuse’un bu düşüncesindeki değişim için bkz. Age, s. 34-35.</span></div>
			<div class="si-footnote" id="f150"><a class="si-backref" href="#backref_150">150</a><span>. Martin Jay, <em>The Dialectical Imagination: A History of the Frankfurt School and the Institute of Social Research, 1923-1950</em>, London, Heinemann, 1976, s. 33-35.</span></div>
			<div class="si-footnote" id="f151"><a class="si-backref" href="#backref_151">151</a><span>. Frankfurt Okulu’nun önde gelen isimlerinin yeni analizler geliştirirken ABD’deki akademik ve entelektüel ortamdan da kısmen etkilendikleri belirtilmelidir. Öncelikle Frankfurt Okulu’nun ilk döneminin en fazla vurgulanan temalarından biri olan teori-praksis ilişkisinin ABD yıllarında kaybolmaya başladığı görülür. Almanya yıllarında da örgütlü soldan uzak duran okul çevresi, en azından analiz düzeyinde bu ilişkinin kopmazlığını büyük bir titizlikle savunmuşken ABD’de, teori yapmanın kendisinin praksis olduğu vurgusuyla siyasetle araya konan mesafenin açıldığı gözlemlenmektedir. ABD’de mesafeli durdukları ampirik çalışma metodunun kullanıldığı araştırmalar içerisinde de yer almışlardır. ABD akademisiyle kurdukları ilişkilerde, Viyana Çevresi’nden Paul Lazarsfeld’in Kolombiya’daki Uygulamalı Araştırmalar Bürosu (Bureau for Applied Research) bir buluşma noktası olarak işlev görmüştür. Öte yandan Frankfurt Okulu analizleri özellikle 1960’ların sonundan itibaren aydınlanma düşüncesine yöneltilen eleştirilerin beslendiği kaynaklardan biri olarak büyük bir yaygınlık ve etki kazanmışsa da 1940 ve 1950’lerin ABD’sinde ne kadar alıcı buldukları tartışmalıdır. Frankfurt Okulu’nun kurumsal tarihini yazan Martin Jay, okulun ABD’deki yılları üzerine yaptığı bir çalışmada bu dönem üretimini kapalı devre bir üretim olarak betimler. Martin Jay, <em>Permament Exiles: Essasy on the Intellectual Migration from Germany to America</em>, New York, Columbia University Press, 1985.</span>
				<span>Başta Adorno olmak üzere pek çoğunun yazılı üretimin Almanca yapılmasında ısrar etmesi –ki okulun dergisi bile Almanca çıkmaya devam etmiştir– ABD’deki entelektüel sığlığın yarattığı hayal kırıklığı, Frankurt Okulu’nun felsefi analizlerine karşın bu dönem ABD’de özellikle sosyal bilimcilere hâkim olan ampirisizm ve daha birçok neden Frankfurt Okulu çevresinin kendi içine kapalı bir tartışma yürütmesine yol açmıştır. Ancak Marcuse diğer meslektaşlarından farklı bir yol izleyerek, ABD’de de daha geniş çevrelere hitap etmeyi başarmıştır. Hohendahl, ABD’de 1950 ve 1960’larda Eleştirel Teori’nin Frankfurt Okulu’yla, en azından Horkheimer ve Adorno’nun çalışmalarıyla özdeş olmadığını, daha çok okulun üyesi olmuş ancak savaş sonrasında ABD’de kalmayı tercih etmiş Herbert Marcuse, Erich Fromm, Leo Lowenthal’le özdeşleştirildiğine dikkat çekiyor. Bkz. Peter Uwe Hohendahl, <em>Reappraisals: Shifting Alignments in Postwar Critical Theory</em>, Ithaca and London, Cornell University Press, 1991, s. 198.</span></div>
			<div class="si-footnote" id="f152"><a class="si-backref" href="#backref_152">152</a><span>. Jay, Almanya’dan ABD’ye kaçan entelektüel göçmenlerle ilgili çalışmasının Arendt’le igili bölümünde Arendt’in 1975’teki ani ölümünün ABD’de yarattığı yas havasını anlatıyor ve tartışmalı Eichmann kitabının yarattığı öfkenin kaybolduğunu söylüyor. Avrupa düşüncesinin izlerini taşısa da ABD siyasi ve düşünsel geleneğinden büyük oranda etkilenen Arendt’in yeni soldaki popülerliğine rağmen özgürlüğün savunulması için özel mülkiyetin gerekli olduğunu savunduğunu da vurguluyor. <em>Permament Exiles: Essasy on the Intellectual Migration from Germany to America</em>, s. 237-239.</span></div>
			<div class="si-footnote" id="f153"><a class="si-backref" href="#backref_153">153</a><span>. Sosyalist bloktan aydınların “ideolojinin sonu” tartışmasına ilişkin değerlendirmeleri de aynı noktaya işaret etmektedir: “Görülüyor ki, ideolojisizleştirme kavramı hiç de ‘ideolojinin sonunun’ geldiğini halka söyleyen, edilgen, yalnızca düşünceye dayanan, bütünüyle olumsuzlayıcı bir akademik kuram değildir. Marksist ideolojiyi ve onun temel bilimsel ilkelerini etkin bir biçimde yadsıyan, militan burjuvazisinin antikomünist kavramıdır (...)”, Girgin Girginov ve Vladimir Mshvenieradze. <em>Günümüzde Antisovyetizm, Antikomünizm</em>, İstanbul, Bilim Yayınları, 1978, s. 69.</span></div>
			<div class="si-footnote" id="f154"><a class="si-backref" href="#backref_154">154</a><span>. Russell J. Dalton, “Social Modernization and the End of Ideology Debate: Patterns of Ideological Polarization”, April, 2005, s. 2-3. <a href="http://www.socsci.uci.edu/~rdalton/archive/jjps06.pdf">http://www.socsci.uci.edu/~rdalton/archive/jjps06.pdf</a>  (en son erişim tarihi: 20 Nisan 2010).</span></div>
			<div class="si-footnote" id="f155"><a class="si-backref" href="#backref_155">155</a><span>. David Held, <em>Models of Democracy</em>, Cambridge, Polity Press, 1996, s. 189.</span></div>
			<div class="si-footnote" id="f156"><a class="si-backref" href="#backref_156">156</a><span>. Age, s. 186-187.</span></div>
			<div class="si-footnote" id="f157"><a class="si-backref" href="#backref_157">157</a><span>. Joseph Schumpeter, <em>Capitalism, Socialism and Democracy</em>, New York, Harper, 1950, s. 269.</span></div>
			<div class="si-footnote" id="f158"><a class="si-backref" href="#backref_158">158</a><span>. Dahl, demokrasiyi biçimden yola çıkarak tanımlayan bu modele, bir diğer parametre olarak demokratik mekanizmanın işletileceği toplumun siyasi kültürünü eklemiştir.</span></div>
			<div class="si-footnote" id="f159"><a class="si-backref" href="#backref_159">159</a><span>. Ira Katznelson, “The Subtle Politics of Developing Emergency: Political Science as Liberal Guardianship”, Noam Chomsky ve Laura Nader (Ed.) <em>The Cold War and The University: Toward Intellectual History of Cold War Years</em> içinde (233-258), New York, The New Press, 1997, s. 247.</span></div>
			<div class="si-footnote" id="f160"><a class="si-backref" href="#backref_160">160</a><span>. Siyasi düzenleri, meşruiyet ve etkili olma gibi kriterlerle değerlendirerek istikrarlı, yarı istikrarlı ve istikrarsız olarak tasnif eden ABD’nin ünlü siyaset bilimcilerinden Seymour Martin Lipset, <em>Political Man: The Social Bases of Politics</em> başlıklı çalışmasında, değişim gereğini istikrarsızlıkla, ideali de var olanın istikrarıyla özdeşleştirerek bu yaklaşımın önemli örneklerinden birini vermiştir.</span></div>
			<div class="si-footnote" id="f161"><a class="si-backref" href="#backref_161">161</a><span>. Friedrich August Hayek, <em>The Road to Serfdom</em>, Chicago, Chicago University Press, 1994, s. 78.</span></div>
			<div class="si-footnote" id="f162"><a class="si-backref" href="#backref_162">162</a><span>. Bkz. Milton Friedman’ın, Hayek’in eserine yazdığı giriş, age, s. 17-20.</span></div>
			</div>
  </body>
</html>