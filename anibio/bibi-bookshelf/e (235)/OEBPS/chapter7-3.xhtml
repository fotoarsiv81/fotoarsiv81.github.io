<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter7-3">
<div>
			<h2>“İmanlı Batı” olarak ABD</h2>
			<p>İslamcı düşüncede Avrupa kurgusu Soğuk Savaş’la birlikte önemli bir değişim geçirse de Kıta Avrupa’sı hâlâ ABD karşısında düştüğü buhrandan maneviyata sarılarak çıkmaya çalışan bir düşkündü. ABD ise gerek komünizme karşı mücadelenin bayrağını taşıması gerekse manevi değerleri yok saymadan da gelişmiş bir ülke olunabileceğini göstermesi bakımından ideal Batı’ydı. Bilindiği gibi, bu ikinci nokta modernleşme sürecinde maddi manevi medeniyet ayrımı yapanlar tarafından uzun süre Japonya’ya duyulan hayranlığın <span id="page328" title="328"></span>da gerekçesi oldu. İslamcılar, ABD örneğiyle, Batılılaşma tartışmasının içinden çıkılamayan fen ile din ikiliğini kendi açılarından çözüme kavuşturduklarını düşünüyordu.<a class="si-noteref" href="#f518" id="backref_518">518</a></p>
			<p>Esasında, içeride Kemalizme ve laikliğe karşı mücadeleleriyle olabildiğine meşgul olan İslamcı dergilerin, ABD’yle gelişen çok yönlü ilişkilere ve Amerikan düşünce dünyasındaki tartışmalara geniş yer ayırdığı söylenemez. Dolayısıyla bu dönemde İslamcıların ABD hakkında ne düşündüğünü anlamak için bazen bazı başlıklarda büründükleri “sessiz” tavırdan yola çıkmak gerekmiştir. Bu yöntemle dönemin dergilerine dair genel bir değerlendirme yapılacaksa İslamcı düşün çevrelerinin ABD’yle yakınlaşma siyasetinin önemli sonuçlarından ve genel olarak hayatın her alanında hissedilen Amerikan etkisinden özel bir rahatsızlık duyduklarına ilişkin göstergeler yoktur. Örneğin İslamcı dergi ve düşünürlerin, ilişkilerin hızla ivme kazanmasına yol açan Truman Doktrini ile Marshall Yardımı,<a class="si-noteref" href="#f519" id="backref_519">519</a> ABD’li uzmanların Türkiye raporları ve ABD yardım örgütlerinin Türkiye’deki çalışmaları, vb. pek çok önemli başlıkta neredeyse tam bir sessizlik <span id="page329" title="329"></span>içinde olmaları dikkat çekicidir. Başka konularda gözünü budaktan sakınmayan bir tavır benimsendiğine göre bu durum sessiz bir onay olarak yorumlanabilir. Zaten bu konulara değinilen az sayıda yazıda gelişen ilişkilere ilişkin olumsuz bir yaklaşım sergilenmez.</p>
			<p>Böyle olmakla birlikte, farklı kesimlerden İslamcının ABD’yle yakınlaşma siyasetine her daim aynı pozitif bakışla yaklaştığını söylemek doğru olmaz. Özellikle Necip Fazıl tarafından çıkarılan <em>Büyük Doğu</em> dergisinin, doğrudan ABD’yi hedef almasa bile, Türkiye’nin ABD’yle yakınlaşmasını eleştirdiği dönemler olmuştu. Ancak bu noktada da eleştirinin esas hedefine ilişkin dikkatli bir okuma yapmak gerekir. Nitekim <em>Büyük Doğu</em>’ya bu gözle bakıldığında, ABD’yle yoğunlaşan münasebetlere ilişkin tavrın, Necip Fazıl’ın iç siyasette hangi tarafta durduğuyla bağlantılı olarak değiştiği anlaşılmaktadır. Özellikle CHP’nin iktidarda olduğu 1950’ye kadar ABD’yle ilişkiler CHP’yi eleştirmek için eleştirilmekteydi.<a class="si-noteref" href="#f520" id="backref_520">520</a> Necip Fazıl, Millet Partisi’ne yakınlaştığı dönemde aynı şekilde DP hükümetini eleştirir olmuştu.</p>
			<p>Öte yandan Necip Fazıl mistisizmi, komünizme ve kapitalizme karşı alternatif olarak İslam’ı öne çıkarması<a class="si-noteref" href="#f521" id="backref_521">521</a> dolayı<span id="page330" title="330"></span>sıyla özgün bir yaklaşıma sahipti. Ancak Necip Fazıl’ın reel politikadan kopuk gibi görünen tavrına rağmen, onun yönetimindeki <em>Büyük Doğu</em>’nun “komünizme karşı” ABD’den yana durma eğiliminin dışında kaldığı söylenemez.</p>
			<p><em>Büyük Doğu</em>’da ABD’ye yönelik eleştirilerin bir diğer kaynağıysa bu dönemde diğer İslamcı dergilerde de filtresiz biçimde dışa vurulan Yahudi düşmanlığıydı. Ortadoğu’da İsrail-Filistin geriliminin başlaması, bu düşmanlığı körükleyen nedenlerden biri olarak görülebilir. Ancak dönemin İslamcıları, Filistin hareketinin sol seküler tandansı nedeniyle Filistin mücadelesine beklendiği kadar sıcak yaklaşmıyordu. Yahudi düşmanlığının sürekli olarak işlenmesi, daha ziyade Osmanlı modernleşmecilerine ve Cumhuriyetin kurucu kadrolarına yönelik gizli Yahudilik ya da masonluk yakıştırmaları nedeniyleydi. Özellikle masonluk, İslamcı dergilerin en popüler konularından biriydi. Bu aynı zamanda İslamcı düşüncenin Türkiye’nin yakın tarih okumasında içine düştüğü komploculuğun da bir dışavurumuydu. Özellikle Necip Fazıl gibi antisemitist isimler için Türkiye’nin yakalandığı Batılılaşma illetinin sorumluları bu gizli odaklardı. Yahudiliği ya da masonluğu koruyup kolladığı iddiası nedeniyle arada ABD de eleştirilerden payını alıyordu.<a class="si-noteref" href="#f522" id="backref_522">522</a> Ancak aynı yıllarda tüm hızıyla süren Amerikancılaşma süreci ya da “küçük Amerika” hayaliyle kodlanan çok yönlü dönüşüm neredeyse hiç eleştirilmiyordu.</p>
			<p><span id="page331" title="331"></span>Bu esnada Hıristiyanlarla Müslümanlar arasında dinsel rekabet duygularını alevleyen gelişmeler de oluyordu. Gürültü en çok, Protestanların Türkiye’deki misyonerlik faaliyetleri gündeme geldiğinde kopuyordu. Bu iddiayı işleyen yazılarda Türk halkının Hıristiyanlaştırılmasına dönük sistematik bir kampanya yürütüldüğü öne sürülmekte; Hıristiyan Batı’ya karşı bilinçaltında tutulan sabit nefret duyguları açığa çıkmakta ve Batılıların esasında Müslümanlığa düşman oldukları iddia edilmekteydi.<a class="si-noteref" href="#f523" id="backref_523">523</a> Dinlerarası rekabet, bu şekilde, Batı dünyasına karşı hissedilen olumsuzlukların su yüzüne çıkmasına vesile oluyordu. İslamcılar, bu yıllarda antikomünizm davasında ABD’yle birlikte çalışılmasını onaylarken, hatta dinlerarası bir maneviyat cephesinden söz ederken Türkiye’deki Hıristiyan unsurların bu mücadelede ABD’yle birlikte hareket etmelerini kesinlikle kabullenemiyorlardı. Örneğin ABD başkanı tarafından tahsis edilen bir uçakla İstanbul’a gelip taç giyen ve manevi sahada totaliterliğe karşı amansız bir savaş açacağı bildirilen Fener Patriği’ne ilişkin haberde yapılan bağışlardan da söz edilerek Patrikhane’nin Türkiye’de saltanat sürdüğü öne sürülüyordu.<a class="si-noteref" href="#f524" id="backref_524">524</a></p>
			<p>Aslında İslamcılar, gelişen ilişkileri nasıl karşıladıklarının ilk işaretlerini ABD savaş gemisi Missouri’nin ünlü İstanbul ziyaretine ilişkin yorumlarıyla vermişti. İslamcılar arasında bu ziyaret sessiz bir onayla karşılandı. Dönemin İslamcı dergilerinin ziyaret öncesi ve sonrasında yaşanan onca sansasyonel olaya gösterdiği ilgi sınırlıydı. Halbuki ziyaret bo<span id="page332" title="332"></span>yunca konuşulanlar, yazılanlar İslamcıların eleştirebileceği yüklüce bir malzeme oluşturmaktaydı. Örneğin Missouri’nin ziyareti öncesinde İstanbul’a ayak basacak Amerikan denizcileri için İstanbul genelevleri boyanmış ve temizlenmiş; limana ayak basan askerler kendilerini içkili ve danslı eğlencelere vermiş; yüzlerce insan kadınlı erkekli gezintilerini sandallara doluşarak ulaştıkları Missouri’nin güvertesinde devam ettirmişlerdi. Dönemin gazete ve dergileri bu detaylarla doluydu. Ancak İslamcılar bu yaşananlar karşısında büyük oranda sessizdi. Devletin genelev boyamaya kadar giden abartılı hazırlıklarıysa ancak satır aralarında ya da çok sınırlı bir şekilde eleştirildi. Sadece <em>Büyük Doğu</em> ve <em>Sebilürreşad</em> dergilerinde yaşananları ahlakçı bakış açısıyla yargılayan birkaç haber yayımlandı. <em>Büyük Doğu</em>’daki kısa değinide, Amerikan denizcileriyle gönül eğlendirmeye meraklı, ahlaki düşkünlük içindeki Türk kızları eleştirilmekteydi.<a class="si-noteref" href="#f525" id="backref_525">525</a> <em>Sebilürreşad</em> bu kızların YMCA isimli Amerikan örgütünün düzenlediği bir baloya katılarak ABD’li erkeklerle dans etmelerine ve içki içmelerine büyük tepki gösterdi.<a class="si-noteref" href="#f526" id="backref_526">526</a> Bu mesele basının el atması ve sonrasında konunun TBMM’ye taşınmasıyla büyük bir olaya dönüştü.<a class="si-noteref" href="#f527" id="backref_527">527</a> Ancak gerek Missouri denizcisiyle flört eden genç kız örneğinde, gerekse Amerikalılarla dans eden kızlar örneğinde hedef alınan ne hükümet veya İstan<span id="page333" title="333"></span>bul valiliği ne de ABD’li askerlerdi. Hedeftekiler iffetsizlikle suçlanan Türk kızlarıydı.<a class="si-noteref" href="#f528" id="backref_528">528</a> Kabak kadınların başına patlatılırken ne Mart 1946’da ne de daha sonra bu ziyaretin siyasi mesajına itiraz eden bir çıkış sergilendi.</p>
			<p>Batıcılığın Müslüman Türk halkının kültürünü dejenere ettiği serzenişi, İslamcılığın Batılılaşma eleştirisinin kadim bir öğesiydi. Ancak dejenerasyon eleştirisi, kültürel hayat üzerinde Amerikan etkisine topyekûn bir itiraz halini almadı. Sesler ancak anlık ahlakçı tepkiler verilirken yükseliyordu. Tanıl Bora, “Türk milliyetçi-muhafazakârlığının ortalaması da kültürel antiamerikanizm ile politik ABD-yanlılığının bireşimidir,”<a class="si-noteref" href="#f529" id="backref_529">529</a> derken haklıdır ancak Türkiye sağının “kültürel antiamerikanizm” olarak kodlanan niteliği de tartışmalıdır. Mesela bu dönemde ABD’yle girilen ittifakın kutsallığı İslamcı milliyetçi muhafazakârları kültürel eleştirelerinde bile temkinli olmaya itmişti. Nitekim kültür konusundaki hassasiyetleri reel politik duruşlarının gerisinde kalan bu kesim, “Küçük Amerika” olma söylemiyle somutlanan süreci, kimi sivri çıkışlar dışında, eleştirmekten bile geri durdu.</p>
			<p>Tersine, ABD filosunun daha sonra gerçekleşen bir başka ziyareti vesilesiyle İslamcı yayınlarda ABD’nin dine verdiği önem övüldü. Bu ziyaretler hakkındaki az sayıdaki yazıdan birinde gemi personelinin dinî ibadetlerini aksatmaması için düzenlenen dua odalarından hayranlıkla bahsetmekteydi.<a class="si-noteref" href="#f530" id="backref_530">530</a> Bu tür yazılar, açıktır ki, “dost” ABD’nin dine verdiği <span id="page334" title="334"></span>önemin Türkiye hükümetine örnek teşkil etmesi niyetiyle yazılmaktaydı.</p>
			<p>Soğuk Savaş’ın cepheleştirici ideolojisi, İslamcıları başta ABD olmak üzere “maneviyatçı Batı”ya yakınlaştıran temel etkendi. Dönemin güncel gelişmeleriyle zaman zaman araya soğukluk girse de bu cephe Soğuk Savaş’ın sonuna kadar varlığını sürdürdü. Bu işbirliğinin, Türkiye’deki bir başka unsuru, antikomünizm çatısı altında İslamcılıkla buluşan Türk milliyetçiliğiydi. Soğuk Savaş öncesi seküler karakteri baskın olan milliyetçilik, bu yıllarda İslamcı ideolojinin etkisi altına girmiş ve Türkiye sağının temel ideolojisi olan Türk-İslam sentezi bu süreçte oluşmuştu.<a class="si-noteref" href="#f531" id="backref_531">531</a> Bu sentezin ortaya çıkmasının Soğuk Savaş’la doğrudan bağlantılı nedenleri de vardı. Bunlardan biri, Osmanlı döneminden itibaren iki kesimin de projelerine konu olan Türkî-Müslüman toplulukların, “komünist mezalim” altında kalmasının yarattığı ortak gündem ve duygulardı. Bir diğer neden ise İslamcı ve milliyetçilerin birbirlerinin varlığını ve güçlenmesini komünizme karşı mukavemetin artması anlamında önemsemeleri ve bu konuda dayanışmalarıydı. Bu nedenle Türkiye’de solun güçlendiği yıllarda Anadolu’nun farklı yerlerinde hızla örgütlenen komünizmle mücadele derneklerinde birlikte örgütlendiler.</p>
			</div>
			<div class="si-footnotes">
			<div class="si-footnote" id="f518"><a class="si-backref" href="#backref_518">518</a><span>. “Bu mercilere müracaat edince hayrete layık bir nokta ile karşılaşacağız ki o da şudur. Bu husustaki umumi kanaate rağmen ilim adamları, hiç değilse Anglosakson ilim adamları maddi değildir.”, Lee Vrooman, “İlim Adamları Dindar Olabilir mi?”, <em>İslâm Dünyası</em> (Taceddin Öney), Cilt 1, Sayı 13, 27 Haziran 1947, s. 5.</span></div>
			<div class="si-footnote" id="f519"><a class="si-backref" href="#backref_519">519</a><span>. İslami eğilimli <em>Yeni Sabah</em> gazetesinde şöyle denmektedir: “Rusya ve peykleri Amerikan hükümetinin yardım ve irtikrazının Amerikan ticari emperyalizmini gizleyecek bir vasıta olduğuna inandıklarını itiraf ediyorlar. Bu korkularının asılsız bir hayalden ibaret olduğu aşikârdır.”, bkz. “Marshall Planı Etrafında”, <em>Yeni Sabah</em>, 9 Nisan 1948, s. 6.</span>
				<span>Marshall yardımları genel olarak olumlu karşılanmakla birlikte, Türkiye’ye verilecek payın düşünüldüğünden daha az olduğunun anlaşılması ya da yardımların azalması hayal kırıklığı yaratmıştır. Ancak bu durumda bile asıl eleştiri okları içeride hükümeti hedef almıştır: “Sonra?.. Evet, sonrası var… Sebep sadece Amerikalılar tarafından atlatılmış olmaktan ibaret değildir. Bizim de kendisiyle ülfet ve münasebetimizde, onu, böyle bir yardımdan vaz geçirtecek acaba ne gibi menfi tesirler olmuştur?”, “Sebep”, <em>Büyük Doğu</em>, Yıl 3, Cilt 4, Sayı 79, 6 Şubat 1948, s. 8.</span>
				<span>“Şimdi de Amerikan yardımı ve (Marşal) planının sağlıyacağı imkânlar vesilesiyle yeni kalkınma planlarından bahsediliyor. Şüphesiz ki, bu güzel bir fırsattır. Ancak kat’i bir ihtiyaç halini alan kalkınma hamlelerimizi kimler idare edecek?”, Cafer Seno, “Türk Millî Kalkınmasını Kimler İdare Edecek?”, <em>Büyük Doğu</em>, Yıl 3, Cilt 4, Sayı 82, 27 Şubat 1948, s. 9.</span></div>
			<div class="si-footnote" id="f520"><a class="si-backref" href="#backref_520">520</a><span>. “Halbuki bütün harimimiz onların eline geçmiş; ve hele son (Amerikanizm) gayretiyle kendimize ait hiçbir noktamız kalmamıştır. Bir milletin politikasını tutmak başka, şahisiyetini ona kurban etmek başkadır”, Mustafa Müftüoğlu, “Şahsiyetçilik Dâvamız: Ecnebî Mütehassıs”, <em>Büyük Doğu</em>, Sayı 9, 2 Aralık 1949, s. 11.</span>
				<span>Bu örnekte de hedefin NATO’dan çok CHP olduğu anlaşılmaktadır: “Atlantik Paktına alınmayışımızın mânası hazindir! Gerisi; ziyaretler, teminler, ittifaklar, medihler vesaire, yalnız teselli… Hazin mâna şudur: Eğer Atlantik Paktına alınacak olursak, bize bir tecavüz vukuunda, bu Pakta dâhil milletlerin, taahhütleri icabı derhal harekete geçmeleri, safımızda yer almaları ve bütün kuvvetleriyle bizi ve kendi dünyalarını kurtarmaya savaşmaları lâzımdır. (…) İşte, son 15 seneden beri dış politikamızda ihyakâr ve kurtarıcı roller oynamış olmakla iftihar edip iç cinayetlerini örtmek istiyen CHP’nin bize hediyesi, son vaziyet!.. Siyasetimizi bu çıkmaza kadar getirip sokmuşlar; ve yalnız şahsiyetsizlikleri ve Avrupaya kul köle olmaktan başka hiçbir hünere kıymet vermemeleri yüzünden bu vatanı, içtinapsız bir düşmanla, içtinabı pekâlâ kabil, dost çehreli dost olmıyanlar arasında sıkıştırıp bırakmışlardır.” Numan A. Binatlı, “Pakt”, <em>Büyük Doğu</em>, Yıl 6, Sayı 27, 22 Eylül 1950, s. 9.</span></div>
			<div class="si-footnote" id="f521"><a class="si-backref" href="#backref_521">521</a><span>. Burhanettin Duran, “Cumhuriyet Dönemi İslâmcılığı: İdeolojik Konumları, Dönüşümü ve Evreleri”, <em>Modern Türkiye’de Siyasi Düşünce Cilt 6: İslamcılık</em> içinde (129-156), s. 130-150.</span></div>
			<div class="si-footnote" id="f522"><a class="si-backref" href="#backref_522">522</a><span>. Bu tür örneklerden bazıları şunlardır: “İşte bu Hayim Naum, (Hahambaşı Hayim Naum, Türkiye’yi anlatmak üzere Amerika’ya gidiyor-benim notum) Yahudilik genelkurmayınca idare edilen kapitalizma ve emperyalizma dünyasında Türkler lehinde vaazlar (!) vermeğe koyularak, işe, Türkiyeyi müstakil hale getirdikten sonra içinden yıktırmak maksadiyle ilk defa Amerikada başlamıştır.” Dedektif X Bir, “İşte!”, <em>Büyük Doğu</em>, Yıl 5, Sayı 2, 21 Ekim 1949, s. 16.</span>
				<span>Ahmet Emin Yalman’a yönelik şu çarpıcı ifadeleri kullanılmıştır: “Ona sormak isterdik: Milleti parçalıyarak peşkeş çekmek istediğimizden bahsettiği düşman kimdir; bunun hayalen, yalan olarak bile ismini verebilir mi? Halbuki biz onun, bu milleti parçalıyarak peşkeş çekmek istediği iki düşmanın ismini hakikî olarak verebiliriz. Birbirine bütün zıddiyetleri içinde Amerika ve Sovyet Rusya. Hazin ve muztarip Mütareke yıllarında resmen ve alenen Amerikan (manda)sını isteyen bu, (Sabatay Sevi)nin son veledi, bugün (manda)yı mânevî sahada tahakkuk etmiş görüp saadet duyanlardan (…).” “Tahrik”, <em>Büyük Doğu</em>, Sayı 27, 5 Ocak 1951, s. 8.</span></div>
			<div class="si-footnote" id="f523"><a class="si-backref" href="#backref_523">523</a><span>. Bkz. “Türkleri Hıristiyanlaştırma Hareketleri”, <em>Sebilürreşad</em>, Cilt 1, Sayı 16, Ekim 1948, s. 247.</span>
				<span>Aynı yazıda Amerikan Bord Neşriyat dairesi tarafından basılan “Rahmet Damlaları” isimli kitabın misyonerlik faaliyeti kapsamındaki kitaplardan biri olduğu anlatılıyor. Bir başka yazıysa Ahmet Emin Yalman’ın bahsettiği, Rockefeller adına İslam âlemindeki dinî cereyanları tetkik eden, bu vesileyle Türkiye’ye de gelen ve adının Mr. Smith olduğu söylenen bir kişiden misyoner olarak bahsediliyor. Bkz. Ömer Rıza Doğrul, “Misyonerliğin Yeni Şekli: Ahmet Emin Yalmanı Aldatan Maskeli Bir Misyoner”, <em>Sebilürreşad</em>, Cilt1, Sayı 18, Ekim 1948, s. 277-278.</span></div>
			<div class="si-footnote" id="f524"><a class="si-backref" href="#backref_524">524</a><span>. “Türkiye’de Patrikhane Saltanatı”, <em>Sebilürreşad</em>, Cilt 3, Sayı 29, Ocak 1949, s. 62-63.</span></div>
			<div class="si-footnote" id="f525"><a class="si-backref" href="#backref_525">525</a><span>. Bkz. Numan A. Binatlı, “Atom”, <em>Büyük Doğu</em>, Sayı 1, 14 Ekim 1949, s. 9.</span></div>
			<div class="si-footnote" id="f526"><a class="si-backref" href="#backref_526">526</a><span>. “Amerikan Bahriye neferlerile Türk kızlarını kucaklaştıran Genç Hıristiyan Cemiyetinin münasebetsizlikleri“, için bkz. “Talebe Yurdu mu? Yoksa Bar mı?”, <em>Sebilürreşad</em>, Cilt 2, Sayı 41, Nisan 1949, s. 255-256.</span></div>
			<div class="si-footnote" id="f527"><a class="si-backref" href="#backref_527">527</a><span>. “1949 yılında İstanbul’a gelen Altıncı Filo’nun erleri için kız öğrencilerin devam ettiği bir lisan ve sanat dershanesinde özel bir çay düzenlenmiştir. ‘Amerikan denizcilerine verilen çay meselesi’ olarak basına da yansıyan bu olay için TBMM’de Afyon Milletvekili Hasan Dinçer, sözlü soru önergesi vermiştir. Dinçer, Amerikan gemisinin er ve erbaşlarını eğlendirmek üzere çay düzenlenmesine ilişkin bazı öğrencilerin ilgili makamlara şikâyet ettiklerini belirterek, ‘En temiz hava içinde cereyan etse bile an’anelerimiz de milli eğitim sistemimiz de buna müsaade ve müsamaha edemez’ demektedir. Milli Eğitim Bakanı Banguoğlu ise bu toplantının Türk kızlarına hazırlanmış bir tuzak gibi gösterilmek istendiğini, oysa gündüz düzenlenen toplantıda içki içilmediğini, dans edildiğini söyleyerek savunma yapmaktadır.” “Soğuk Savaş Yıllarında Amerikan Kültürünün Türkiye’ye Girişinde Basın (1945-1960)”, s. 42.</span></div>
			<div class="si-footnote" id="f528"><a class="si-backref" href="#backref_528">528</a><span>. “Taşıdığı siyah gözlüklerin arkasında fıldır fıldır yırtık gözleriyle genç Amerikalının karşısında kırıtan, kırılıp dökülen, gayet bayağı ve sulu tavırlarla İngilizcesine göstermek istiyen, üzerinde hiçbir kadınlık vakar ve iffeti taşımıyan bu kıza karşı Amerikalının bakışlarında sadece hayret, nefret ve dehşet vardı.” “Amerikalılar”, <em>Büyük Doğu</em>, Yıl 2, Cilt 3, Sayı 62, 9 Mayıs 1947, s. 8.</span></div>
			<div class="si-footnote" id="f529"><a class="si-backref" href="#backref_529">529</a><span>. Bora şöyle devam eder: “‘Amerika’ kısmici-seçmeli Batılılaşma tasavvurlarına bilhassa uygun bir Batı’dır.” Tanıl Bora, “Türkiye’de Siyasal İdeolojilerde ABD/Amerika İmgesi: Amerika: ‘En’ Batı ve ‘Başka’ Batı”, Uğur Kocabaşoğlu (Ed.) <em>Modern Türkiye’de Siyasi Düşünce Cilt 3:  Modernleşme ve Batıcılık</em> içinde (147-169), İstanbul, İletişim Yayınları, 2004, s.159.  Böyle bir kısmici-seçmeci tavır bütünsel bir eleştiri üretilememesini açıklamaktadır.</span></div>
			<div class="si-footnote" id="f530"><a class="si-backref" href="#backref_530">530</a><span>. İzmir’e gelen Amerikan donanması gemilerinde de en itinalı yerlerin ibadet için ayrıldığı söylenmektedir. Bkz. “Türkleri Hıristiyanlaştırma Hareketleri”, <em>Sebilürreşad</em>, Cilt 1, Ekim 1948, Sayı 16, s. 250.</span></div>
			<div class="si-footnote" id="f531"><a class="si-backref" href="#backref_531">531</a><span>. Etienne Copeaux, Türk Tarih tezi konusundaki tartışmalardan yola çıkarak yaptığı değerlendirmede bu sentezin oluşmasını hümanist-Batıcı teze bir tepki olarak ele almıştır. Bkz. Etienne Copeaux, <em>Tarih Ders Kitaplarında (1931-1993) Türk Tarih Tezinden Türk-İslam Sentezine</em>, İstanbul, Tarih Vakfı Yurt Yayınları 59, Mart 2000, s. 55-57.</span></div>
			</div>
  </body>
</html>