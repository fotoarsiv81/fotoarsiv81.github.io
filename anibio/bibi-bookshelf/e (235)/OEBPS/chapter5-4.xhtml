<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter5-4">
<div>
			<h2>Siyaset bilimi disiplininin kuruluşuna doğru</h2>
			<p>Bir disiplin olarak siyaset biliminin doğuşu, ABD’de 20. yüzyılın başına kadar geriye gitse de olgunlaşması savaş sonrası yıllara tekabül eder. Zaten siyasetin bir bilim dalı olabileceği kanısı da ABD menşeiliydi ve sosyal bilimlerin, fen bilimleri metodolojisiyle ele alınabileceği iddiasından kaynaklanmaktaydı. Ancak ABD’de sosyal bilimler alanındaki “bilimsellik” iddiasının, “bilim”in dar anlamda nesnel sosyal gerçekliği ampirik yöntemle açıklama, sosyal gerçeklik hakkında pratik bilgi edinme yolu olarak algılanmasına dayandı<span id="page229" title="229"></span>ğı hatırlatılmalıdır. Siyasi olanın bilimin konusu olabileceği anlayışı; siyasetin onu şekillendiren toplumsal yapı ve ilişkilerden özerk olarak incelenebilecek, kendi kitlesi ve örgütlenmesi olan özerk bir alan olarak görülmesiyle gelişti. Bu dönemde disiplin, Avrupa’da da sosyal bilimler arasında kendisine yer bulmaya başladı. Siyaset incelemeleri savaş öncesi yıllarda hukuk ve felsefeden bağımsız ele alınmadığından ayrı bir disiplin olarak örgütlenmedi. Bu görüşün uzun süre hâkimiyetini koruduğu Avrupa’daki mukavemet, sosyal bilimlerin büyük ölçüde Amerikan tesiri altına girdiği Soğuk Savaş’ta yıkıldı.</p>
			<p>Yukarıda Amerikan ekolü olarak bahsedilen kamu yönetimi-hukuk ayrımı, siyaset bilimi disiplinini de doğrudan ilgilendirmekteydi. İdare aygıtının siyaset dışına taşınarak incelenmesi, siyasetin de kamu hukukundan ve bir bütün olarak devlet mekanizmasından arındırılarak daha çok bir örgütlenmiş çıkarlar alanı olarak incelenmesine kapı araladı. Devlet bu alan içerisinde kendi özerkliği ve işleyişi olan bir hakem olarak kurgulandı. Üstelik bu gidişat gerek Avrupa’da gerekse Türkiye gibi ülkelerde etkili olmaktaydı. Amerikan siyaset bilimi yaklaşımının Türkiye’ye taşıyanlardan biri olan Şerif Mardin konuyla ilgili olarak şöyle bir itirafta bulunmaktadır:</p>
			
			<blockquote>
			<p>Örneğin Siyasal Bilgiler Fakültesi’nde asistanlığımda siyaset biliminin hukukla ilgisinden yola çıkan Fransız kaynaklı bir siyaset bilimi yöntemi üzerinde durulurdu. Bizim kuşağımız bu öğretiyi yerinden oynattı. “Amerikan” siyaset bilimini getirdi. Hukuk-siyaset geleneğinin gelişmesine engel olduk denebilir. Halbuki hukuk-siyaset ilişkisi kendi başına Türkiye için önemli bir konudur, zamanla derinleştirilebilirdi.<a class="si-noteref" href="#f347" id="backref_347">347</a></p>
			</blockquote>
			
			<p>Amerikan siyaset bilimine 19. yüzyılın son çeyreğinden itibaren pragmatizmin hâkim oluşuyla birlikte, disiplinin er<span id="page230" title="230"></span>ken dönem öncüleri siyasi kurumları “birer birer laboratuvarlara çağırıp onları ilmî testlere tabi tuttular.”<a class="si-noteref" href="#f348" id="backref_348">348</a> Sokağa çıkarak veri toplamak ve sosyal görüngüleri ölçmek iddiasındaki Amerikan siyaset biliminin en önemli sorunlarından biri tarihsel ve teorik yaklaşımın zayıflığıydı. Davranışçı okulun hâkimiyetiyle birlikte disiplin, halkoyu yoklamaları ve oy verme davranışlarını ölçen tekniklere yöneldi. Bu alanlardaki araştırmalar, disiplinin mantığını tüketim araştırmaları yapan araştırma şirketleri mantığına yakınlaştırıyordu.</p>
			<p>Amerikan siyaset biliminin 1950’lerde Türkiye’de ne derece etkili olduğu sorgulandığında, ne yazık ki ayrıntılı bir değerlendirme yapmaya olanak verecek bir birikimden söz edilemez. Ancak sonraki yıllara yön verecek bazı eğilimlerin temellerinin bu dönemde atıldığı söylenebilir. Genel bir değerlendirme yapılacak olursa kamu yönetimi, siyaset bilimiyle milletlerarası münasebetler gibi alanların ayrışmasında, bu alanları birbirinden ayırarak ele alan Amerikan yaklaşımının etkili olduğu belirtilmelidir. Nitekim özellikle, bu alanların Amerikan üniversitelerindeki gibi ayrı bölümler olarak örgütlenmeleri ayrışmayı hızlandıran bir faktördü.</p>
			<p>Nermin Abadan’ın bu çerçevede yazdığı makaleler; ABD ve Avrupa’da siyaset biliminin gelişimini anlatan bir makalesi dışında halkoyu, çıkar grupları, siyasi partiler gibi konulardaki literatürü ve tartışmaları aktaran çalışmalardı.<a class="si-noteref" href="#f349" id="backref_349">349</a> Bu makalelerde, ABD’deki çıkar kavramı üzerine inşa edilen siyasi davranış anlayışının çok fazla eleştirilmeden açıklandığı görülmektedir. Ancak bu yıllarda Abadan’ın çalışması gibi literatürü genel olarak özetleyen bu tür makaleler dışında, <span id="page231" title="231"></span>Amerikan siyaset bilimi anlayışını benimseyen araştırmaların sayısı son derece sınırlıydı.</p>

			<p class="margin">Bu dönemde kamuoyu araştırmalarının başka isimlerin de ilgisini çektiği görülmekteydi. Bunlardan biri devletler hukuku doçenti olan Seha Meray’dı. Meray, 1951-1952 ders yılında üstlendiği sosyoloji dersinin içeriğini şu şekilde değiştirdiğini anlatmaktadır:</p>
			
			<blockquote>
			<p>Bu müddet zarfında, bilhassa büyük anglo-sakson üniversitelerinin programlarını da gözönünde tutarak daha ziyade Sosyal Araştırma Metodları ve bazı sosyal müesseseler ve meseleler üzerinde durdum; böylece Fakültemizin mahiyetine uygun bir disiplinin ilk mütevazı taşlarını koymağa çalıştım. Derslerimde, bizzat memleketimiz bakımından yeni ve demokratik gelişmemiz bakımından çok önemli saydığım “Halk Efkârı” ve “Halk Efkârının Yoklanması” konuları üzerinde ısrarla durmayı yerinde gördüm.<a class="si-noteref" href="#f350" id="backref_350">350</a></p>
			</blockquote>
			
			<p>Meray’ın bu açıklaması halkoyu araştırmalarına gösterilmeye başlanan ilgiye işaret ettiği gibi, bu ilginin kaynağının “Anglosakson üniversitelerinin programları” olduğunu da ortaya koyar. Bireylerin siyasi olguları ya da olayları nasıl algıladığını ya da bunlara nasıl yanıt verdiğini ölçmeyi hedefleyen bu tür araştırmalar, özellikle 1960’lardan itibaren Türkiye’de siyaset bilimi alanındaki akademik üretimin ana kollarından birini oluşturacaktır. Bu yıllarda siyaset bilimine bağlı olarak siyasal davranış kürsüleri de kurulmaya başlandı.</p>
			<p>Siyaset biliminin bir uzmanlaşma alanı olma süreci diğer disiplinlere kıyasla biraz daha uzun sürdü. Bunun nedenlerinden biri, siyasal bilgiler fakülteleri altındaki tüm bölümlerin siyasi ilimler alanının bir alt dalı olarak görülmesi ve bu nedenle alanın uzun bir süre ayrı bir disiplin olarak düşünülme<span id="page232" title="232"></span>mesiydi. İstanbul Üniversitesi gibi siyasal bilgiler fakültesinin geç kurulduğu üniversitelerdeyse kuruluş süreci 1970’lere kadar sarktı. Bu üniversitede siyaset biliminin ilk tohumları Hukuk Fakültesi’nde atıldı. Çalışmalarıyla disiplinin kuruluşuna öncülük eden isim Tarık Zafer Tunaya’ydı. Tunaya, siyaset biliminin gelişimine katkısını Rockefeller Vakfı’na yazdığı ve siyaset bilimi incelemelerini Avrupa’da bazı enstitü ve üniversiteleri ziyaret ederek yürütmek için destek talep ettiği mektubunda Kenneth W. Thomson’a anlatmıştır. Tunaya’nın açıklamaları Amerikan siyaset biliminin, Türkiye’de disiplinin gelişimine nasıl itki verdiğini örneklemektedir:</p>
			
			<blockquote>
			<p>İkimizin de üzerinde hemfikir olduğu değerlendirmeler Siyaset Bilimi alanında yapılacak çok iş olduğunu gösteriyor. Kişisel olarak kendimi bu alanda öncü isimlerden biri olarak görüyorum. Ülkemde Siyaset Bilimi’ni İstanbul Üniversitesi Gazetecilik Enstitüsü’nde üç yıldır öğretiyorum ve mensubu olduğum Hukuk Fakültesi’ndeki Anayasa Hukuku derslerimde de bu konuya yer veriyorum. Şu anda elyazmaları üzerinde çalıştığım “Siyaset Bilimi’nin Unsurları ve Anayasa Hukuku”<a class="si-noteref" href="#f351" id="backref_351">351</a> Türkiye’de bu alanda belki de, ilk ya da ilklerden biri olacak. Bu ülkede, Ortadoğu Bölümleri aracılığıyla ya da doğrudan ABD’li bazı meslektaşlarla ve onların çalışmalarıyla haşır neşirim. Davranışçı bilimlerde ne kadar geliştiklerini görüyorum. Bu ilişkiler benim için oldukça ilginç ve yararlı; Harvard, Princeton, Columbia ve Doğu’nun diğer üniversitelerindeki bu bağlantılarımı olabildiğince sürdürmek istiyorum.<a class="si-noteref" href="#f352" id="backref_352">352</a></p>
			</blockquote>
			
			<p>Tunaya, mektubunda siyaset bilimi alanıyla alakalı –biri “ABD’de ve Avrupa’da siyaset bilimi ve anayasa hukuku eği<span id="page233" title="233"></span>timi konusunda”, diğeriyse “siyaset bilimi nedir” sorusunu ele alan– iki makale hazırlığından da bahsetmiş ve bunların ABD’de ve ziyaret etmek istediği Avrupa’da yapacağı gözlemlere dayanacağını belirtmiştir. Avrupa’daki ziyaret programına siyaset bilimi ve anayasa hukuku eğitimi veren yerleri dahil eden Tunaya, özellikle anayasa hukuku eğitiminin savaş sonrasında nasıl değiştiğini ve değişikliklerin siyaset bilimiyle ilişkisini incelemek niyetinde olduğunu da kaydetmiştir.<a class="si-noteref" href="#f353" id="backref_353">353</a></p>
			<p>Ankara’ya taşındığında Siyasal Bilgiler Okulu ismini alan Mülkiye ise 1955’te Siyasal Bilgiler Fakültesi’ne dönüştürüldü. Bu dönüşümle birlikte fakültedeki şubeleşme şu şekilde düzenlendi: diplomasi ve dış münasebetler şubesi, maliye ve iktisat şubesi ile idari şube.<a class="si-noteref" href="#f354" id="backref_354">354</a> Görüldüğü gibi, şu anda her biri ayrı bir disiplin olarak kabul edilen alanlar o yıllarda siyasal bilgilerin alt şubeleri olarak görülmekteydi. Aslında bu şubeleşme de ileride disiplinlerin nasıl uzmanlaşacağının ipuçlarını veriyordu. Örneğin diplomasi ve dış münasebetler şubesinde verilen eğitim, önceleri siyasi şubedeki bazı derslerle karşılanmaktayken bu yıllarda uzmanlaşma yoluna girmiş görünmektedir. Bu bağlamda kurulan şube, uluslararası ilişkiler disiplininin gelişiminde bir aşamayı temsil etmekteydi. Tabii, bu gelişim durup dururken olmadı. Daha önce açıklandığı gibi, bu yeni disiplinlerin gelişimi ile ABD’nin Soğuk Savaş yıllarında dünya çapında hegemonya kurma arayışı arasında koşutluk vardır. Türkiye’de uluslararası ilişkiler, bu disiplinin Amerikan akademisinde kurumsallaşmasıyla hemen hemen paralel bir uzmanlaşma sürecine girdi. Disiplinin gelişim öyküsü kendi içinde önemli olmakla birlikte, bu çalışmanın odaklandığı 1950’lerde henüz başlangıç aşamasındaydı ve düşünce dünyası üzerindeki etkisi ihmal edilebilir düzeydeydi.</p>
			</div>
			<div class="si-footnotes">
			<div class="si-footnote" id="f347"><a class="si-backref" href="#backref_347">347</a><span>. Ahmet Çiğdem, Fethi Açıkel, Necmi Erdoğan ve Tanıl Bora. “Şerif Mardin’le Merkez-Çevre Analizi Üzerine”, <em>Toplum ve Bilim</em>, Sayı 105, 2006, s. 10.</span></div>
			<div class="si-footnote" id="f348"><a class="si-backref" href="#backref_348">348</a><span>. Nermin Abadan, “Siyasi İlimlerde Gelişim Eğilimleri”, <em>AÜ Siyasal Bilgiler Fakültesi Dergisi</em>, Cilt 17, Sayı 3, 1962, s. 179.</span></div>
			<div class="si-footnote" id="f349"><a class="si-backref" href="#backref_349">349</a><span>. Bu makaleler şunlardır: Nermin Abadan, “Siyasi İlimlerde Gelişim Eğilimleri”, <em>AÜ Siyasal Bilgiler Fakültesi Dergisi</em>, Cilt 17, Sayı 3, 1962, s. 175-220; Nermin Abadan, “Devlet İdaresinde Menfaat Gruplarının Rolü”, <em>AÜ Siyasal Bilgiler Fakültesi Dergisi</em>, Cilt 14, Sayı 1, Mart 1959, s. 232-248; Nermin Abadan, “Siyasi Partilerde Oligarşik Temayüller,” <em>AÜ Siyasal Bilgiler Fakültesi Dergisi</em>, Cilt 14, Sayı 2-3, Temmuz 1959, s. 110-117.</span></div>
			<div class="si-footnote" id="f350"><a class="si-backref" href="#backref_350">350</a><span>. Seha L. Meray, “Halk Efkârı ve Yoklanması”, <em>AÜ Siyasal Bilgiler Fakültesi Dergisi</em>, Cilt 9, Sayı 3, Eylül 1954, s. 256.</span></div>
			<div class="si-footnote" id="f351"><a class="si-backref" href="#backref_351">351</a><span>. Mektubunda İngilizce başlığını <em>Elements of Political Science and Constitutional Law</em> olarak verdiği çalışması, <em>Siyasî Müesseseler ve Anayasa Hukuku</em> ismiyle basılan kitabı olabilir.</span></div>
			<div class="si-footnote" id="f352"><a class="si-backref" href="#backref_352">352</a><span>. Bkz. The Rockefeller Foundation Archives, RG 1.2, 805R series, File 84, Box 8, Turkey İstanbul University, Tarik Tunaya.</span></div>
			<div class="si-footnote" id="f353"><a class="si-backref" href="#backref_353">353</a><span>. Bkz. The Rockefeller Foundation Archives, RG 1.2, 805R series, File 84, Box 8, Turkey İstanbul University, Tarik Tunaya.</span></div>
			<div class="si-footnote" id="f354"><a class="si-backref" href="#backref_354">354</a><span>. “Ankara Üniversitesi Siyasal Bilgiler Fakültesi”, <em>AÜ Siyasal Bilgiler Fakültesi Dergisi</em>, Ankara, Ankara Üniversitesi Basımevi, 1968, s. 11.</span></div>
			</div>
  </body>
</html>