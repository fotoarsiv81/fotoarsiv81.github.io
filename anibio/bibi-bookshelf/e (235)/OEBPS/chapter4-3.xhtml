<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter4-3">
<div>
			<h2>“Dostluğun” yeni eşiği olarak Kore Savaşı</h2>
			<p>1950’de başlayan Kore Savaşı, ABD’nin kamu diplomasisi anlayışında önemli yeniliklere yol açtı. Savaşın elinin kulağında olduğu günlerde ABD yönetimi antikomünist propagandanın genişletilmesine çalışmaktaydı. Kapsamı ve önemine binaen “fikir savaşının Marshall Planı” olarak nitelenen yeni dönem kamu diplomasisine büyük kaynaklar aktarıldı. Bu kez siyasi açıdan kırılgan olduğu düşünülen coğrafyalarda ideolojik mücadelenin yoğunlaştırılması öngörülmekteydi.<a class="si-noteref" href="#f251" id="backref_251">251</a> Bu yeni perspektifin Türkiye’ye yansıması gecikmedi. Eylül 1950’de gelen yeni direktiflerle birlikte Türkiye’deki program kaynak, personel ve faaliyet sayısı açısından genişletildi.<a class="si-noteref" href="#f252" id="backref_252">252</a> Programın genişletilmesi yönünde yeni düzenleme<span id="page187" title="187"></span>ler yapıldığı sırada Türkiye, Kore’ye ABD’yle aynı saflarda savaşmak üzere asker göndermekteydi. USIE gelişen altyapısı sayesinde Kore Savaşı’nı bir olanağa dönüştürdü, enformasyon mekanizmasıyla savaşa dair bilgi alınabilecek başlıca kaynak haline gelirken Kore’de aynı cephede savaşmanın yarattığı “dostluk” havasını çeşitli kültürel etkinlikler düzenleyerek sürekli canlı tuttu.</p>
			<p>Kore’de “kızıl komünizme karşı savaşan” Türk askerlerinin kahramanlıklarını<a class="si-noteref" href="#f253" id="backref_253">253</a> Amerika’nın Sesi Radyosu’ndan dinleyen, Kore filmlerini büyük bir ilgiyle izleyen halk, ABD’nin Türkiye’nin en büyük dostu olduğuna daha fazla ikna oldu.<a class="si-noteref" href="#f254" id="backref_254">254</a></p>
			<p>Savaş, Amerika’nın Sesi Radyosu’nun Türkiye’de yaygın bir dinleyici kitlesine ulaşmasını sağladı. Yayınlarda sürekli olarak “Türk askerinin üstün kahramanlıkları” övülmekte, ABD askeriyle Türk askerinin aynı cephede savaştığı vurgulanmakta ve iki ülkenin ortak “Allahsız” düşmana karşı kader ortakları olduğu propaganda edilmekteydi. Türkiye’deki yayın organlarının Kore’den haber almalarının oldukça zor olduğu <span id="page188" title="188"></span>koşullarda Amerika’nın Sesi Radyosu habercilik alanındaki avantajlarını kullanarak özellikle Kore’de oğulları savaşan aileler için başlıca haber kaynağı haline geldi.<a class="si-noteref" href="#f255" id="backref_255">255</a> Kore’den gelen haber ve fotoğrafları servis eden USIE haber servisiyle Türkiye basını arasındaki ilişkiler de bu süreçte gelişti.</p>
			<p>Kore’den yaralı ve ölü askerlere ilişkin haberlerin gelmesiyle birlikte “dostluk” ortamı gölgelenince, ABD yeni bir girişimle asker ailelerine madalya vereceğini açıkladı. Kısa süre sonra dönemin gazeteleri açık havada yapılan madalya törenlerine ilişkin haber ve fotoğraflarla dolmaya başladı.<a class="si-noteref" href="#f256" id="backref_256">256</a> Türkiye hükümetinin bu tür jestlerde bulunmadığı bir dönemde ABD’den gelen bu girişim halkın bu ülkeye sempati duyması yönünde atılan önemli bir adımdı.</p>
			<p>Kore Savaşı’nın Türkiye’deki program üzerindeki en kayda değer etkisi askerî işbirliğinin daha fazla vurgulanması, ABD’nin Türk ordusunu güçlendirdiği mesajının verilmesiydi. ABD’nin ordunun modernizasyonununa katkı yaptığı söylemi, esas itkisini Türkiye’nin NATO’ya kabul edilmesiyle buldu.<a class="si-noteref" href="#f257" id="backref_257">257</a> Türkiye’nin Kore’ye asker göndermesinden kısa süre sonra onaylanan NATO üyeliği, ABD’li diplomatların Türkiyeli muhataplarını Türkiye’nin komünizme karşı korunacağına inandırma yükünden büyük oranda kurtardı ve ilişkilerde bahar havası esmeye başladı. Öyle görünüyor ki yönetici sınıflar, sürekli olarak ABD’nin antikomünist kararlılığından şaşabileceği ve Türkiye’ye eskisi gibi ihtiyaç duymayacağı endişesi taşımaktaydı.<a class="si-noteref" href="#f258" id="backref_258">258</a> Bu endişenin farkında olan ABD kültürel çalış<span id="page189" title="189"></span>malarında ABD ve Türkiye’nin aynı değerler için mücadele ettiğini ve bunun kalıcı bir dostluğun temeli olduğunu vurgulama ihtiyacı duymaktaydı. NATO üyeliğiyle birlikte Türkiye’nin Batı ittifakındaki yeri kurumsal bir zemine oturdu ve askerî modernizasyon gibi kritik bir konu, işbirliğinin somutlandığı başlıca alan oldu. Truman Doktrini’nden başlamak üzere askerî yardımlar ABD yardım programlarının en önemli ayaklarından biri olageldi. Ancak sistematik ve yoğun bir şekilde tüm yardım faaliyetlerinin, orduların ve ulusal savunmaların güçlendirilmesine katkıları ekseninde ele alınması esas olarak Kore Savaşı’ndan sonra gündeme geldi. İlerleyen yıllarda askerî modernizasyon temasının ağırlığı arttı. Böylece ulusal ordular, Amerikan silahlarının alıcıları haline gelirken NATO eğitimlerinden geçen subaylar, istikrarsızlık kaynağı kitlelerin aksine modernleşmenin önemi ve gereklerinin farkında zihinler olarak güven kazandı. Modernleşme kuramcılarının analizlerinde ordunun modernleştirici rolüne daha geniş yer vermelerinin nedenleri arasında, Türkiye gibi ülkelerde orduların bu şekilde Batılı merkezlere doğrudan bağlanmaları da gelir.</p>
			<p>Kore Savaşı’nın başlamasıyla birlikte programın vurguları değiştiği gibi hedef gruplar da yeniden belirlendi. Bu kez sınıflandırma birincil ve ikincil gruplar şeklinde değil, “karar vericiler ve kanaat önderleri” ile “kitle iletişim grupları” şeklinde yapıldı. Siyasi liderler ve hükümet mensupları; editörler ve muhabirler, eğitimciler, üniversite ve lise öğrencileriyle gençlik örgütleri; avukatlar, doktorlar, işadamları, işçi liderleri, subaylar ve köy ileri gelenleri birinci grup içerisinde kabul edildi. İkinci grupta yer alanlarsa memurlar, işçiler, askerler, kent ve kır kökenli yetişkinlerle ilköğretim öğrencileri şeklinde sıralandı. Programın yüzü genel olarak kentli, okumuş kesimlere daha fazla döndü. Örneğin daha önce kırsal bölgelerde yaşayanlara ulaşmayı sağlayan film gösterimlerinin hedef kitlesi <span id="page190" title="190"></span>olarak bu kez kentli nüfus belirlendi.<a class="si-noteref" href="#f259" id="backref_259">259</a> Yapılan yeni gruplandırma iki grup arasında bir hiyerarşi kurmakla birlikte sınıflandırmanının esas kıstası bu gruplara ulaşmayı sağlayan araçların niteliğiydi. 1950’lerin başından itibaren radyo yayınları örneğinde olduğu gibi yaygın seslenme kanalları genişlemişti. Türkiye’nin NATO üyeliğinin verdiği güven de ABD’lileri daha cesur planlamalar yapmaya sevk etmekteydi. Bu nedenle daha önce hedef gruplar arasında sayılmayan ya da ikinci sırada sayılan gruplar, hedef kitle içerisine dahil edildi. Toplumun farklı kesimlerinin listede yer alması askeri, ekonomik ve kültürel alandaki faaliyetlerin iç içe geçmesiyle de ilgiliydi. Zaten hedef grupların değiştirilmesine gerekçe olarak MSA ile USIS arasındaki entegrasyon gösterilmekteydi. MSA her türlü yardım programını “güvenlik” şemsiyesi altında koordine eden bir teşkilat olarak ECA’dan farkılaşmaktaydı. MSA ile USIS koordinasyonu güvenlikle iletişim ya da kültür arasında doğrudan bir ilişki olduğunu varsayan yeni dönem yaklaşımının bir dışavurumuydu. Güvenlik ve iletişimin birlikte ele alınması iletişimin propaganda ve bilgi edinme fonksiyonlarını da içeren bir “enformasyon” faaliyeti olarak görüldüğünü göstermekteydi. Nitekim bu dönemde MSA-USIS’nin ortak bir “enformasyon ülke planı” hazırlamış olmaları da bu düşünceyi desteklemektedir.<a class="si-noteref" href="#f260" id="backref_260">260</a></p>
			<p>Bu bağlamda hazırlanan kültürel program “gazeteciler”le ilişkilerin geliştirilmesine özel önem vermekteydi. Kurulan kişisel ilişkilerin yanı sıra, gazetecilere ABD’yi ziyaret edebilmeleri için çeşitli destek programları –ki NATO da bir gazeteciler projesi yürütmektedir– sunuldu. Gazetecilerin USIS’le daha yakın çalışmalarının bir diğer nedeni, yayıncılıkla ilgili <span id="page191" title="191"></span>konularda USIS’in bilinirliğinin artması ve yukarıda da bahsedildiği gibi haber servisinin sıklıkla kullanılmasıydı.<a class="si-noteref" href="#f261" id="backref_261">261</a></p>
			<p>MSA-USIS planının dikkat çekici bir diğer yönü, bu dönemde Türkiye’nin Ortadoğulu kimliğine yapılan vurguydu. Bu konuya verilen ehemmiyet nedeniyle hedef gruplara seslenirken yapılmaması gerekenler konusunda listeler hazırlandı. Hazırlanan bir listede şunlar yer alıyordu: Türkiye’nin bir Avrupa ülkesi rolünün, Ortadoğu gücü olması karşısında aşırı vurgulanmaması, Türkiye’nin NATO üyesi olmasının ya da MSA yardımlarından yararlanmasının onu Doğulu komşularından ayrı kılmadığı, Türkiye’nin istikrarıyla Yakındoğu bölgesindeki genel istikrarı karşı karşıya konulmaması.<a class="si-noteref" href="#f262" id="backref_262">262</a> Diğer bir deyişle Türkiye’nin Ortadoğulu kimliğini gölgede bırakacak her türlü tavırdan kaçınılması isteniyordu. Bu uyarının arkasında çok büyük ihtimalle Türkiye’nin NATO’ya alınması esnasında İngiltere ile ABD arasında, Türkiye’nin Ortadoğu’da Batı ittifakı adına daha aktif rol oynaması yönündeki fikir birliği yatmaktaydı.</p>
			<p>Son olarak belirtmek gerekir ki; ABD’nin önemi artan kültürel programı Türkiye’nin yönetici sınıflarından destek gördüğü için kısa süre içerisinde çok boyutlu ve coğrafi olarak yaygın bir program haline geldi. 1950’ler boyunca yeni kurulan iki uluslu merkezlerle, enformasyon bürolarıyla, kütüphanelerle ABD’nin mesajları Anadolu’nun farklı yerlerine ulaşabilmişti. Bu genişleme süreci, USIS’in Trabzon ve Adana’da şube açma planları gündeme geldiğinde ilk kez ciddi biçimde tökezledi. Aslında yazışmalardan anlaşıldığı kadarıyla başlangıçta bu illere Diyarbakır’ın da eklenmesi <span id="page192" title="192"></span>öngörülüyordu. Ancak bu çalışma için incelenen belgelerde bir süre sonra sadece Trabzon ve Adana’da şube kurulması yönündeki talep ve gelen tepkilere yer verilmektedir. Diyarbakır gündeme alınmamış gibidir. Muhtemelen bir Doğu iline şube açma fikrine Ankara’nın sıcak bakmayacağı düşünülerek bu plandan vazgeçildi. Ancak ABD’liler Trabzon ve Adana konusundaki taleplerini Dışişleri Bakanlığı’na ilettikleri andan itibaren ayak diremeyle karşılaştı. Dışışleri Bakanlığı bu talebi reddederken gerekçe olarak ABD’ye böyle bir hak tanınırsa, yani diplomatik temsilciliklerden ayrı olarak propaganda faaliyetlerini yürütmekten sorumlu yerel şubeler açmalarına izin verilirse böyle bir hakkın Sovyetler Birliği’ne de tanınması gerekeceği iddiasında bulundu. Gerekçeyi inandırıcı bulmayan ABD’liler Türkiye’nin, yıllarca bu ülkeye dayatılan “kapitülasyonlar”ın üzerlerinde bıraktığı olumsuz etkiden kurtulamadığı yorumunu yaptı.<a class="si-noteref" href="#f263" id="backref_263">263</a> Gerçekten de ABD’yle her konuda uyum içerisinde çalışan devlet yöneticilerinin bir Batılı gücün Anadolu’da “aşırı imtiyaz”la hareket etmesinden ve yerel unsurlarla doğrudan bağ kurmasından çekindikleri varsayımı gerçekçi görünmektedir. Benzer bir tereddüt, ABD’lilerin Türkiye’de radyo istasyonu kurarak yayıncılık yapma talepleri üzerine yaşanmış ve Türkiye’de radyo yayıncılığının devlet tekelinde olduğu hatırlatılarak talep geri çevrilmişti.</p>
			<p>Kuşkusuz bir ülkenin kültürel alandaki etkinliği, özellikle aydın ve kentli kesimlere ulaşma kanalı, tek başına planlı ve örgütlenmiş bir kültürel programdan ibaret değildir. 1950’ler Türkiye’sinde ABD menşeili firmaların ürünleri, Hollywood filmleri, Amerikan pazarları ya da gazlı meşrubatları gündelik hayatın bir parçasıydı. Ancak burada ele alınan kamu diplomasisi çalışmaları; tüketimin kendiliğinden oluşturduğu Ame<span id="page193" title="193"></span>rikan imgesiyle değil, ABD’nin yaratmaya çalıştığı izlenim ve yaygınlaştırmak istediği fikirlerle ilgilidir. Bu nedenle programın kapsamı yaygın bir propaganda faaliyetinden ziyade büyük ölçüde modernleşme sürecinin ve Batı ittifakıyla ilişkilerin aracısı olarak görülen bürokrat ve aydınlara yönelik bir seslenme çalışmasına daraltılmıştı. Böyle bir çalışma birebir gözlemlerle şekillendiği gibi daha genel bir perspektife de ihtiyaç duyar. Bu perspektifin üretilmesinde yararlanılan kaynaklardan biri savaş sonrası dönemde önem kazanan Osmanlı-Türkiye çalışmalarından olacaktı.</p>
			</div>
			<div class="si-footnotes">
			<div class="si-footnote" id="f251"><a class="si-backref" href="#backref_251">251</a><span>. Martin J. Medhurst ve H.W. Brands, <em>Critical Reflections on the Cold War: Linking Rhetoric and History</em>, College Station, Texas A&amp;M University Press, 2000, s. 106.</span></div>
			<div class="si-footnote" id="f252"><a class="si-backref" href="#backref_252">252</a><span>. Washington’dan direktiflerin Eylül 1950’de geldiği, Kasım’da ise konu “psikolojik hücum” olarak belirtilerek, programın genişletilmesine yönelik planlama Washington’a iletilmiştir. Bkz. Embassy Ankara to the Department of State, “Psychological Offensive”, 20 Kasım 1950, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f253"><a class="si-backref" href="#backref_253">253</a><span>. Embassy Ankara to the Department of State, “IE Evaluation Reports”, 10 Ocak 1952, Department of State Decimal Files, 1950-1954, RG59, Box 2492. Kore’de savaşan Türk askerlerinin durumu hakkında haber almak için Moskova Radyosu’nun da takip edildiği anlaşılmaktadır. Bkz. Embassy Ankara to the Department of State, “Semi-Annual Evaluation Report on Turkey”, 9 Temmuz 1951, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f254"><a class="si-backref" href="#backref_254">254</a><span>. Bu yıllarda Kore Savaşı kadar etkili bir başka propaganda başlığı Türk kökenlilerin Bulgaristan’dan Türkiye’ye göç ettirilmesiydi. Zorunlu göçün Sovyet uydularının acımasız ve din karşıtı (Müslüman karşıtı) politikalarının bir kanıtı olduğu ve USIE’nin bunu, komünizme karşı Türk-Amerikan dayanışmasının gerekliliğinin bir başka kanıtı olarak kullandığı belirtiliyor. Bkz. Embassy Ankara to the Department of State, “Semi-Annual Evaluation Report on Turkey, November 30, 1950”, 8 Mart 1951, Department of State Decimal Files, 1950-1954, RG59, Cultural Affairs Near East, Box 2491, NARA. Göç edenlerle göç yolları üzerinde röportaj yapan, fotoğraflarını çekerek haberler yazan USIE, konunun sosyalist ülkelerin din-karşıtlığının bir kanıtı olarak yansıtıldığını ve yapılan insani yardımlarla birlikte ABD’ye duyulan sempatiyi arttırdığını kayda düşmüştür. Embassy Ankara to the Department of State, “Semi-Annual Evaluation Report on Turkey”, 9 Temmuz 1951, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f255"><a class="si-backref" href="#backref_255">255</a><span>. Cangül Örnek, “Cepheden Mektup Bekleyen Ülke: Kore Savaşı’nın Toplumsal Etkileri,” Mehmet Ali Tuğtan (Ed.), <em>Kore Savaşı: Uzak Savaşın Askerleri</em> içinde (117-135) İstanbul, Bilgi Üniversitesi Yayınları, 2013, s. 123-124.</span></div>
			<div class="si-footnote" id="f256"><a class="si-backref" href="#backref_256">256</a><span>. Age, s. 131.</span></div>
			<div class="si-footnote" id="f257"><a class="si-backref" href="#backref_257">257</a><span>. “Ancak Türkiye’nin NATO’ya alınmasından sonra ABD’nin yaptıklarıyla, Türkiye’nin komünist saldırganlığa karşı ulusal savunmasını güçlendirmesine yardım ettiği daha fazla vurgulanmaya başlanmıştır.” Bkz. Embassy Ankara to the Department of State, “Semi-Evaluation Report for USIS Turkey for the Period November 30, 1951 to May 31, 1952”, 9 Haziran 1952, Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			<div class="si-footnote" id="f258"><a class="si-backref" href="#backref_258">258</a><span>. Konsolosluğun çekilme tatbikatı yapması ya da ABD’de seçimleri muhafazakarların kazanması bile panik yaratmaya yetiyordu. Bu örnekler için bkz. Embassy Ankara to the Department of State, “Semi-Annual Evaluation Report on Turkey, November 30, 1950”, 8 Mart 1951, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f259"><a class="si-backref" href="#backref_259">259</a><span>. Film gösterimlerinde nicelikten çok niteliğe vurgu yapılmaya başlanıyor ve hedef kitlesi olarak kentli nüfus öne çıkıyor. Bkz. Embassy Ankara to the Department of State, “Semi-Evaluation Report for USIS Turkey for the Period November 30, 1951 to May 31, 1952”, 9 Haziran 1952, Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			<div class="si-footnote" id="f260"><a class="si-backref" href="#backref_260">260</a><span>. “USIS-MSA Information Country Plan for Turkey, Draft Revision”, 18 Kasım 1952,  Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			<div class="si-footnote" id="f261"><a class="si-backref" href="#backref_261">261</a><span>. Pek çok yayıncının, yeni bir dergi ya da gazete çıkarmadan önce USIS’i ziyaret ettiği belirtiliyor. Askerî personel için çıkarılması planlanan aylık bir derginin editörünün geldiği ve projesini paylaştığı, teknik sorunlar ve diğer konular hakkında sohbet ettiği bu ziyaretlere örnek olarak veriliyor. Embassy Ankara to the Department of State, “Semi-Evaluation Report for USIS Turkey for the Period November 30, 1951 to May 31, 1952”, 9 Haziran 1952, Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			<div class="si-footnote" id="f262"><a class="si-backref" href="#backref_262">262</a><span>. “USIS-MSA Information Country Plan for Turkey, Draft Revision”, 18 Kasım 1952,  Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			<div class="si-footnote" id="f263"><a class="si-backref" href="#backref_263">263</a><span>. Bu meselede tarafların tutumlarını ortaya koyan iki yazışma için Bkz. Embassy Ankara to the Department of State, “USIE Activities in Turkey”, 6 Nisan 1951, Department of State Decimal Files, 1950-1954, RG59, Cultural Affairs Near East, Box 2491, NARA; “Letter from Burton Y. Berry to George Wadsworth, Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			</div>
  </body>
</html>