<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="part5">
<div class="part">
			<h1 class="chapter-num">V. BÖLÜM:</h1>
			<h1 class="chapter-title">ABD, Türkiye’de Üniversiteler ve Sosyal Bilimler</h1>
			<p><span id="page194" title="194"></span>Türkiye’de üniversiteler tarihsel olarak siyasi düşüncenin kaynaklarından biri olagelmiş, siyasi atmosferden doğrudan etkilenmişlerdir. Bu nedenle 1950’lerde siyasi düşüncenin Soğuk Savaş ideolojisinden ve ABD’yle ilişkilerin yeni evresinden nasıl etkilendiğini ortaya koymaya çalışan bir araştırmanın üniversitelere ve özellikle sosyal bilimlere mercek tutmaması düşünülemez. Bu bölümde 1950’ler Türkiye’sinde üniversitelere daha büyük bir resmin içinden, Amerikan akademik üretiminin belirleyiciliği altında dönüşen akademik yaklaşımların yansımaları üzerinden bakılmaktadır.</p>
			<p>Bilindiği gibi, özellikle sosyal bilimler gerek içerik gerekse yöntem açısından II. Dünya Savaşı’nın ardından tüm dünyada önemli bir dönüşüm geçirmiş ve Amerikan sosyal bilimleri bu dönüşüme damgasını vurmuştu. Sosyal bilimlerin Türkiye’deki gelişimi de özellikle 1950’lerde ABD kaynaklı anlayışın tek tek disiplinler üzerinde ve bir bütün olarak sosyal bilim yaklaşımlarında ağırlık kazanmasından etkilendi. Zaten, aynı yıllarda Türkiye’nin Batı’yı model alan üniversite eğitiminin kaynağı olagelmiş Fransız ve Alman akademilerinde de Amerikan etkisi hızla artmaktaydı.</p>
			<p>Daha önceki bölümlerde de belirtildiği üzere, bu yılların Amerikan sosyal bilim anlayışı birkaç yönelimi birden barındırmaktaydı. Bir yandan sosyal bilimleri fen bilimleri kategorisine yerleştirmeye çalışan, bu nedenle nicel araştır<span id="page195" title="195"></span>ma tekniklerine dayanan –sosyolojide sosyometrinin gelişmesiyle tepe yapmıştır– ölçümü sosyal bilimle bir tutan bir yönelim gözlemlenmekteyken diğer yandan zaman içinde özellikle Weber ve Sorokin’in sosyal bilim anlayışına etkisiyle değer ve inançları sosyal analizin çıkış noktası ilan eden yorumlayıcı bir yönelim gelişmekteydi. Soğuk Savaş boyunca ABD’de sosyal bilimlerin egemen metodolojik yaklaşımı haline gelen davranışsalcılık, ilk aşamada gözlemlenebilir olanı ele alan ve nicel ölçüm teknikleri kullanan bir okulken ileriki yıllarda yorumlayıcı yaklaşımın öngördüğü teknikleri de içermeye başladı.</p>
			<p>Anglosakson ampirizmini değerlerden yola çıkan sezgici, metafizik yönelimle uzlaştıran ve bu uzlaşmaya metodolojik bir çatı sunan ise Amerikan pragmatizmiydi. Dışında bıraktıkları üzerinden ele alınacak olursa bu yıllarda Amerikan sosyal bilimlerin hüviyetini, kuram karşıtı olması –her ne kadar “orta boy” kuramlar kabul görmüş olsa da– tarihsel analizden sakınması ve sosyal gerçekliğin bütünlüğü fikrini reddetmiş olması belirliyordu. Hangi amaçla sosyal bilim araştırmaları yürütüldüğü üzerinden bir değerlendirme yapıldığındaysa şu ortak noktalar dikkat çekmekteydi: analiz birimi olarak bireyin kabul edilmesi, entegrasyoncu uzlaşmacı bakış açısının egemenliği ve liberal yaklaşımın penceresinden bakıldığında sosyal anomali olarak görülen olgular karşısında bu anomaliyi giderici politikalar önerilmesi. Böylece sosyal gerçekliği birey bazında, bireylerin içinde hareket ettikleri inanç ve değer sistemleri çerçevesinde gözlemlenebilir ve ölçülebilir bir durum olarak gören eğilim güçlenmekteydi.</p>
			<p>Amerikan sosyal bilimlerinin bu yöntemsel karakteri, Soğuk Savaş döneminde dünya çapında Amerikan hegemonyası güçlendikçe Avrupa ve çevre ülkelerdeki akademik üretimi de belirlemeye başlamıştı. Türkiyeli sosyal bilimciler, gerek doktora eğitimleri ve kısa süreli araştırma ziyaretleri için daha fazla tercih etmeye başladıkları ABD’de, gerekse sürekli olarak takip ettikleri Avrupa’da Amerikan sos<span id="page196" title="196"></span>yal bilim anlayışıyla tanışmaktaydı. Türkiye’de ABD kaynaklı düşünsel üretimin yakından takip edildiği ve etkisinin en yoğun olduğu alan akademiydi. Üstelik sadece yöntemsel tartışmalar bağlamında değil, ele alınan konuların ya da kullanılan kaynakların seçiminde bile Amerikan sosyal bilimlerinin artan etkisi hissedilmekteydi.</p>
			
			</div>
  </body>
</html>