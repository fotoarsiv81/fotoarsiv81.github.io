<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="part2">
<div class="part">
			<h1 class="chapter-num">II. BÖLÜM:</h1>
			<h1 class="chapter-title">Uzak Ülkeden Yakın Dosta ABD’yle Hasbıhal</h1>
			<p><span id="page65" title="65"></span>Türkiye düşünce hayatının geçmişten devraldığı birikim, II. Dünya Savaşı sonrasında yeni müttefik ABD’yle işbirliğinin memnuniyetle karşılanmasına zemin sağladı. ABD’yle ilgili ön kabuller ve bu ülkeyle kurulmuş bulunan sınırlı ilişki yoluyla edinilen deneyim de bu birikimin bir parçasıydı.</p>
			<p>Öncelikle ABD’ye ilişkin genel kanaatin Avrupalı güçlere ilişkin kanaatten farklı olduğu vurgulanmalıdır. Avrupa’daki çıkar çatışmalarından kendisini izole etmeye çalışan ABD, bu siyasetine yön veren Monroe Doktrini’ne II. Dünya Savaşı sonrasına kadar büyük oranda bağlı kaldı. ABD’nin “Avrupa işlerine karışmama”<a class="si-noteref" href="#f34" id="backref_34">34</a> doktrinini daha önce I. Dünya Savaşı’na katılarak ve Wilson İlkeleri’ni ilan ederek kısmen deldiği öne sürülebilir. Yine de ABD’nin özellikle 19. yüzyıl boyunca yakın coğrafyasına yoğunlaşması, Türkiye’de ABD’nin diğer Batı devletlerinden farklı olarak “emperyalist” bir ülke olmadığı kanısı uyandırmıştı. Öte yandan, kapitalizmin ABD’ de ulaştığı ölçek, resmî kadro ve aydınlar arasında ABD sanayi ve ticaret gücüne hayranlık duyulmasını sağlamıştı.</p>
			<p><span id="page66" title="66"></span>Türkiye-ABD ilişkilerinin tarihine bakılacak olursa iki ülke arasındaki ilk doğrudan temasın ticaret sahasında olduğu görülür.<a class="si-noteref" href="#f35" id="backref_35">35</a> Güçlenen ABD kapitalizmi, özellikle 1700’lerin sonundan itibaren Akdeniz ticaretinin bir parçası olma çabası içerisine girmişti.<a class="si-noteref" href="#f36" id="backref_36">36</a> Bağımsızlık sonrasında ABD’liler, İzmir’de bir konsolosluk açmak istemiş, Osmanlı’nın isteksizliği nedeniyle bu talep karşılıksız kalmıştı.<a class="si-noteref" href="#f37" id="backref_37">37</a> İki ülke arasında 1830’da ABD’ye bazı ticari haklar tanıyan Ticaret ve Seyrisefain Anlaşması imzalandı.<a class="si-noteref" href="#f38" id="backref_38">38</a> Böylece iki ülke arasındaki ticari faaliyetlerin hacmi artmaya başladı.</p>
			<p>ABD’nin, Osmanlı İmparatorluğu’yla düşük yoğunluklu siyasi ilişkisine rağmen 19. yüzyıl paylaşım mücadelelerine damgasını vuran “Doğu Sorunu”na kayıtsız kaldığı söylenemez. Özellikle içsavaşın ardından ABD kapitalizminin, hızla büyüyen pazar arayışlarının uyandırdığı yayılmacı güdü, ABD’yi bu paylaşım mücadelesiyle yakından ilgilenmeye sevk etti. Doğu Sorunu’nda ön planda yer almak yerine Avrupalı güçlerin birbirleriyle çekişme halinde oldukları sahnenin hemen gerisinde yer alan ABD; Boğazlardan Geçiş Sorunu, Girit Sorunu, Bulgaristan ve Makedonya olayları, Ermeni Sorunu, Arap milliyetçiliğinin yükselişi, Filistin’e Yahudi göçü gibi önemli gündem maddeleriyle yakından ilgilendi.<a class="si-noteref" href="#f39" id="backref_39">39</a> Ancak hiçbirine Avrupalı güçlerin yaptığı şekilde doğrudan müdahil olmaya kalkışmadı.</p>
			<p><span id="page67" title="67"></span>Özellikle 19. yüzyılın sonundan itibaren ABD’li misyonerlerin de yardımıyla imparatorluğu terk ederek bu ülkeye göç eden Hıristiyan nüfus, ABD’nin Doğu Sorunu’na ilgisini artırdı ve ABD’de Osmanlı aleyhtarı olarak nitelenebilecek bir kamuoyu oluşturdu. Bu kesimler arasında ABD’ye giden Ermenilerin, Ermeni Sorunu’na dikkat çekmeye dönük gayretleri önemliydi. ABD’nin Doğu Sorunu’na dolaylı da olsa müdahil olabilmesini sağlayan bu göçmen nüfus, sonraki yıllarda da ilişkilerin sürekli bir öğesi haline gelecektir.</p>
			<p>Neticede ABD, Osmanlı İmparatorluğu’na karşı ilkesel olarak barışçı bir tutum takınmamıştı; ancak imparatorluk 19. yüzyılda henüz ABD kapitalizminin yayılma alanının dışında, Avrupalı güçlerin çatışma alanı dahilinde bulunmaktaydı.</p>
			<p>Bu dönemin öne çıkan öğeleri kültürel ve dinî temaslardır. 1800’lerin başından itibaren imparatorluk topraklarında izlerine rastlanan ABD’li Protestan misyonerler, Anadolu dışında özellikle Lübnan, Suriye gibi bölgelerde sabırlı bir çalışma yürütmekteydi. Bu çalışmaları yönlendiren ve yöneten ise ABCFM adlı kuruluştu. Misyonerlik faaliyetleri, Müslümanları din değiştirmeye ikna etmekten ziyade Hıristiyan Osmanlıları hedef kitle olarak belirlemişti, özellikle Ermenilerle yoğun biçimde ilgilenilmekteydi.<a class="si-noteref" href="#f40" id="backref_40">40</a> Tanzimat döneminde misyonerlerin faaliyetinden rahatsız olan Osmanlı Hıristiyan kiliselerinin şikâyetleri konuyu bir soruna dönüştürdü.<a class="si-noteref" href="#f41" id="backref_41">41</a> Ancak bu tür yakınmalar olmasa Osmanlı idarecilerinin, bu tür faaliyetleri büyük bir sorun olarak algıladıkları söylenemez.</p>
			<p>ABD’nin Osmanlı İmparatorluğu’ndaki esas yüzü okullardı. Bu okullar, misyonerlerin yürüttüğü faaliyetlerin eğitim sahasındaki izdüşümleriydi ve çoğunlukla yerli halkla ilişki kurmayı sağlayan misyoner hastaneleriyle birlikte kurulmuşlardı. Okulların sayısında özellikle 1820’lerden sonra <span id="page68" title="68"></span>bir artış gözlenir ve çok geçmeden yüksekokul (<em>college</em>) açılmasına karar verilir.</p>
			<p>Bu kurumlar arasında, 1863’te eğitime başlayan Robert Kolej’in özel bir yeri vardır.<a class="si-noteref" href="#f42" id="backref_42">42</a> Kolej her ne kadar ABCFM’ye bağlı bir misyoner okulu olmasa da gerek okulun açılmasında Cyrus Hamlin tarafından sağlanan kaynaklar, gerekse eğitimin niteliği açısından bakıldığında bu okul da misyonerlik faaliyetlerinin bir uzantısı olarak değerlendirilmelidir. 1871- 1872’deyse İstanbul’da Amerikan Kız Koleji açıldı. Sonraları Anadolu’nun farklı yerlerinde, daha çok Hıristiyan çocuklarına eğitim vermek üzere yüksekokullar açıldı.<a class="si-noteref" href="#f43" id="backref_43">43</a></p>
			<p>1950’lere gelene kadar ABD’yle ilişkilerin en önemli boyutunu eğitim alanındaki bu faaliyetler oluşturdu. Türkiye’nin eğitimli insan gücünün kayda değer bir bölümünün bu okullarda yetiştirilmiş olması oldukça önemliydi.<a class="si-noteref" href="#f44" id="backref_44">44</a> Bunun dışında, misyoner okullarında İngilizce dışındaki dillerde eğitim ve edebiyata verilen önem nedeniyle Ermeni ve Bulgar dillerinin gelişimine katkıda bulunulması,<a class="si-noteref" href="#f45" id="backref_45">45</a> okullarda dinî kılıfa rağmen pozitif ve liberal bir eğitim verilmesi, müfredatın okulun bulunduğu yörenin ihtiyaçlarına uyarlanması; kadın eğitiminin çok kısıtlı olduğu bir ülkede kızlara yüksekokul tahsili verilmesi<a class="si-noteref" href="#f46" id="backref_46">46</a> yapılanların ne kadar derin izler bırakmış olabileceğine ilişkin ipuçları vermektedir.</p>
			<p><span id="page69" title="69"></span>Ortaylı, misyonerlik faaliyetinin desteklenmesi dolayısıyla 20. yüzyıl başında Osmanlı İmparatorluğu’nun her yerinde Amerikan eğitimi görmüş, Amerikan tarz-ı hayatına ve politikasına sempati duyan bir aydın tabaka yetiştirilmiş olduğunu ve bu sayede ABD’nin, bir ölçüde Balkanlar’da, fakat özellikle Anadolu ve en çok da Arap Ortadoğu’sunda kendi politika ve ticaretine yardımcı olacak geniş gruplar kazandığını belirtmektedir.<a class="si-noteref" href="#f47" id="backref_47">47</a></p>
			<p>Kocabaşoğlu’ysa bu okullar sayesinde, her türlü olumsuzluğa rağmen, ABD’nin ehvenişer bir devlet imajını sürdürdüğünü söylemekte ve I. Dünya Savaşı’nın ardından bir grubun Amerikan mandası istemesinde bu okulların rolü ve payı olduğuna dikkat çekmektedir.<a class="si-noteref" href="#f48" id="backref_48">48</a></p>
			<p>Gerçekten de Anadolu’daki kurtuluş mücadelesinin başlangıç yıllarında bir kesimin desteklediği ABD mandası fikrinin öncüleri arasında yer alan Halide Edip Adıvar, Üsküdar’daki Amerikan kolejinde eğitim görmüştü. Yine aynı grup içerisinde yer alan, Türkiye siyasi hayatının önemli figürlerinden ve en tutkulu ABD taraftarlarından olan Ahmet Emin Yalman da yükseköğretimini ABD’de tamamlamıştı.</p>
			<p>ABD’nin “manda” isteyen kesimler vasıtasıyla 19. yüzyıl boyunca uzaktan izlediği imparatorluğun kaderi hakkında söz sahibi haline gelmiş olması ilginçtir. ABD mandasının savunulmasında, ABD Başkanı Wilson’ın adıyla anılan ilkelerin, Anadolu üzerinde Türklere egemenlik hakkı tanıdığı fikri kadar, ABD’nin diğer Batılı güçlerden farklı olarak “emperyalist” amaçlar peşinde koşmadığı inancı da etkili olmuştu.<a class="si-noteref" href="#f49" id="backref_49">49</a> Diğer bir deyişle ABD, bu yıllarda en tehlikesiz büyük güç olarak görülmekteydi.<a class="si-noteref" href="#f50" id="backref_50">50</a> ABD mandası fikrini işlemek üzere 1918’de Wilson Prensipleri Cemiyeti kuruldu. Bilin<span id="page70" title="70"></span>diği gibi, mandacılık tartışması Erzurum ve Sivas kongrelerine damgasını vurmuş ancak milli mücadelenin başlamasıyla rafa kaldırılmıştı. Halide Edip, Ahmet Emin gibi isimler ise sonraki yıllarda ABD’yle kurulan müttefiklik ilişkisinin önde gelen savunucuları arasında yer aldılar.<a class="si-noteref" href="#f51" id="backref_51">51</a></p>
			<p>Aslında 20. yüzyılın başında manda taraftarlarının ABD’ nin emperyalist bir ülke olmadığı sanısını çelen gelişmeler yaşanmamış değildi. Örneğin ABD, savaştan önce gündeme gelen Chester Projesi’yle diğer emperyalist ülkelerin de ilgilendiği Musul petrol bölgesine ulaşmayı tasarlamaktaydı. 1900’lerde Türkiye’ye gelerek Ottoman American Development Company adlı şirketi kuran Albay Colby M. Chester’in ismini taşıyan bu projeye göre, inşa edilecek demiryolu hattı 99 yıl işletilecek ve demiryolu hattının iki yanında 20 km’lik bir alandan çıkarılan madenler işletilebilecekti. Bu koşulların ayrıntıları zaman içerisinde değişse de madenler konusundaki isteklerden vazgeçilmedi. Nitekim Musul’un Türkiye toprakları içerisinde yer almayacağı anlaşılınca proje de birkaç deneme dışında ölmeye bırakıldı. ABD sermayesinin, bu tür girişimlere rağmen, Ortadoğu bölgesindeki çıkar çatışmalarında çizdiği düşük profil, ABD aleyhine olumsuz bir kamuoyu yargısı oluşmasını büyük ölçüde engelledi.<a class="si-noteref" href="#f52" id="backref_52">52</a></p>
			<p>Öte yandan, ABD ile Osmanlı İmparatorluğu savaşta farklı taraflarda yer almış olsalar da aralarında doğrudan bir çatışma yaşanmaması, ABD’ye negatif duygular beslenmemesinin nedenleri arasında sayılmalıdır. Üstelik I. Dünya Savaşı’nın sona ermesiyle başlayan işgal yıllarında uzun süre İstanbul’da kalan ABD diplomatı Amiral Mark Bristol’ün, <span id="page71" title="71"></span>aralarında Mustafa Kemal’in de bulunduğu kişilerle dostluk ilişkisi kurduğu bilinmektedir. Bristol’ün kişisel bağları Cumhuriyet döneminde de ilişkilerin olumlu seyretmesine katkıda bulundu.</p>
			<p>Cumhuriyet’in kurulmasının ardından ABD yönetimi Türkiye’yle ilişkilerini ağırdan aldı, keza ilk diplomatik temas ancak 1927’de kurulabildi.<a class="si-noteref" href="#f53" id="backref_53">53</a> Ancak bu durum resmî kanallar dışında ABD’lilerle işbirliği yapmanın önünde engel değildi. Bu yıllardaki önemli bir gelişme, ABD’li filozof John Dewey’in Mustafa Kemal’in davetiyle yaptığı Türkiye ziyaretiydi.<a class="si-noteref" href="#f54" id="backref_54">54</a> Dewey, ziyareti vesilesiyle Türk eğitim sistemine ilişkin bir rapor hazırladı; Milli Eğitim Bakanlığı’na bağlı Talim ve Terbiye Dairesi onun önerisi üzerine kuruldu.</p>
			<p>Görüldüğü gibi birtakım önemli gelişmelerden bahsedilebilse bile II. Dünya Savaşı ufukta görününceye kadar iki ülkenin ilişkileri rölantide sürdü. Savaşın ardından yakınlaşma baş döndürücü bir hız kazandı; 1945-1947 arasındaki kararsız ara dönem 1947-1948 dönemecinde sona erdi. Bu dönemden sonra ABD, salt müttefiklerden biri olmaktan çıktı; Türkiye’ nin siyasi, iktisadi, askerî yapısını şekillendiren başlıca güce dönüştü. Bu gelişmelerin kritik faktörlerinden biri Sovyetler Birliği’ne karşı cepheleşmenin yarattığı ortaklıktı.</p>
			</div>
			<div class="si-footnotes">
			<div class="si-footnote" id="f34"><a class="si-backref" href="#backref_34">34</a><span>. Monroe Doktrini’nin “Avrupa işlerine karışmama” anlamına gelmekle birlikte, yükselen ABD kapitalizminin genişleme eğilimine gem vurmadığını ve ABD’nin özellikle kendisine yakın olan Latin Amerika’yla Uzak Asya’da işgallerle genişlediğini, genişleme güdüsü nedeniyle çeşitli savaşlara girdiğini anlatan bir çalışma için bkz. Türkkaya Ataöv, <em>Amerikan Belgeleriyle Amerikan Emperyalizminin Doğuşu</em>, Ankara, Sevinç Matbaası, 1968.</span></div>
			<div class="si-footnote" id="f35"><a class="si-backref" href="#backref_35">35</a><span>. Bkz. Lealand James Gordon, <em>American Relations with Turkey, 1830-1930: An Economic Interpretation</em>, Philadelphia, University of Pennsylvania Press; London, H. Milford, Oxford University Press, 1932.</span></div>
			<div class="si-footnote" id="f36"><a class="si-backref" href="#backref_36">36</a><span>. Osmanlı ile ABD arasındaki ilk temas 1700’lerin sonunda imparatorluğun bir parçası olan Garp Ocakları’nda gerçekleşmiştir. Bu bölgede ticaret yapan Amerikalı tüccarlar Kuzey Afrika korsanlarına karşı can ve mal güvenliklerini sağlamaya çalışır.</span></div>
			<div class="si-footnote" id="f37"><a class="si-backref" href="#backref_37">37</a><span>. Çağrı Erhan, <em>Türk-Amerikan İlişkilerinin Tarihsel Kökenleri</em>, Ankara, İmge Kitabevi, 2001, s. 73.</span></div>
			<div class="si-footnote" id="f38"><a class="si-backref" href="#backref_38">38</a><span>. Tercüme hataları nedeniyle bu anlaşma konusunda da anlaşmazlıklar yaşanmıştır. Fahir Armaoğlu, <em>Belgelerle Türk-Amerikan Münasebetleri</em>, Ankara, Türk Tarih Kurumu Basımevi, 1991, s. 1.</span></div>
			<div class="si-footnote" id="f39"><a class="si-backref" href="#backref_39">39</a><span>. <em>Türk-Amerikan İlişkilerinin Tarihsel Kökenleri</em>, s. 265-266.</span></div>
			<div class="si-footnote" id="f40"><a class="si-backref" href="#backref_40">40</a><span>. Misyonerler, İngiltere’ye baskı yaparak Ermenilerin bir millet olarak tanınmasını sağlamıştır. Hasan Tahsin Fendoğlu, <em>Modernleşme Bağlamında Osmanlı-Amerika İlişkileri, 1786-1929,</em> İstanbul, Beyan Yayınları, 2002, s. 221.</span></div>
			<div class="si-footnote" id="f41"><a class="si-backref" href="#backref_41">41</a><span>. Age, s. 207.</span></div>
			<div class="si-footnote" id="f42"><a class="si-backref" href="#backref_42">42</a><span>. Bu kolej, ABD’nin Ortadoğu’daki ilk eğitim kurumudur. Bundan sonra Beyrut’ta Suriye Protestan Koleji (bugünkü Beyrut Amerikan Üniversitesi’nin öncülü) açılmıştır.</span></div>
			<div class="si-footnote" id="f43"><a class="si-backref" href="#backref_43">43</a><span>. Kocabaşoğlu’nun verdiği bilgiye göre şu kolejler ABCFM’ye bağlı olarak açılmıştır: Antep’te 1876’da Merkezi Türkiye Koleji (Central Turkey College), Harput’ta 1878’de Fırat Koleji, Merzifon’da 1886’da Anadolu Koleji, Maraş’ta 1882’de Merkez Türkiye Kız Koleji, Tarsus’ta 1888’de Aziz Pavlus Enstitüsü, İstanbul’da 1890’da İstanbul Kız Koleji, İzmir’de 1903’te Uluslararası Kolej. Bkz. Uygur Kocabaşoğlu, <em>Anadolu’daki Amerika</em>, Ankara, İmge Kitabevi, 2000, s.138-164.</span></div>
			<div class="si-footnote" id="f44"><a class="si-backref" href="#backref_44">44</a><span>. 1900’lerde İstanbul ve Anadolu’da 400’ü aşkın okulda 17.500 öğrencinin eğitim görmesinin küçümsenecek bir olgu olmadığını vurgulayan Uygur Kocabaşoğlu, elindeki verileri Yusuf Akçura’nın verdiği mektepleşme rakamlarıyla karşılaştırdıktan sonra, bu okullardaki öğrenci sayısının 1913-1914 yıllarında imparatorluk dahilindeki sultani ve idadilerde okuyan öğrencilerin yaklaşık yarısına tekabül ettiğini belirtmektedir. Age, s. 167-168. Bu oran gerçekten çok yüksektir.</span></div>
			<div class="si-footnote" id="f45"><a class="si-backref" href="#backref_45">45</a><span>. Lewis V. Thomas, Richard N. Frye, <em>The United States and Turkey and Iran</em>, New York, Archon Books, 1971, s. 140-141.</span></div>
			<div class="si-footnote" id="f46"><a class="si-backref" href="#backref_46">46</a><span>. <em>Anadolu’daki Amerika</em>, s. 168.</span></div>
			<div class="si-footnote" id="f47"><a class="si-backref" href="#backref_47">47</a><span>. İlber Ortaylı, <em>Batılılaşma Yolunda</em>, İstanbul, Merkez Kitaplar, 2007, s. 103.</span></div>
			<div class="si-footnote" id="f48"><a class="si-backref" href="#backref_48">48</a><span>. <em>Anadolu’daki Amerika</em>, s. 168.</span></div>
			<div class="si-footnote" id="f49"><a class="si-backref" href="#backref_49">49</a><span>. Osmanlı’nın son döneminde benzer bir inanç Almanya için de taşınmıştır.</span></div>
			<div class="si-footnote" id="f50"><a class="si-backref" href="#backref_50">50</a><span>. Ahmed Emin Yalman, <em>Turkey in My Time</em>, Norman, University of Oklohama Press, 1956, s. 73.</span></div>
			<div class="si-footnote" id="f51"><a class="si-backref" href="#backref_51">51</a><span>. Yalman, basım tarihi 1956 olan kitabında ABD mandasının tartışıldığı yıllardan bahsederken, o zaman istenenin, II. Dünya Savaşı’ndan sonra gerçekleştiğini söylemektedir. Yalman o yıllarda gerçekleştirilebilmiş olsaydı “(…) Avrupa’daki ve Asya’daki gelişmelerin yönü, Amerikan halkına maddi bir külfet getirmeden, barış ve ilerlemeye çevrilmiş olurdu,” demektedir. Age, s. 74.</span></div>
			<div class="si-footnote" id="f52"><a class="si-backref" href="#backref_52">52</a><span>. Bir diğer neden ise aslında Türkiye’nin bu projeyi gündemde tutarak Lozan görüşmeleri sırasında ABD desteğini sağlama taktiği izlemesidir. Bu konuda bkz. Yaşar Semiz, <em>Türk Amerikan Münasebetleri Işığında Chester Demiryolu Projesi 1909-1926</em>, Ankara, Yetkin Basımevi, 1995.</span></div>
			<div class="si-footnote" id="f53"><a class="si-backref" href="#backref_53">53</a><span>. Lozan görüşmeleri sırasında iki devlet arasında bir anlaşma imzalanmıştır. Ancak anlaşma, Ermenistan meselesi ve ABD’li eğitim kurumlarının, Lozan’daki yabancı okullar konusundaki hükümlerle Türkiye devletinin kontrolüne sokulmasının yarattığı tepki neticesinde ABD senatosunda reddedilmiştir. Haluk Ülman, <em>Türk-Amerikan Diplomatik Münasebetleri</em>, Ankara, Sevinç Matbaası, 1961, s. 14.</span></div>
			<div class="si-footnote" id="f54"><a class="si-backref" href="#backref_54">54</a><span>. Dewey’in bu ziyareti için bkz. Ernest Wolf-Gaza, “John Dewey in Turkey: An Educational Mission”, <em>Journal of American Studies of Turkey,</em> Sayı 3, 1996, s. 15-42.</span></div>
			</div>
  </body>
</html>