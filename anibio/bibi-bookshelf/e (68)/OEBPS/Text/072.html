<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ATEŞ VE BUZ</title>
</head>

<body>
  <h2 class="h20">ATEŞ VE BUZ</h2>

  <p class="p1">Yirminci yüzyılın sonlarında gezegenlerin keşif çağı başlamadan önce çok az bilim adamı Güneş'ten bu kadar uzak bir dünyada hayatın yeşerebileceğini düşünebilirdi. Ama Europa'nın denizleri yarım milyar yıldır Dünya'nınkiler kadar verimliydi.</p>

  <p class="p2">Jüpiter'in patlamasından önce bu okyanuslar yukarılarındaki&nbsp; boşluktan buz bir kabukla korunuyorlardı. Buz birçok yerde kilometrelerce kalınlıktaydı, ama çatlayıp açıldığı zayıf hatlar da vardı. Sonra Güneş Sistemi'ndeki başka hiçbir yerde direkt temas etmeyen iki düşman element arasında kısa bir mücadele oldu. Deniz ile Uzay arasındaki savaş her zaman berabere sonuçlanırdı; açığa çıkan su aynı anda kaynar ve donar, buzdan kabuğu onarırdı.</p>

  <p class="p2">Yakındaki Jüpiter'in etkisi olmasa, Europa'nın denizleri uzun zaman önce tamamen kaskatı donmuş olurlardı. Onun yerçekimi bu küçük dünyanın çekirdeğini sürekli yoğuruyordu; Io'yu şiddetle sarsan güçler, o kadar şiddetli olmasa da burada da çalışıyorlardı. Uydu ile gezegen arasındaki halat çekme oyunu, derinlerdeki ovalarda inanılmaz bir hızla yayılan sualtı depremleri ve toprak kaymalarına neden oluyordu.</p>

  <p class="p2">Bu ovalar üzerinde dağınık halde, her biri derinlerden fışkıran bir mineralli su çevresinde birkaç yüz metrelik bir alana yayılan sayısız vaha vardı. İçerdikleri kimyasal maddeleri karmaşık bir boru ve baca sisteminde saklarken bazen doğal yıkık şato ve gotik katedraller oluşturuyorlar, içlerinden siyah, kaynar sıvılar adeta kutsal bir kalbin atışının yavaş ritmiyle akıyorlardı. Onlar da kan gibi hayatın gerçek simgesiydiler.</p>

  <p class="p2">Kaynar sıvılar yukarıdan sızan ölümcül soğuğu durdurup deniz yatağında sıcak&nbsp; adalar oluşturuyorlardı. En az bunun kadar önemlisi, Europa'nın içindeki tüm hayati kimyasal maddeleri getiriyorlardı. Başka türlü olsa tamamen ölü olacak olan bu yerde şimdi bol bol enerji ve yiyecek vardı. İnsanoğlunun Galileo uydularını ilk gördüğü yıllarda, Dünya okyanuslarında da böyle jeotermal kaynaklar keşfedilmişti.</p>

  <p class="p2">Kaynakların yakınındaki tropik alanlarda bitkiye benzer sayısız narin, örümceksi yaratık ortaya çıkmıştı ama hemen hemen hepsi hareket edebiliyorlardı. Aralarında acayip sülük ve solucanlar dolanıyor, bazıları "bitkilerle" besleniyor, diğerleri besinlerini doğrudan doğruya çevrelerindeki mineralli sulardan alıyorlardı. Isı kaynağından (tüm yaratıkların çevresinde ısındıkları sualtı ateşi) uzaklaştıkça yengeç ya da örümceğe benzeyen, daha güçlü ve sağlam yapılı organizmalar da vardı.</p>

  <p class="p2">Bir alay biyolog hayatlarını tek bir vahayı inceleyerek geçirebilirlerdi. Paleozoik Dünya denizlerinin aksine sabit bir ortam değildi, bu yüzden evrim burada hızlı ilerlemiş, sayısız fantastik tür oluşturmuştu. Ve hepsi yok olmaya mahkumdu; her hayat kaynağı, kendini oluşturan güçler başka tarafa yöneldiğinde eninde sonunda ölecekti. Okyanusun dibi bu tür trajedilerin işaretleriyle doluydu; ölü yaratıkların kemikleri ve mineral kaplı kalıntılarıyla dolu mezarlıklar, hayat kitabından çıkarılmış bölümlerdi.</p>

  <p class="p2">Bir adam boyundaki bükülmüş borazanlara benzeyen dev, boş kabuklar vardı. Deniz tarakları farklı farklı şekillerdeydi; iki, hatta üç kabuklular vardı. Ve metrelerce uzunlukta taş spiral şekiller vardı. Tebeşir Devri'nin sonunda Dünya okyanuslarının dibinden esrarlı bir şekilde kaybolan güzel amonitlere çok benziyorlardı.</p>

  <p class="p2">Batık vadiler boyunca onlarca kilometrelik akkor lav nehirleri aktıkça, dipte ateşler yanıyordu. Bu derinlikte basınç öyle yüksekti ki kızgın magmaya temas eden su buharlaşamıyordu, bu yüzden iki sıvı gergin bir ateşkesle bir aradaydı.</p>

  <p class="p2">İnsanın gelişinden çok önce, Mısır hikayesinin bir benzeri orada, bir başka dünyada ve uzaylı aktörler tarafından canlandırılmıştı. Nil nehrinin çölün dar bir alanına hayat verişi gibi, bu ısı nehri de Europa'nın derinliklerini canlandırmıştı. Kıyıları boyunca, iki kilometreden daha geniş olmayan bir alanda, türler birbiri ardına evrim geçirmiş, gelişmiş ve ölmüşlerdi. Bazıları arkalarında, üst üste yerleştirilmiş taşlar ya da deniz dibine açılmış, anlaşılmaz şekilli çukurlar gibi izler bırakmışlardı.</p>

  <p class="p2">Derinliklerdeki çöllerin incecik hayat damarları boyunca büyük kültürler ve ilkel medeniyetler yükselmiş ve çökmüştü. Ve dünyalarının diğer yerleri bunu asla bilemeyeceklerdi, çünkü tüm o sıcak vahalar birbirinden gezegenler kadar kopuktu. Lav nehrinin parıltısında güneşlenen ve sıcak çatlakların etrafında beslenen yaratıklar, adalarının arasındaki ölümcül bölgeyi geçemiyorlardı. Eğer tarihçileri ve filozofları olsaydı, her kültür kendisinin evrende yalnız olduğuna inanmış olurdu.</p>

  <p class="p2">Kaderleri de kötüydü. Enerji kaynakları sürekli değildi ve devamlı azalıyordu, ayrıca onları oluşturan sarsıntılar da sürekli zayıflıyordu. Zekâları gelişse bile Europalılar dünyalarının donuşuyla yok olmaya mahkumdular.</p>

  <p class="p2">Ateşle buz arasında kısılıp kalmışlardı; ta ki Lucifer gökyüzünde patlayıp evrenlerini açana kadar. Ve gece gibi simsiyah, dev bir dörtgen şekil yeni doğmuş bir kıtanın sahillerinde maddeleşti.</p>

  <p class="p3">&nbsp;</p>
</body>
</html>
