<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>DÜNYALI CANAVARLAR</title>
</head>

<body>
  <h2 class="h20">DÜNYALI CANAVARLAR</h2>

  <p class="p1">"...bu yılki baloyu kaçırdığın için şanslısın; ister inan ister inanma, geçen yılki kadar tatsızdı. Sevgili fosilimiz Bayan Wilkinson bir kez daha partnerinin ayak parmaklarını kırmayı başardı, hem de yarım yerçekimli dans pistinde.</p>

  <p class="p2">Biraz da iş konuşalım. Dönüşün haftalar yerine aylar süreceği için, yönetim dairene göz koydu; iyi bir çevrede, alışveriş merkezine yakın, berrak günlerde Dünya manzarası nefis vs vs; sen dönene kadar geçici olarak kiraya vermeyi öneriyor. İyi bir fikir, seni bir yığın masraftan kurtaracak. Değişmemesini istediğin her şeyi koruruz...</p>

  <p class="p2">Shaka meselesine gelince... Bizimle dalga geçmeyi sevdiğini biliyoruz, ama Jerry ve ben dehşete kapıldık! Maggie M'nin neden vazgeçtiğini anlıyorum; evet, tabii ki Olimpos'ta Şehveti okuduk. Harika bir kitap, ama bize göre fazla feminist...</p>

  <p class="p2">Ne canavar ama... Afrikalı bir terör örgütüne neden onun adını verdikleri belli. Evlenirlerse savaşçılarını idam ettiriyormuş! Perişan haldeki İmparatorluğundaki tüm zavallı inekleri de öldürtmüş, sırf dişi oldukları için! En kötüsü de, icat ettiği o korkunç mızrakları, hiç tanımadığı insanlar üzerinde kullanması...</p>

  <p class="p2">Biz cici çocuklar için de ne iğrenç bir reklam ama! İnsan her şeyden vazgeçmek istiyor. Her zaman nazik ve iyi kalpli olduğumuzu söyledik (tabii çılgınca yetenekli ve havalı olmamızın yanında!) ama şimdi senin yüzünden sanki Muhteşem Savaşçılar (sanki insan öldürmekte muhteşem bir şey varmış gibi!) gibiyiz, arkadaşlığımızdan neredeyse utanacağız...</p>

  <p class="p2">Tamam, Hadrian ve İskender'i biliyorduk, ama Aslan Yürekli Richard ve Selahaddin'i bilmiyorduk. Julius Caesar'ı da (ki o müthişmiş), inanmazsan Anthony ya da Cleo'ya sor. Ya da Büyük Frederick: onun da bazı iyi tarafları varmış; baksana bizim Bach'a nasıl davranmış.</p>

  <p class="p2">Jerry'ye en azından Napoleon'un istisna olduğunu söylediğimde (onunla her zaman aynı fikirde değiliz) bana ne dedi biliyor musun? 'Eminim Josephine bir oğlandı.' Bunu Yva'ya söylesene.</p>

  <p class="p2">Seni çakal, o eski numaralarınla moralimizi bozdun. Bıraksaydın da tasasız hayatımıza devam etseydik...</p>

  <p class="p3">Yine de sevgilerimizi yolluyoruz, Sebastian da öyle. Gördüğün Europalılara selam söyle. <span class="t2">Galaxy</span>'den gelen raporlara bakılırsa, bazıları Bayan Wilkinson için iyi dans partnerleri olabilirler."</p>

  <h2 class="h21"><a id="ncx1207"></a>&nbsp;</h2>
</body>
</html>
