<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KURTULUŞ</title>
</head>

<body>
  <h2 class="h20">KURTULUŞ</h2>

  <p class="p1">Karada olmaya alıştıktan sonra Kaptan Laplace ve ekibinin ilk işi, kendilerini geminin yeni haline uydurmaktı. <span class="t2">Galaxy</span>'de her şey birbirine karışmıştı.</p>

  <p class="p2">Uzay gemileri iki tür çalışmaya göre yapılır; ya tamamen yerçekimsiz ortamda, ya da, motorların eksen boyunca, aşağı yukarı yönde çalıştığı bir ortamda. <span class="t2">Galaxy</span> ise hemen hemen yatay bir konumdaydı ve yerler duvar olmuştu. Sanki devrilmiş bir deniz fenerinde yaşamaya çalışıyorlardı; her eşyanın yerleştirilmesi gerekiyordu, makinelerin de en az yarısı doğru dürüst çalışmıyordu.</p>

  <p class="p2">Yine de bu gizliden gizliye olumlu bir şeydi, Kaptan Laplace da bunu elinden geldiğince kullanıyordu. Mürettebat <span class="t2">Galaxy</span>'nin içini (tesisatlara öncelik vererek) düzenlemekle o kadar meşguldü ki moral konusunda endişelenecek bir şey yoktu. Gövde hava geçirmezliğini koruduğu ve muon jeneratörleri güç sağlamaya devam ettiği sürece acil bir tehlike yoktu; sadece yirmi gün dayanmaları gerekliydi. Kurtuluş da gökyüzünden <span class="t2">Universe</span> olarak gelecekti. Hiç kimse Europa'yı yöneten bilinmez güçlerin ikinci bir inişe izin vermeme ihtimalinden söz etmiyordu. İlkini (bildikleri kadarıyla) görmezden gelmişlerdi; herhalde bir yardım uçuşuna da karışmazlardı...</p>

  <p class="p2">Ancak Europa'nın kendisi pek de yardımcı olmuyordu. <span class="t2">Galaxy</span> açık denizde sürüklenirken, küçük dünyayı yıkan depremlerden hiç etkilenmiyordu. Ama gemi artık sürekli olarak karadaydı ve birkaç saatte bir sismik sallantılarla sarsılıyordu. Normal dikey konumda inseydi şimdiye dek kesin ters dönmüştü.</p>

  <p class="p2">Sarsıntılar tehlikeli olmaktan çok rahatsız ediciydi, ama Tokyo 33'ü ya da Los Angeles '45'i görenlere kâbuslar yaşatıyordu. Sarsıntıların çok düzenli olduğunu, Io her üç buçuk günde bir iç yörüngesinde belirdiğinde şiddet ve sıklıklarının zirveye ulaştığını bilmeleri de pek bir işlerine yaramıyordu. Europa'nın kendi çekim gücünün de Io'ya aynı derecede zarar verdiğini bilmek de bir teselli sayılmazdı.</p>

  <p class="p2">Altı günlük boğucu çalışmadan sonra Kaptan Laplace, <span class="t2">Galaxy</span>'nin bu şartlar altında olabilecek en iyi duruma geldiğine karar verdi. Bir günlük tatil ilan etti (mürettebatın çoğu bunu uyuyarak geçirdi) ve uydudaki ikinci günleri için bir program hazırladı.</p>

  <p class="p2">Elbette bilim adamları, böylesine umulmadık bir şekilde girdikleri yeni dünyayı keşfetmek istiyorlardı. Ganymede'nin ilettiği radar haritalarına göre ada on beş kilometre uzunluğunda ve beş kilometre genişliğindeydi, en yüksek noktası sadece yüz metre kadardı. Birisi sıkıntıyla, bunun kötü bir dalga karşısında bir işe yaramayacağını söyledi.</p>

  <p class="p2">Daha kasvetli ve kısıtlayıcı bir yer düşünülemezdi, Europa'nın zayıf rüzgâr ve yağmurları altında geçen yarım yüzyıl, yüzeyin yarısını kaplayan yumuşak lav tabakasını çatlatmayı ya da donuk kaya nehirlerinin arasından fırlamış granit çıkıntılarını aşındırmayı başaramamıştı. Ama artık evleri burasıydı ve ona bir ad koymaları gerekiyordu.</p>

  <p class="p2">Hades, Inferno, Hell, Purgatory vb. karamsar ve baştan savma isimler kaptan tarafından hemen veto edildi, o neşeli bir isim istiyordu. Sonunda ona karşı otuz iki ve beş çekimser oyla, bu cesur düşmana şaşırtıcı ve Don Kişotvari bir övgü ciddi ciddi düşünüldükten sonra reddedildi, adanın adı "Gül bahçesi" olmayacaktı.</p>

  <p class="p3">Sonunda "Barınak" oybirliğiyle kazandı.</p>

  <h2 class="h21"><a id="ncx1263"></a>&nbsp;</h2>
</body>
</html>
