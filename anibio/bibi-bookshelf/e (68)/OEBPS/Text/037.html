<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>DİYALOG</title>
</head>

<body>
  <h2 class="h22">DİYALOG</h2>

  <p class="p1"><span class="t2">Galaxy</span>'de, durumu tam bir felaket olarak görmeyen sadece bir kişi vardı. Rolf van der Berg kendi kendine, 'Ölmek üzere olabilirim', diyordu; 'ama bilimsel ölümsüzlük için bir şansım var.' İyi bir teselli değildi belki, ama gemidekiler bunu bile umut edemezlerdi.</p>

  <p class="p2"><span class="t2">Galaxy</span>'nin Zeus Dağı'na gittiğinden hiç şüphesi yoktu; Europa'da ondan başka önemli bir şey yoktu. Hatta, hiçbir gezegende onunla kıyaslanacak bir şey bulunamazdı.</p>

  <p class="p2">Böylece teorisi (hâlâ bir teori olduğunu kabul etmek zorundaydı) sır olmaktan çıkmıştı. Dışarı nasıl sızmış olabilirdi?</p>

  <p class="p2">Paul Amcasına kesinlikle güvenirdi, ama ihtiyatsızlık etmiş olabilirdi. Büyük bir olasılıkla birisi bilgisayarlarına bakmıştı, belki de&nbsp; rutin bir iş sırasında. Öyle&nbsp; ise&nbsp; yaşlı bilim adamı tehlikede olabilirdi; Rolf acaba onu uyarabilir miydi (ya da uyarmalı mıydı)? Haberleşme subayının bir acil durum vericisiyle Ganymede ile bağlantı kurmaya çalıştığını biliyordu; otomatik bir alarm sinyali çoktan verilmişti, haberler Dünya'ya her an ulaşabilirdi. Neredeyse bir saat olmuştu.</p>

  <p class="p2">Kapısı sessizce çalınınca "Girin" dedi. "Merhaba Chris. Senin için ne yapabilirim'"</p>

  <p class="p2">Astsubay Chris Floyd'u karşısında görünce şaşırmıştı,&nbsp; onu da ekipteki diğerlerinden daha iyi tanıyor değildi. İçi sıkılarak, Europa'ya inerlerse birbirlerini istemeyecekleri kadar yakından tanıyacaklarını düşündü.</p>

  <p class="p2">"Merhaba Doktor. Burada kendinde olan bir tek sizsiniz. Bana yardımcı olabileceğinizi düşündüm."</p>

  <p class="p2">"Şu anda kimsenin kimseye yardımı dokunacağını sanmıyorum. Köprüde son durum ne?"</p>

  <p class="p2">"Yeni bir şey yok. Yu ile Gillings'i orada bıraktım, kapıya bir mikrofon yerleştirmeye çalışıyorlar. Ama içerde kimse konuşmuyor. Bu pek de şaşırtıcı değil, Chang'in işi başından aşkın olmalı."</p>

  <p class="p2">"Bizi güvenle aşağı indirebilir mi?"</p>

  <p class="p2">"O en iyisidir; bunu yapabilecek biri varsa odur. Beni asıl endişelendiren kalkış."</p>

  <p class="p2">"Tanrı'm, ben o kadar ilerisini düşünmüyorum bile. Bunun hiç sorun olmayacağını sanmıştım."</p>

  <p class="p2">"Ama olabilir. Unutmayın, bu gemi yörüngede çalışmak üzere yapıldı. Ananke ve Carme ile buluşmayı umuyorduk, ama hiçbir büyük uyduya inmeyi planlamamıştık. Yani Europa'da mahsur kalabiliriz, hele Chang iyi bir iniş alanı aramakla yakıt harcarsa."</p>

  <p class="p2">Rolf, olması gerekenden fazla ilgilendiğini belli etmemeye çalışarak "Nereye inmeye çalıştığı belli mi?" diye sordu. Herhalde pek başarılı olamamıştı, çünkü Chris ona sert bir ifadeyle baktı. "Bu aşamada anlamamız imkânsız, ama yavaşlamaya başladığında bir fikrimiz olabilir. Ama, siz bu uyduları tanıyorsunuz; sizce neresi olabilir?"</p>

  <p class="p2">"İlginç olan bir tek yer var. Zeus Dağı."</p>

  <p class="p2">"Oraya neden inmek istesinler ki?" Rolf omuzlarını silkti."Biz de bunu bulmayı umuyorduk. Bize iki pahalı penetrometreye mal oldu."</p>

  <p class="p2">"Daha da pahalıya patlayacak gibi. Hiç fikriniz yok mu?"</p>

  <p class="p2">Rolf van der Berg sırıtarak "Polis gibi konuşuyorsun" dedi, bunu söylerken ciddi değildi.</p>

  <p class="p2">"Komik, son bir saatte bunu ikinci kez duyuyorum."</p>

  <p class="p2">Odanın atmosferi bir anda değişti, sanki hayat destek sistemi kendi kendini ayarlamıştı. "Şey, sadece şaka yapıyordum... öyle misin?"</p>

  <p class="p2">"Olsam bunu söylemezdim, değil mi?" Rolf van der Berg, Bu yanıt değil, diye düşündü. Ama belki de öyleydi.</p>

  <p class="p2">Genç subaya dikkatle bakınca, büyükbabasına ne kadar benzediğini bir kez daha fark etti. Birisi Chris Floyd'un <span class="t2">Galaxy</span>'ye Tsung filosundaki başka bir gemiden sadece bu uçuş için geldiğini söylemiş, insanın her yerde bağlantısı olmasının çok işe yaradığını da alaycı bir ifadeyle eklemişti. Ama Floyd'un yeteneklerini eleştirmemişti; mükemmel bir uzay subayıydı. Bu özellikleriyle başka yarı zamanlı işler de bulabilirdi; Rosie McCullen da, şimdi fark ediyordu ki, <span class="t2">Galaxy</span>'ye uçuştan hemen önce katılmıştı.</p>

  <p class="p2">Rolf van der Berg gezegenler arası, büyük ve çok ince bir entrikanın içine düşmüş olduğunu hissetti; Doğadaki sorulara (genellikle) doğrudan yanıt bulmaya alışık bir bilim adamı olarak durumundan memnun sayılmazdı.</p>

  <p class="p2">Chris Floyd hangi taraftaydı? Kaç taraf vardı. Sır dışarı sızdığına göre, Bund mutlaka işin içindeydi. Ama Bund'un içinde de ayrı gruplar ve onlara karşı olan gruplar vardı; aynalarla dolu bir koridorda gibiydi.</p>

  <p class="p2">Ama kesinlikle emin olduğu bir nokta vardı. Sadece bağlantıları nedeniyle de olsa, Chris Floyd'a güvenilebilirdi, van der Berg, 'Uçuşun güvenliği için ASTROPOL adına çalıştığına bahse girerim', diye düşündü; 'ne kadar sürerse sürsün...'</p>

  <p class="p2">Yavaşça "Yardım etmek isterim Chris," dedi. "Tahmin ettiğin gibi bazı teorilerim var. Ama hepsi saçma sapan şeyler olabilirler hâlâ...</p>

  <p class="p2">Yarım saat geçmeden gerçeği anlayabiliriz. O zamana kadar bir şey söylememeyi tercih ederim."</p>

  <p class="p3">Kendi kendine, 'Bu Boer inadı değil', diye ekledi. Eğer yanılmışsa, aralarında öleceği adamların onları sonlarına götüren aptalın kendisi olduğunu bilmemelerini tercih ederdi.</p>

  <h2 class="h21"><a id="ncx832"></a>&nbsp;</h2>
</body>
</html>
