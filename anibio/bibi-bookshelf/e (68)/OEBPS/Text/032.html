<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>CEHENNEM</title>
</head>

<body>
  <h2 class="h20">CEHENNEM&nbsp;</h2>

  <p class="p1">Jüpiter&nbsp; patlamadan önce Io, Güneş&nbsp; Sisteminde&nbsp; Venüs'ten sonra cehenneme en yakın noktaydı. Lucifer yüzey ısısını birkaç yüz derece daha arttırdığına göre, onunla artık Venüs bile yarışamazdı. Sülfür volkanları ve gayzerler aktivitelerini arttırmışlar, işkence altındaki uydunun özelliklerini onlarca&nbsp; yıl&nbsp; yerine&nbsp; sadece&nbsp; birkaç&nbsp; yılda&nbsp; düzenlemeye&nbsp; girişmişlerdi.&nbsp; Gezegen&nbsp; uzmanları&nbsp; harita yapmaktan&nbsp; tamamen&nbsp; vazgeçmiş, kendilerini birkaç günde bir yörünge fotoğrafları çekmeye vermişlerdi. Bunlardan Cehennem'deki aktivitenin kare kare çekilmiş, insanı hayret içinde bırakan bir filmini yapmışlardı.</p>

  <p class="p2">Londra Gemi Sigorta Kurumu uçuşun bu bölümü için oldukça sıkı bir sigorta bedeli belirlemişti, ama Io on bin kilometreden daha çok yaklaşmadan yakın uçuş yapan bir gemi için ciddi bir tehlike oluşturmuyordu; daha sakin olan Gece Tarafı da öyle.</p>

  <p class="p2">Astsubay Chris Floyd yaklaşan sarı ve turuncu renkli dünyaya (Güneş Sistemi'ndeki belki de en cafcaflı nesneye) bakarken, ister istemez büyükbabasının buraya geldiği zamanı düşündü. Üzerinden yarım yüzyıl geçmişti. <span class="t2">Leonov</span> terk edilmiş <span class="t2">Discovery</span> ile burada buluşmuştu ve Dr. Chandra uykudaki bilgisayar HAL'ı burada uyandırmıştı. Daha sonra iki gemi de, Io ile Jüpiter arasındaki İç Lagrange Noktası L1 üzerinde dolanarak dev siyah tektaşı araştırmak üzere yola çıkmışlardı.</p>

  <p class="p2">Tektaş artık yoktu; Jüpiter de öyle. Dev gezegenin patlamasından bir anka kuşu gibi doğan mini güneş uydularını yeni bir Güneş Sistemi'ne dönüştürmüştü; ama ısısı Dünya'nınkine yakın olan bölgeler sadece Ganymede ve Europa'da vardı. Bunun ne kadar böyle süreceğini ise kimse bilmiyordu. Lucifer'in ömrü hakkında yapılan tahminler bin yıldan bir milyon yıla kadar değişiyordu.</p>

  <p class="p2"><span class="t2">Galaxy</span>'nin bilim ekibi hemen L1 noktasına baktılar; ama artık ona yaklaşmak çok tehlikeliydi. Jüpiter ile iç uydusu arasında her zaman bir elektrik akımı (Io "akım tüpü") vardı ve Lucifer'in doğuşu onun gücünü yüzlerce kat arttırmıştı. Enerji nehrinin parlak sarısı, iyonlaşmış sodyumun karakteristik rengiyle karışan akışı bazen çıplak gözle bile görülebiliyordu. Ganymede'deki bazı mühendisler yanı başlarında ziyan olan gigawattları kullanmaktan söz etmiş, ama kimse bunun bir yolunu bulamamıştı.</p>

  <p class="p2">Ekibin kaba yorumları arasında ilk penetrometre yollandı ve iki saat sonra çürüyen uyduya bir şırınga gibi girdi. Neredeyse beş saniye boyunca (planlanan ömrünün on katı) çalıştı ve Io onu yok edene kadar binlerce kimyasal, fiziksel ve jeolojik ölçüm gönderdi.</p>

  <p class="p2">Bilim adamları büyülenmişler; van der Berg ise yalnızca memnun olmuştu. Sondanın çalışacağını tahmin etmişti; Io son derece kolay bir hedefti. Ama eğer Europa hakkında yanılmıyorsa, ikinci penetrometre kesinlikle başarısız olacaktı.</p>

  <p class="p2">Tabii bu hiçbir şeyi ispatlamazdı; çalışmamasının birçok nedeni olabilirdi. Bu olduğunda da, inmekten başka seçenek kalmayacaktı.</p>

  <p class="p3">Bu da kesinlikle yasaktı ve bu yasağı koyanlar insanlar değildi.</p>

  <h2 class="h21"><a id="ncx700"></a>&nbsp;</h2>
</body>
</html>
