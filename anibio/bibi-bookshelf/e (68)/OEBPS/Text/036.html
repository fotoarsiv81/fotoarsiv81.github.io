<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ROSIE</title>
</head>

<body>
  <h2 class="h22">ROSIE</h2>

  <p class="p1">Kaptan Laplace hız kontrol jetlerinin ağaçkakanı andıran ilk hafif temasıyla hemen uyandı. Bir an rüya gördüğünü sandı; hayır, kesinlikle gemi uzayda dönüyordu.</p>

  <p class="p2">Belki de bir tarafta sıcaklık fazla&nbsp; yükselmişti ve ısı kontrol sistemi bazı küçük ayarlamalar yapıyordu. Bu arada bir olurdu ve nöbetteki subay için eksi puandı, ısı sınırına yaklaşıldığını fark etmesi gerekirdi.</p>

  <p class="p2">Köprüden -kimdi- Bay Chang'i aramak için dahili telefona uzandı. Eli hareketi tamamlayamadı. Ağırlıksız geçen günlerden sonra, yerçekiminin onda biri bile gerçek bir şoktu. Kemerlerini açıp yatağından çıkması birkaç saniye sürdü, ama kaptana sanki dakikalar gibi geldi. Bu defa düğmeyi buldu ve öfkeyle bastı. Yanıt yoktu.</p>

  <p class="p2">Yerçekiminin istilasıyla hazırlıksız yakalanan boştaki cisimlerin çarpma ve darbelerini görmezden gelmeye çalıştı. Uzun süre düşüyorlardı, ama şu anda tek anormal ses tam güçte çalışan motorun uzaktan gelen boğuk çığlığıydı.</p>

  <p class="p2">Odasındaki küçük pencerenin perdesini yırtarcasına çekerek yıldızlara baktı. Geminin ekseninin nereye dönük olması gerektiğini kabaca biliyordu; sadece otuz kırk dereceye kadar anlasa bile, iki olasılık arasında karar verebilirdi.</p>

  <p class="p2"><span class="t2">Galaxy</span> yörüngesel hızını arttırabilir ya da azaltabilirdi. Şimdi azaltıyordu; yani Europa'ya doğru alçalmaya hazırlanıyordu.</p>

  <p class="p2">Birisi ısrarla kapıyı yumrukluyordu ve kaptan ancak bir dakika geçmiş olabileceğini fark etti. Astsubay Floyd ve ekipten iki kişi dar koridoru doldurmuşlardı.</p>

  <p class="p2">Floyd nefes nefese "Köprü kilitli efendim" diye rapor verdi. "İçeri giremiyoruz, Chang da yanıt vermiyor. Ne olduğunu bilmiyoruz."</p>

  <p class="p2">Kaptan Laplace bir yandan üzerini giyerken "Korkarım ben biliyorum" diye yanıtladı. "Eninde sonunda delinin biri bunu deneyecekti. Kaçırılıyoruz ve nereye olduğunu da biliyorum. Ama neden olduğunu biliyorsam ne olayım..."</p>

  <p class="p2">Saatine göz attı ve aklından çabuk bir hesap yaptı.</p>

  <p class="p2">"Bu hız seviyesinde on beş dakika içinde yörüngeden çıkmış oluruz, emin olmak için şunu on yapalım. Neyse, gemiyi tehlikeye atmadan motoru durdurabilir miyiz?"</p>

  <p class="p2">Mühendis olan Astsubay Yu berbat görünüyordu, ama isteksiz de olsa bir yanıt verdi.</p>

  <p class="p2">"Pompa motoru hatlarındaki devre kesicileri açıp yakıt bağlantısını kesebiliriz."</p>

  <p class="p2">"Onlara ulaşabilir miyiz?"</p>

  <p class="p2">"Evet, Üçüncü Güvertedeler."</p>

  <p class="p2">"Gidelim öyleyse."</p>

  <p class="p2">"Şey... o zaman bağımsız yedek sistem devreye girer. Güvenlik için Beşinci Güverte'de mühürlü bir kapağın ardında, bir kesici bulmamız gerek; hayır, zamanında yapamayız."</p>

  <p class="p2">Kaptan Laplace da bundan korkuyordu. <span class="t2">Galaxy</span>'yi yapan dahiler gemiyi tüm olası kazalardan korumaya çalışmışlardı. İnsanın kötülüğünden korumaları ise mümkün değildi.</p>

  <p class="p2">"Alternatif var mı?"</p>

  <p class="p2">"Korkarım elimizdeki zaman içinde yok."</p>

  <p class="p2">"Öyleyse köprüye gidip Chang'la ve yanındaki her kimse onunla konuşmaya çalışalım."</p>

  <p class="p2">Merak ediyordu, kim olabilirdi? Her zamanki ekibinden biri olduğuna inanmıyordu. O zaman... tabii, yanıtı bulmuştu! Gözünde canlandırabiliyordu. Sabit fikirli bir bilim adamı teorisini ispatlamaya çalışıyor; deneyler başarısız&nbsp; oluyor; bilgiye ulaşmanın her şeyden daha öncelikli olduğuna karar veriyor...</p>

  <p class="p2">O eski ucuz deli bilim adamı melodramları gibiydi, ama gerçeklere çok uygundu. Belki de Dr. Anderson ancak böyle bir Nobel Ödülü kazanabileceğini düşünmüştü.</p>

  <p class="p2">Jeolog nefes nefese ve saçı başı darmadağınık bir halde yanlarına geldiğinde, bu teori de hemen çürütülmüş oldu. "Tanrı aşkına Kaptan, neler oluyor? Tam güçle gidiyoruz. Yukarı mı gidiyoruz, aşağı mı?"</p>

  <p class="p2">Kaptan Laplace "Aşağı" diye karşılık verdi.</p>

  <p class="p2">"Yaklaşık on dakika sonra Europa'ya çarpacak bir yörüngeye gireceğiz. Kumanda her kimdeyse umarım ne yaptığını biliyordur."</p>

  <p class="p2">Köprüye gelmişlerdi, kapalı kapı önlerindeydi. içeriden hiçbir ses gelmiyordu. Laplace eklemlerini yaralamadan yapabildiği kadar sert vurmaya başladı.</p>

  <p class="p2">"Ben Kaptan! Açın kapıyı!"</p>

  <p class="p2">Uymayacakları belli olan bir emir verdiği için kendini aptal gibi hissediyordu, ama en azından bir tepki umuyordu. Aldı da.</p>

  <p class="p2">Dış hoparlör tıslayarak açıldı ve bir ses konuştu "Aptalca bir şey denemeyin Kaptan. Silahım var ve Bay Chang benim emirlerime uyuyor."</p>

  <p class="p2">Subaylardan biri "Bu da kim?" diye fısıldadı. "Kadın sesine benziyordu!"</p>

  <p class="p2">Kaptan öfkeyle "Haklısın." dedi. Böylece alternatifler azalmış, ama hiçbir şey düzelmemişti.</p>

  <p class="p2">Sesine sızlanan değil, baskın bir ton vermeye çalışarak "Ne yapmayı umuyorsun? Bu işten kurtulamayacağını biliyorsun!" diye bağırdı.</p>

  <p class="p2">"Europa'ya iniyoruz. Ve eğer tekrar kalkmak istiyorsanız, beni durdurmaya kalkışmayın. "</p>

  <p class="p2">Otuz dakika sonra Astsubay Chris Floyd "Odası tertemiz" diye rapor verdi. Hız tamamen kesilmişti ve <span class="t2">Galaxy</span> az sonra Europa atmosferine girecek bir elipste yol alıyordu. Kararlıydılar; makineleri artık kapatabilirlerdi, ama bu intihar olurdu. İniş için onlara tekrar ihtiyaç olacaktı, ama bu da sadece gecikmiş bir intihar olurdu.</p>

  <p class="p2">"'Rosie McCullen' Kimin aklına gelirdi ki! Uyuşturucu mu kullanıyor acaba?"</p>

  <p class="p2">Floyd "Hayır" dedi. "Bu çok ince planlanmış. Gemide bir yerde gizli bir telsizi olmalı. Onu aramalıyız."</p>

  <p class="p2">"Kahrolası bir polis gibi konuşuyorsun. "</p>

  <p class="p2">Kaptan "Yeter baylar," dedi. Şaşkınlık ve kapalı köprüyle başka temas kurulamaması sinirleri yıpratmıştı. Saatine baktı.</p>

  <p class="p2">"Atmosfere girmemize iki saatten az kaldı. Odamda olacağım, belki beni oradan arayabilirler. Mr. Yu, lütfen köprüde kalın ve her gelişmeyi anında bildirin."</p>

  <p class="p2">Hayatında hiç bu kadar çaresiz hissetmemişti, ama bazen yapılacak tek şey hiçbir şey yapmamaktı. Ayrılırken birinin dalgınlıkla "Biraz kahve ne iyi olurdu. Rosie'ninki içtiklerimin en iyisiydi" dediğini duydu.</p>

  <p class="p3">Öfkeyle, 'Evet', diye düşündü, 'kesinlikle çok iyi. Başladığı her işi çok iyi yapıyor.'</p>

  <h2 class="h21"><a id="ncx802"></a>&nbsp;</h2>
</body>
</html>
