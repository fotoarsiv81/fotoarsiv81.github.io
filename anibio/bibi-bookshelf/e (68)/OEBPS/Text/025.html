<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>SİYAH KAR VADİSİ</title>
</head>

<body>
  <h2 class="h20">SİYAH KAR VADİSİ</h2>

  <p class="p1">Kaptan Smith yolcuların dışarı çıkması fikrine şaşılacak kadar az karşı çıkmıştı. Bu kadar yolu gelip de kuyrukluyıldıza ayak basmamanın saçma olacağına o da katılıyordu.</p>

  <p class="p2">Kaçınılmaz brifingde "Talimatlara uyarsanız sorun çıkmaz" dedi. "Daha önce hiç uzay giysisi giymemiş olsanız bile; ki sanırım olanlar yalnızca Kumandan Greenberg ve Dr. Floyd'dur, oldukça rahat ve tam otomatiktirler. Yalıtım kabinine girdikten sonra hiçbir düğme ya da ayarla oynamanız gerekmeyecek.</p>

  <p class="p2">Kesin bir kural: Bir seferde sadece iki kişi dışarı çıkabilir. Tabii özel bir refakatçi bir güvenlik hattıyla bağlı olarak beş metre yakınınızda olacak; ama gerekirse bu yirmi metreye kadar çıkarılabilir. Ayrıca her iki kişi de vadi boyunca gerdiğimiz rehber kablolara kelepçelerle bağlanacak. Yol yasası Dünya'daki gibi; sağdan gidin! Birinin önüne geçmek isterseniz, tek yapmanız gereken kelepçenizi açmak, ama biriniz her zaman hatta bağlı kalmalı. Böylece uzay boşluğuna kaçma tehlikesi olmaz. Sorusu olan?"</p>

  <p class="p2">&nbsp;"Dışarıda ne kadar kalabiliriz?"</p>

  <p class="p2">"Dilediğiniz kadar, Bayan M'Bala. Ama en küçük bir rahatsızlık hissettiğiniz&nbsp; anda dönmenizi öneririm. İlk çıkış için bir saat ideal olabilir, tabii on dakika gibi gelecektir..." Kaptan Smith çok haklıydı. Heywood Floyd geride kalan zamanı gösteren ekrana baktı, kırk dakikanın çoktan geçmiş olması inanılmazdı. Yine de o kadar şaşırmamalıydı, gemi şimdiden bir kilometre uzaktaydı.</p>

  <p class="p2">En kıdemli yolcu olarak (her hesaba göre), ilk dışarı çıkma ayrıcalığı ona tanınmıştı. Yol arkadaşını ise seçme şansı yoktu.</p>

  <p class="p2">Mihailovich "Yva ile EVA!" diye kıkırdadı. "Nasıl dayanabilirsin ki? Yine de o lanet giysiler," diye adi bir sırıtışla ekledi, "dışarıda her istediğinizi denemenize izin vermez."</p>

  <p class="p2">Yva hiç itiraz etmeden, ama bunun yanında hiçbir ilgi de göstermeden kabul etmişti. Floyd bunun onun her zamanki hali olduğunu düşündü. Tam olarak hayal kırıklığına uğradığı söylenemezdi, bu yaşta insanın pek fazla hayali olmazdı, ama canı sıkılmıştı. Nedeni de Yva değil kendisiydi; o tıpkı sık sık karşılaştırıldığı Mona Lisa gibi eleştiri veya övgünün ötesindeydi.</p>

  <p class="p2">Tabii bu karşılaştırma saçmaydı; La Gioconda gizemliydi, ama kesinlikle erotik değildi. Yva'nın gücü ise ikisinin kendine özgü bir biçimde birleşiminden geliyordu, iyi ölçülerle masumiyetin birleşiminden. Bu üç özelliğin izleri yarım yüzyıl sonra bile hâlâ görülebiliyordu, en azından inançlı gözlere.</p>

  <p class="p2">Eksik olan ise (bunu Floyd da üzülerek kabul etmek zorunda kalmıştı) gerçek bir kişilikti. Ona konsantre olduğunda gözünün önüne gelen yalnızca oynadığı rollerdi. Bir zamanlar "Yva Merlin tüm erkeklerin tutkularının bir yansımasıdır; ama aynaların kişiliği yoktur" diyen eleştirmeni istemeyerek de olsa haklı buluyordu.</p>

  <p class="p2">Ve şimdi Halley kuyrukluyıldızının yüzeyinde, Siyah Kar Vadisini kaplayan ikiz kablolarda rehberleriyle birlikte ilerlerken, bu eşsiz ve esrarengiz yaratık yanı başındaydı. Adı buydu, hiçbir haritada yer almayacak olsa da, onunla çocuksu bir gurur duyuyordu. coğrafyanın Dünya'daki hava durumu kadar değişken olduğu bir yerin haritası olamazdı. Çevresindeki manzaraya daha önce hiçbir insanın bakmamış, bundan sonra da bakamayacak olmasının tadını çıkardı.</p>

  <p class="p2">Mars'ta ya da Ayda, biraz hayal gücünüzü kullanır ve yabancı gökyüzünü de düşünmezseniz, bazen Dünya'da olduğunuzu hayal edebilirsiniz. Burada bu imkansızdı, çünkü kardan kule gibi havada duran yapılar, yerçekimine pek de teslim olmuş gibi durmuyorlardı. Hangi tarafın yukarısı olduğunu anlamak için çevreye çok dikkatle bakmak gerekiyordu.</p>

  <p class="p2">Siyah Kar Vadisi sıra dışıydı, çünkü oldukça katı bir yapıydı; buharlaşabilen su ve hidrokarbon buz birikintilerinin arasına gömülmüş bir kayalık. Jeologlar kökeni hakkında hâlâ tartışıyorlardı, bazıları çağlar önce kuyrukluyıldıza çarpmış bir asteroitin parçası olduğuna inanıyorlardı. Alınan örneklerde donmuş katrana benzeyen, karışık organik bileşimler bulunmuştu; ama oluşumlarında hayatın bir rolü olmadığı kesindi.</p>

  <p class="p2">Küçük vadinin zeminini kaplayan "kar" tamamen siyah değildi; Floyd fenerinin ışığı altında baktığında, sanki içinde milyonlarca mikroskobik elmas varmışçasına ışıldayıp parlıyordu. Halley'de gerçekten elmas olup olmadığını merak etti. Yeterince karbon olduğu açıktı. Ama oluşumu için gereken ısı ve basıncın burada asla var olmadığı da açıktı.</p>

  <p class="p2">Floyd ani bir dürtüyle aşağı uzandı ve iki avuç dolusu kar aldı; bunu yapmak için kendini ayaklarıyla güvenlik hattından itmesi gerekti, böylece ip üzerinde yürüyen bir cambazı andıran komik bir görüntü oluşturdu, ama o baş aşağı duruyordu. Kırılgan kabuk, başını ve omuzlarını içine sokarken hiç direnmedi; sonra kelepçesine tutunarak kendini yavaşça çekti ve bir avuç Halley'le dışarı çıktı.</p>

  <p class="p2">Kristal taneciklerinden tam avucuna sığacak kadar bir top yaparken, ona eldiveninin yalıtımı olmadan dokunabilmeyi istedi. İşte elindeydi, kapkaraydı; ama elinde çevirdikçe kaçamak parıltılar saçıyordu.</p>

  <p class="p2">Aniden, hayalinde bembeyaz oluverdi; çocukluğuna dönmüştü, çocukluğunun hayaletleriyle çevrili kış oyun bahçesindeydi. Kusursuz kar toplarıyla meydan okuyup tehdit eden arkadaşlarının bağırışlarını bile duyabiliyordu...</p>

  <p class="p2">Çok kısa ama etkileyici bir anıydı, ezici bir hüzün duygusu vermişti. Yüzyıllık bir zamanın ardından o hayalet arkadaşlarının hiçbirini hatırlamıyordu; ama bazılarını sevdiğini biliyordu.</p>

  <p class="p2">Gözleri doldu, parmakları uzay karından yapılmış topu sıkıca kavradı. Sonra görüntü kayboldu; yine kendisiydi. Bu an hüzün değil, zafer anıydı.</p>

  <p class="p2">Heywood Floyd "Aman Tanrım!" diye bağırdı, sözleri uzay giysisinin küçük, yankı yapan evreninde yankılandı. "Halley kuyrukluyıldızının üzerindeyim, daha ne istiyorum! Şimdi bir meteor çarpsa, şikayet bile etmem!"</p>

  <p class="p2">Kollarını kaldırdı ve kar topunu yıldızlara doğru savurdu. Öyle küçük ve siyahtı ki neredeyse bir anda kayboldu, ama o gökyüzüne bakmaya devam etti.</p>

  <p class="p2">Sonra birdenbire, beklenmedik bir şekilde ani bir ışık patlamasıyla birlikte, gizli güneşin ışınlarına doğru yükselirken yeniden ortaya çıktı. Kurum kadar siyah olmasına rağmen o kör edici aydınlığı, gökyüzünün hafif aydınlığına karşı kolayca görülebilecek kadar yansıtıyordu.</p>

  <p class="p2">Belki buharlaşarak, belki de uzaklarda gittikçe küçülerek sonunda gözden kaybolana dek Floyd onu izledi. Yukarıdaki korkunç radyasyon seline fazla dayanamazdı; ama kaç kişi kendi kuyrukluyıldızını yarattığını söyleyebilirdi ki?</p>

  <p class="p3"><span class="t12">&nbsp;</span></p>
</body>
</html>
