<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>PLAZADA GECE YARISI</title>
</head>

<body>
  <h2 class="h22">PLAZADA GECE YARISI</h2>

  <p class="p1">Manhattan Merkezi'nin ormanları üzerinde tek başına ihtişamla yükselen ünlü bina bin yılda pek değişmemişti. Tarihin bir parçasıydı ve saygıyla korunuyordu. Uzun zaman önce, tüm tarihi eserler gibi mikro incelikte bir elmas tabakasıyla kaplanmıştı ve zamanın yıkıcı etkisini artık hiç umursamıyordu.</p>

  <p class="p2">İlk Genel Birlik toplantısına katılanlar, dokuz yüzyıl geçtiğini asla tahmin edemezlerdi. Ancak meydanda duran ve adeta BM binasının şeklini taklit eden dümdüz siyah taşa çok şaşırırlardı herhalde. Eğer herkes gibi uzanıp dokunmaya çalışırlarsa, parmaklarının mermer gibi yüzeyine değdiği andaki garip duyguyla şaşırırlardı.</p>

  <p class="p10">***</p>

  <p class="p2">Ama gökyüzünün değişimine daha da şaşırır, hatta şaşkınlıktan aptallaşırlardı...</p>

  <p class="p2">Son turistler bir saat önce gitmişlerdi ve meydan bomboştu. Gökyüzü bulutsuzdu, yalnızca birkaç parlak yıldız görülebiliyordu; daha sönük olanlar gece de parlayan küçük güneşin altında kaybolmuşlardı.</p>

  <p class="p2">Lucifer'ın ışığı hem eski binanın siyah cam yüzeyine, hem de güney gökyüzüne yayılmış ince, gümüş rengi gökkuşağına vuruyordu. Güneş Sistemi'nin iki güneşinin tüm dünyaları arasındaki alışveriş sürerken diğer ışıklar da çok yavaşça onun yanında ve çevresinde dönüyorlardı.</p>

  <p class="p2">Çok dikkatli bakılırsa, Dünya'yı ve Ekvator'un yirmi altı bin kilometre yukarısında Dünya'nın Çevresindeki Kuşak'ı oluşturan uzaktaki çocuklarını birleştiren altı elmas göbek bağından biri olan Panama Kulesi'nin ince hattı da görülebilirdi.</p>

  <p class="p2">Lucifer birdenbire, doğduğu gibi hızla sönmeye başladı. İnsanlığın otuz nesildir unuttuğu gece yeniden gökyüzünü kapladı. Sürgündeki yıldızlar geri döndüler.</p>

  <p class="p2">Ve dört milyon yıldır ikinci kez, tektaş yandı.</p>

  <p class="p3">&nbsp;</p>
</body>
</html>
