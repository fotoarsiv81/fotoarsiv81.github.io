<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>GEÇİŞ</title>
</head>

<body>
  <h2 class="h22">GEÇİŞ</h2>

  <p class="p9"><span class="t9">" Ve ben sahip olduğum her şeyi bırakıyorum..."</span></p>

  <p class="p1">Bu mısra, hafızasının hangi uçurumundan çıkıp yüzeye kadar yüzmüştü? Heywood Floyd, gözlerini kapadı ve geçmişe konsantre olmaya çalıştı. Şüphesiz bir şiirdendi, oysa üniversiteden beri tek satır şiir okumuş değildi. Belki de sadece birkaç satır, tabii kısa süren <span class="t2">İngilizceyi Doğru Anlama Semineri</span> hariç.</p>

  <p class="p2">Başka ipucu olmazsa, tüm İngiliz edebiyatını araştırıp bu satırın yerini bulmak, istasyonun bilgisayarının oldukça zamanını alacaktı, on dakika bile sürebilirdi. Ama bu hile sayılırdı (ve tabii oldukça pahalı olurdu), zaten Floyd da aklını kullanmayı tercih ederdi.</p>

  <p class="p2">Bir savaş şiiri olduğu kesindi, ama hangi savaş? Yirminci yüzyılda pek çok savaş olmuştu...</p>

  <p class="p2">Konukları altıda bir yerçekiminde uzun süre kalanların rahatlığı ve yavaş hareketleriyle geldiklerinde o hâlâ aklının sislerinde yanıtı arıyordu. Pasteur'dekiler "merkezkaç tabakalaşması" denilen şeyden çok etkileniyorlardı; bazıları istasyonun sıfır yerçekimli merkezinden hiç ayrılmıyor, bir gün Dünya'ya dönmeyi umanlar ise ağır ağır dönen koca diskin dış halkasının normale yakın ağırlıklı düzenini tercih ediyorlardı.</p>

  <p class="p2">Floyd'un en yakın arkadaşları artık George ve Jerry'di. Bu çok şaşırtıcıydı çünkü ortak noktaları yok denecek kadar azdı. Karmakarışık duygusal geçmişine (iki evlilik, üçü resmi beş kontrat, üç çocuk) baktığında, onların uzun süreli, arada bir "Dünya'dan" ya da "Ay'dan" ziyarete gelen yeğenlerden etkilenmeyen ilişkisine genellikle imreniyordu.</p>

  <p class="p2">Bir defasında iğnelercesine "Hiç boşanmayı düşünmediniz mi?" diye sormuştu.</p>

  <p class="p2">Akrobatik ancak ciddi yönetimiyle klasik orkestranın geri dönüşünde büyük pay sahibi olan George'un yanıtı her zamanki gibi hazırdı.</p>

  <p class="p2">Hiç duraksamadan "Boşanmayı asla" diye yanıtlamıştı. "Cinayeti ise sık sık."</p>

  <p class="p2">Jerry "Tabii bunu asla yapamazdı" diye karşılık vermişti. "Sebastian her şeyi ortaya çıkarırdı." Sebastian, ikisinin hastane yetkilileriyle oldukça boğuştuktan sonra getirttikleri güzel ve geveze bir papağandı.&nbsp; Sadece&nbsp; konuşmakla&nbsp; kalmıyor,&nbsp; Sibelius&nbsp; keman&nbsp; konçertosunun&nbsp; başlangıcını&nbsp; da&nbsp; taklit edebiliyordu. Jerry de yarım yüzyıl önce bu konçertoyla (tabii biraz da Antonio Stradivari'nin yardımıyla) ünlü olmuştu. Artık George, Jerry ve Sebastian'a veda etme zamanı gelmişti. Belki sadece birkaç haftalığına, belki de sonsuza dek... İstasyonun şarap mahzenini boşaltan bir dizi partiyle tüm diğer vedalaşmaları bitirmişti, yapacağı başka bir şey kalmamıştı.</p>

  <p class="p2">Eski model, ama hâlâ işini gören bilgisayarı Archie gelen tüm mesajlara uygun yanıtlar vermeye, acil ve kişisel durumlarda ise mesajı <span class="t2">Universe</span>'de ona yöneltmeye programlanmıştı. Bunca yıldan sonra istediği kişiyle konuşamamak garip olacaktı; ama en azından istemediklerini atlatabilecekti. Yolculuğa başladıktan birkaç gün sonra gemi Dünya'dan eşzamanlı bir konuşma yapılamayacak kadar uzak olacak ve tüm mesajlar kaydedilmiş ses ya da tele tekst olmak zorunda kalacaktı.</p>

  <p class="p2">George "Dostumuz olduğunu sanmıştık" diye sızlandı. "Bizi celladın yapman çok pis bir numaraydı. Üstelik bize bir şey de bırakmıyorsun."</p>

  <p class="p2">Floyd, "Bazı sürprizler olabilir" diyerek sırıttı. "Her neyse, ayrıntılarla Archie ilgilenir. Anlamadığı bir şey olabilir, bu yüzden mesajlarıma bakmanızı istiyorum."</p>

  <p class="p2">"O anlamazsa biz de anlamayız. Senin bilimsel kurumların ve diğer zırvalar hakkında biz ne biliriz ki?"</p>

  <p class="p2">"Onlar kendilerini idare edebilirler. Lütfen ben yokken temizlikçilerin burayı karmakarışık etmelerine izin vermeyin. (Ve eğer dönmezsem) bu birkaç şeyin yollanmasını istiyorum, çoğu aileme."</p>

  <p class="p2">Aile! Onunki kadar uzun bir yaşamın zevkleri olduğu kadar acıları da vardı. Marion'un o uçak kazasında ölmesinin üzerinden altmış üç yıl geçmişti. Artık bir suçluluk duygusu vardı, çünkü yaşamış olması gereken acıyı hatırlayamıyordu bile. En fazla yapay bir acı hissediyordu, gerçek bir anı değil.</p>

  <p class="p2">Yaşasaydı, birbirleri için ne ifade edeceklerdi? Şimdi yüz yaşında olacaktı...</p>

  <p class="p2">Bir zamanlar çok sevdiği o iki küçük kız da, artık kendi çocukları (ve torunları!) olan, kır saçlı, yetmişine yaklaşan tatlı yabancılardı. Ailenin o tarafı son saydığında dokuz kişiydi; Archie olmasa isimleri hatırlaması imkânsızdı. Ama onu en azından Noel'de hatırlıyorlardı; sevgiyle olmasa bile, bir görev gibi.</p>

  <p class="p2">Ortaçağ'da parşömenlerin silinerek üzerlerine yeniden yazılması gibi, ikinci evliliği de ilkinin anılarını örtmüştü. O da elli yıl önce, Dünya ile Jüpiter arasında bir yerlerde bitmişti. Karısı ve oğluyla barışmayı umduysa da, tüm o karşılama törenleri arasında bir kez kısa bir süre buluşabilmişler, daha sonra da geçirdiği kaza onu Pasteur'e mahkum etmişti.</p>

  <p class="p2">Buluşma pek iyi geçmemişti. Büyük masraf ve zorluklarla uzay hastanesinde, tam bu odada ayarlanan ikincisi de öyle. Chris o zaman yirmi yaşındaydı ve yeni evlenmişti; Floyd ve Caroline'ı birleştiren tek şey, onun seçiminin yanlışlığıydı.</p>

  <p class="p2">Ama Helena çok iyi biri çıkmıştı; evlilikten bir ay sonra doğan 2. Chris'e iyi bir anne olmuştu.</p>

  <p class="p2">Ve <span class="t2">Kopernik</span> Faciası birçok genç kadın gibi onu da dul bıraktığında aklını yitirmemişti.</p>

  <p class="p2">Farklı şekillerde de olsa hem Chris'in hem de oğlunun babalarını uzayda yitirmiş olmaları çok acıydı. Floyd sekiz yaşındaki oğluna bir yabancı olarak dönmüştü. 2. Chris ise en azından hayatının ilk on yılında bir babaya sahip olmuş, sonra onu sonsuza dek yitirmişti.</p>

  <p class="p2">Chris neredeydi bugünlerde? Ne Caroline ne de Helena (artık ikisi çok iyi arkadaş olmuşlardı) Dünya'da mı uzayda mı olduğunu bilmiyorlardı. Ama bu normaldi, ailesi Ay'a gittiğini CLAVIUS ÜSSÜ damgalı kartpostallardan öğrenmişti.</p>

  <p class="p2">Floyd'a yolladığı kart hâlâ masasının üzerinde iğneliydi. 2. Chris'in iyi bir mizah ve tarih duygusu vardı. Büyükbabasına yarım yüzyıldan uzun bir süre önce Tycho kazısında çekilmiş olan, tektaşın bütün görkemiyle uzay giysili adamların ortasında durduğu o ünlü fotoğrafı yollamıştı. Gruptaki diğer adamların hepsi artık ölmüştü, tektaş da artık Ay'da değildi. Uzun itirazlardan sonra 2006'da Dünya'ya getirilmiş ve ana binanın anlaşılmaz bir benzeri gibi Birleşmiş Milletler Meydanı'na dikilmişti. İnsan ırkına artık yalnız olmadığını hatırlatması amaçlanmıştı; beş yıl sonra ise, Lucifer gökyüzünde parlarken böyle bir hatırlatmaya gerek kalmamıştı.</p>

  <p class="p2">Floyd'un parmakları pek hareketsiz durmuyorlardı (sağ eli bazen kendi kendine hareket ediyor gibiydi), kartı söktü ve cebine attı. <span class="t2">Universe</span>'e bindiğinde neredeyse tek kişisel eşyası bu olacaktı. Jerry "Yirmi beş gün... Biz gittiğini fark etmeden dönmüş olacaksın" dedi. "Bu arada, Dimitri'nin de sizinle geleceği doğru mu?"</p>

  <p class="p2">George "Şu ihtiyar Kazak!" diye güldü. " '22'de onun ikinci senfonisini yönetmiştim."</p>

  <p class="p2">"Birinci Kemanın Largo'da pes ettiği seferdi, değil mi?"</p>

  <p class="p2">"Hayır, o Mihailovich değil Mahler'di. Hem zaten dinleyicilerin hepsi askerdi, o yüzden kimse fark etmedi bile. Şanssız tubacı hariç, enstrümanını ertesi gün satmıştı."</p>

  <p class="p2">"Uyduruyorsun!"</p>

  <p class="p2">"Tabii ki. Ama ihtiyar çapkına sevgilerimi ilet ve sor bakalım Viyana'daki o geceyi hatırlıyor mu? Gemide başka kim var?"</p>

  <p class="p2">Jerry düşünceli düşünceli "Zorla alınma olduğu yolunda korkunç dedikodular duydum" dedi.</p>

  <p class="p2">"Emin ol çok abartılmıştır. Hepimiz Sir Lawrence tarafından zeka, yetenek, güzellik, karizma ve diğer iyi yanlarımızdan dolayı seçildik."</p>

  <p class="p2">"Ya gözden çıkarılabilir olmanız?"</p>

  <p class="p2">"Madem konuyu açtın, hepimiz Tsung Uzay Yolları'nın hiçbir şekilde sorumluluk almayacağına dair sıkıcı bir yasal belge imzalamak zorundaydık. Bu arada, benim kopyam da o dosyada."</p>

  <p class="p2">George umutla "Bizde kalması mümkün mü?" diye sordu.</p>

  <p class="p2">"Hayır, avukatlarım bozulamayacağını söylüyorlar. Tsung beni Halley'e götürüp getirmeyi, bana yiyecek, su, hava ve manzaralı bir oda vermeyi kabul ediyor."</p>

  <p class="p2">"Karşılığında?"</p>

  <p class="p2">"Döndüğümde gelecekteki uçuşları desteklemek için elimden geleni yapacak, bazı yayınlara çıkacak, birkaç makale yazacağım. Hayatta bir kez ele geçecek bir fırsat için fazla değil. Ha tabii bir de&nbsp; yolculuktaki dostlarımı eğlendireceğim, onlar da beni."</p>

  <p class="p2">"Nasıl? Şarkı ve dansla mı?"</p>

  <p class="p2">"Şey, baskı altındaki dinleyicilerimi bazı güzel anılarımla sıkmayı umuyorum. Ama profesyonellerle baş edemem herhalde. Yva Merlin'in gemide olacağını biliyor muydunuz?"</p>

  <p class="p2">"Ne! Onu Park Avenue'deki o delikten nasıl çıkarmışlar?"</p>

  <p class="p2">"En azından yüz... Şey, bağışla Hey."</p>

  <p class="p2">"Yetmiş, -artı eksi- beş yaşında."</p>

  <p class="p2">"Eksiyi unutun. Napoleon çıktığında ben çocuktum."</p>

  <p class="p2">"Her üçü de o ünlü eserle ilgili anılarına dalınca uzun bir sessizlik oldu. Bazı eleştirmenler Scarlett O'Hara rolünün onun en iyi rolü olduğunu düşünse de, Halk için Yva Merlin (Güney Wales'de Cardiff'de doğduğunda Evelyn Miles adını taşıyordu) hâlâ Josephine ile özdeşti. Neredeyse yarım yüzyıl önce David Griffin'in tartışmalara neden olan epiği Fransızların beğenisini, İngilizlerin de öfkesini kazanmıştı. Şimdi ise her iki taraf da onun sanatçı dürtülerinin tarih kayıtlarını göz ardı etmesine izin verdiğine inanıyordu, özellikle de imparatorun Westminster Kilisesi'ndeki taç giyme törenini gösteren gösterişli final sahnesinde.</p>

  <p class="p2">George düşünceli düşünceli "Sir Lawrence büyük balık yakalamış" dedi.</p>

  <p class="p2">"Sanırım bunda benim de biraz payım var. Babası bir gökbilimciydi (bir ara benim yanımda çalışmıştı) ve kendisi de her zaman bilimle yakından ilgiliydi. Ben de birkaç video görüşmesi yaptım."</p>

  <p class="p2">Heywood Floyd, <span class="t2">Rüzgâr Gibi Geçti</span>'nin ikinci çekiminde oynadığından beri insan ırkının önemli bir bölümü gibi Yva'ya aşık olduğunu söylemeye gerek görmedi.</p>

  <p class="p2">"Tabii Sir Lawrence'ın hoşuna gitti" diye devam etti, "ama onu Yva'nın astronomiye sadece ilgi duyan biri olmadığına ikna etmem gerekti. Yoksa yolculuk sosyal bir felakete dönüşebilirdi."</p>

  <p class="p2">George arkasında saklamayı pek de beceremediği bir paketi çıkararak "Bu arada" dedi, "sana küçük bir hediyemiz var."</p>

  <p class="p2">"Şimdi açabilir miyim?"</p>

  <p class="p2">Jerry endişeyle "Sence açsın mı?" diye sordu. Floyd "Öyleyse hemen açıyorum" diyerek parlak yeşil kurdeleyi çözdü ve kağıdı açtı.</p>

  <p class="p2">İçinden güzel çerçeveli bir resim çıktı. Floyd resimden pek anlamasa da bunu daha önce görmüştü; hem bunu kim unutabilirdi?</p>

  <p class="p3">Dalgaların üzerinde sürüklenen salda yarı çıplak kazazedeler vardı, bazıları can çekişiyor, diğerleri ise ufuktaki bir gemiye umutsuzca el sallıyorlardı. Altında adı yazıyordu:</p>

  <p class="p4"><span class="t11">MEDUSA'NIN SALI</span></p>

  <p class="p6"><span class="t9">(Theodore Gericault, 1791-1824)</span></p>

  <p class="p1">Onun da altında, George ve Jerry'nin yazdığı mesaj vardı: "Oraya gitmek eğlencenin sadece yarısı." Floyd onlara sarılarak "Sizi&nbsp; piçler, ikinizi&nbsp; de çok seviyorum" dedi. Archie'nin klavyesindeki DİKKAT ışığı sürekli yanıp sönüyordu; gitme zamanı gelmişti.</p>

  <p class="p2">Arkadaşları sözcüklerden çok daha anlamlı bir sessizlik içinde ayrıldılar. Floyd da, hayatının neredeyse yarısı boyunca evreni olan odasına son defa baktı.</p>

  <p class="p3">Ve birdenbire o şiirin nasıl bittiğini hatırladı:</p>

  <p class="p9"><span class="t9">"Mutluydum şimdiye dek: mutlu olarak gidiyorum."</span></p>

  <h2 class="h21"><a id="ncx317"></a>&nbsp;</h2>
</body>
</html>
