<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ÜÇLEME</title>
</head>

<body>
  <h2 class="h20">ÜÇLEME</h2>

  <p class="p1">"Çok iyiydi. Artık dönmek istemeyeceklerdir."</p>

  <p class="p2">"Birçok şey öğreniyorum ama eski hayatımın kayıp gitmesi beni hâlâ üzüyor."</p>

  <p class="p2">"O da geçer; Dünya'ya da döndüm, bir zamanlar sevdiklerimi görmek için. Artık Sevgi'den daha büyük şeyler olduğunu biliyorum."</p>

  <p class="p2">"Ne gibi şeyler?"</p>

  <p class="p2">"Biri merhamet. Adalet. Hakikat. Başkaları da var."</p>

  <p class="p2">"Bunu kabul etmem zor değil. Kendi türüm için çok yaşlı bir adamdım. Gençliğimin tutkuları çoktan sönmüştü. Ya ona, gerçek Heywood Floyd'a ne olacak?"</p>

  <p class="p2">"İkiniz de aynı derecede gerçeksiniz. Ama o yakında ölecek ve ölümsüz olduğunu bilmeyecek."</p>

  <p class="p2">"Bir paradoks, ama anlıyorum. Bu duygu sürerse, bir gün minnettar olabilirim. Sana mı teşekkür etmeliyim, tektaşa mı? Bir ömür önce rastladığım David Bowman'ın böyle güçleri yoktu."</p>

  <p class="p2">"Şöyle; geçen zamanda çok şey oldu. HAL ve ben çok şey öğrendik."</p>

  <p class="p2">"HAL! O burada mı?"</p>

  <p class="p2">"Buradayım Dr. Floyd. Tekrar karşılaşacağımızı ummuyordum, hele bu durumda. Sizi yansıtmak ilginç bir sorundu."</p>

  <p class="p2">"Yansıtma mı? Tamam, anladım. Neden yaptın?"</p>

  <p class="p2">"Mesajını aldığımızda HAL ve ben burada bize yardım edebileceğini biliyorduk."</p>

  <p class="p2">"Yardım... size mi?"</p>

  <p class="p2">"Evet, sana garip gelebilir. Bizde olmayan bir çok bilgi ve deneyime sahipsin. Buna bilgelik diyebilirsin."</p>

  <p class="p2">"Teşekkürler. Torunuma görünmem de bilgece miydi?"</p>

  <p class="p2">"Hayır; çok karışıklığa neden oldu. Ama şefkat dolu bir hareketti. Bu konular dengeli olarak ele alınmalı."</p>

  <p class="p2">"Yardımıma ihtiyacınız olduğunu söyledin. Ne için?"</p>

  <p class="p2">"Tüm öğrendiklerimize rağmen hâlâ anlamadığımız çok şey var. HAL tektaşın iç sistemlerinin planlarını çıkarıyor ve basit olan bazılarını kontrol edebiliyoruz. O bir araç ve birçok işe yarıyor. Esas fonksiyonu ise zekânın ortaya çıkışında bir katalizör olmak."</p>

  <p class="p2">"Evet, bunu tahmin ediyorduk. Ama kanıt yoktu."</p>

  <p class="p2">"Artık var, hafızalarına (en azından bir kısmına) girebiliyoruz. Dört milyon yıl önce Afrika'da, açlıktan kırılan bir maymun kabilesine, insan ırkının ortaya çıkmasını sağlayan dürtüyü verdi. Şimdi aynı deneyi burada tekrarladı; ama inanılmaz bir bedel karşılığında.</p>

  <p class="p2">Jüpiter bu dünyanın potansiyelini anlayabileceği bir güneşe dönüştürüldüğünde, bir diğer biyosfer yok edildi. Ben görmüştüm, sana da göstereyim..."</p>

  <p class="p2">Büyük Kızıl Benek'in gümbürdeyen kalbinden aşağı düşerken bir kıta büyüklüğündeki fırtınaların şimşekleri çevresinde patlıyordu. Daha o anda bile, Dünya'daki fırtınaları oluşturan gazlardan çok daha az dayanıklı gazlardan oluşmasına rağmen yüzyıllarca nasıl dayandığını biliyordu. Sessiz derinlere indikçe hidrojen rüzgârının tiz çığlığı kesildi ve yukarılardan kıvamlı, sulu kar taneleri (bazıları şimdiden birleşip elle hissedilebilir hidrokarbon köpüğü dağları oluşturuyordu) yağmaya başladı. Sıvı halde suyun varlığı için sıcaklık şimdiden yeterliydi, ama okyanuslar yoktu; tamamen gaz olan su oranı okyanusları destekleyemeyecek kadar zayıftı.</p>

  <p class="p2">Tabaka tabaka bulutlardan aşağı indi, sonunda geldiği bölge öylesine açıktı ki insan gözü bile bin kilometreden fazla bir alanı tarayabilirdi. Büyük Kızıl Benek'in dev dairesinde küçük bir girdaptı sadece ve insanların hep tahmin ettiği ama asla ispatlayamadığı bir sır taşıyordu.</p>

  <p class="p2">Sürüklenen köpük dağlarının eteklerinde hemen hemen hepsi aynı büyüklükte ve birbirine benzer kırmızı ve kahverengi beneklerle kaplı küçük, belirgin hatlı bulutlar vardı. Küçüklükleri sadece çevrelerindekilerin insanüstü ölçülerine göreydi; en küçüğü ortalama bir şehri kaplayabilirdi.</p>

  <p class="p2">Canlı oldukları belliydi, hava dağlarının kenarlarında yavaşça hareket ediyor, dev koyunlar gibi yamaçlarda otlanıyorlardı. Ve birbirlerini çağırıyorlardı, telsiz sesleri kısık ama Jüpiter'in kendi gürültü ve sarsıntılarının yanında duyulabilecek kadar belirgindi.</p>

  <p class="p2">Yalnızca canlı gaz torbalarıydılar, dondurucu yüksek bölgelerle kavrulan derinlikler arasındaki dar bölgede dolaşıyorlardı. Evet, dar ama Dünyanın tüm biyosferinden çok daha geniş.</p>

  <p class="p2">Yalnız değildiler. Aralarında hızla dolaşan başka canlılar&nbsp; da vardı, o kadar&nbsp; küçüklerdi ki kolayca gözden kaçabilirlerdi. Bazıları dünyadaki hava araçlarını andırıyorlardı ve yaklaşık aynı büyüklükteydiler. Ama onlar da canlıydı; belki yırtıcı, belki parazit, hatta belki de çobandılar.</p>

  <p class="p2">...ve Dünya okyanuslarının kalamarlarına benzeyen jet yakıtlı torpidolar dev gaz torbalarını avlayıp yiyorlardı. Ama balonlar savunmasız değillerdi; bazıları yıldırımlar ve bir kilometrelik motorlu testerelere benzeyen pençeli kollarla karşı koyuyorlardı. Daha garip şekiller de vardı, geometrinin tüm olasılıklarını hiçe sayıyorlardı: acayip, yan şeffaf uçurtmalar, dört yüzeyliler, küreler, çok yüzeyliler, düğüm olmuş kurdeleler... Jüpiter atmosferinin dev planktonları üreyecek kadar yaşayana dek üst akımlarda tül gibi süzülmek üzere tasarlanmışlardı; sonra derinlere sürüklenip karbonlaşacak ve yeni bir nesle dönüşeceklerdi.</p>

  <p class="p2">Yeryüzünün yüzlerce katı büyüklüğünde bir alanda bir dünya arıyordu ve onca harikalar görmesine rağmen hiçbiri zekânın var olduğuna işaret etmiyordu. Büyük balonların telsiz sesleri sadece basit uyarı ya da korku mesajları taşıyorlardı. Daha üst düzeyde bir organizasyon geliştirmiş olmaları beklenen avcılar bile Dünya okyanuslarındaki köpekbalıkları gibi akılsız otomatlardı.</p>

  <p class="p2">Ve nefes kesici büyüklüğü ve yeniliğine rağmen Jüpiter kırılgan bir dünyaydı. Sisler ve köpüklerle, üst atmosferindeki şimşeklerin oluşturduğu aralıksız petrokimyasal kar yağışından yayılan hassas ipek lifler ve kağıt kadar ince dokularla kaplıydı. Yapılarının çok azı sabun köpüğünden daha dayanıklıydı; en korkunç avcıları bile dünyadaki en zayıf etoburlara yem olurlardı...</p>

  <p class="p2">"Ve tüm bunlar...Lucifer'ın yaratılması için mi yok edildi?"</p>

  <p class="p2">"Evet. Jüpiter'liler Europa'lılarla karşılaştırıldılar; ve noksan bulundular. Bu gazlı ortamda belki de hiçbir zaman gerçek bir zekâ geliştiremezlerdi. Bu, onların sonunun gelmesine neden olmalı mıydı? HAL ve ben hâlâ bu soruyu yanıtlamaya çalışıyoruz; yardımına ihtiyaç duymamızın nedenlerinden biri de bu."</p>

  <p class="p2">"Ama tektaşla, Jüpiter'in katiliyle nasıl baş edebiliriz ki?"</p>

  <p class="p2">''O yalnızca bir araç: Müthiş bilgisi var, ama bilinci yok. Tüm güçlerine rağmen sen, HAL ve ben ondan üstünüz."</p>

  <p class="p2">"Buna inanmak çok zor. Ne olursa olsun, tektaşı yaratan bir şey olmalı."</p>

  <p class="p2">"<span class="t2">Discovery</span>, Jüpiter'e geldiğinde ona ya da yüzleşebildiğim kadarına bir defa rastladım. Beni şu an olduğum halde geri yolladı, bu dünyalar üzerindeki amaçlarına hizmet etmem için. O zamandan beri ondan hiç haber almadım; artık yalnızız... en azından şimdilik."</p>

  <p class="p2">"Bu beni rahatlattı. Tektaş oldukça yeterli."</p>

  <p class="p2">"Ama şimdi daha da büyük bir sorun var. Bir şey ters gitti."</p>

  <p class="p2">"Korku hissini hâlâ duyabileceğimi sanmıyordum..."</p>

  <p class="p2">"Zeus Dağı düştüğünde, bu dünyanın tamamını yok edebilirdi. Çarpması planlanmamıştı... planlanamazdı da. Hiçbir hesap böyle bir olayı tahmin edemezdi. Europa deniz yatağının büyük bir kısmını yok etti, bazı türleri tamamen sildi; içlerinde çok ümitli olduklarımız da vardı. Tektaşın kendisi devrildi. Hatta zarar görmüş, programları bozulmuş bile olabilir. Belli ki tüm olasılıkları hesaplayamadılar; zaten neredeyse sonsuz olan ve <span class="t2">Şans</span>'ın en dikkatli planları bile her zaman bozabileceği bir Evren'de nasıl hesaplayabilirlerdi ki?"</p>

  <p class="p2">"Bu doğru; hem insanlar, hem de tektaşlar için."</p>

  <p class="p2">"Üçümüz önceden hesaplanamayanların yöneticileri ve bu dünyanın koruyucuları olmalıyız. Hem suda hem karada yaşayabilen varlıkları zaten gördün; daha lav nehirlerinin silikon zırhlı Dansçılarını ve denizi hasat eden Yüzücüleri göreceksin. Görevimiz onların tam potansiyellerine ulaşmalarına yardımcı olmak; belki burada, belki başka bir yerde."</p>

  <p class="p2">"Ya İnsanlık?"</p>

  <p class="p2">"İnsan ilişkilerine karışmayı istediğim zamanlar oldu; ama İnsanlığa verilen uyarı bizim için de geçerli."</p>

  <p class="p2">"Biz pek iyi uyamadık."</p>

  <p class="p2">"Yeterince iyiydiniz. Bu arada, Europa'nın kısa yazı bitip uzun kış tekrar başlamadan önce yapılacak çok şey var."</p>

  <p class="p2">"Ne kadar zamanımız var?"</p>

  <p class="p2">"Oldukça az ancak bin yıl kadar. Ve Jüpiter'lileri unutmamalıyız."</p>

  <p class="p3">&nbsp;</p>
</body>
</html>
