<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KAPTANIN MASASI</title>
</head>

<body>
  <h2 class="h20">KAPTANIN MASASI</h2>

  <p class="p1">Dünya'daki (ve Dünya dışındaki) izleyicilerin <span class="t2">Universe</span>'deki sıradan konuşmaları dinleyememeleri çok yazıktı. Gemide hayat rutinleşmişti, sadece birkaç düzenli olayla hareketleniyordu; bunların en önemlisi ve şüphesiz en uzun süredir devam edeni de, Kaptanın Masası'ydı.</p>

  <p class="p2">Saat tam 18:00'de, altı yolcu ve nöbetçi olmayan beş subay, akşam yemeğinde Kaptan Smith'e eşlik ediyorlardı. Tabii Kuzey Atlantik'in yüzen saraylarında zorunlu olan resmi kıyafetler burada yoktu, ama genellikle yeni giysiler giyiliyordu. Yva'nın her zaman yeni bir broş, yüzük, kolye, toka ya da parfümle ortaya çıkması normaldi, stoku bitmeyecek gibiydi.</p>

  <p class="p2">Motor çalışıyorsa yemek çorbayla başlıyordu; gemi ağırlıksız ve süzülüyor ise birçok ordövr olurdu. Hangisi olursa olsun, ana yemek servisi yapılmadan önce Kaptan Smith son haberleri verir, ya da Dünya'dan veya Ganymede'den gelen son dedikodulara son vermeye çalışırdı.</p>

  <p class="p2">Herkes birbirine suçlamalar ve karşı suçlamalarda bulunuyor, <span class="t2">Galaxy</span>'nin kaçırılması hakkında en inanılmaz teoriler ortaya atılıyordu. Bilinen tüm gizli organizasyonlar ve bir o kadar da uydurma organizasyon hakkında iddialar olmuştu. Ancak tüm teorilerin ortak bir noktası vardı. Hiçbiri mantıklı bir neden gösteremiyordu.</p>

  <p class="p2">Esrarengiz olay hakkında ortaya çıkan bir tek gerçek vardı. ASTROPOL'un uzun araştırmaları sonucu "Rose McCullen"ın aslında Ruth Mason olduğu anlaşılmıştı. Kuzey Londra'da doğmuş, Londra Polis Kuvvetleri'ne katılmış, ümit verici bir başlangıçtan sonra ırkçı davranışları yüzünden atılmıştı. Afrika'ya göç etmiş ve ortadan kaybolmuştu. Belli ki o şanssız&nbsp; kıtanın gizli politik olaylarına karışmıştı. GABD, varlığını yalanladığı kadar Shaka'dan sık sık söz de etmişti.</p>

  <p class="p2">Bütün bunların Europa ile ne ilgisi olabileceği masada sürekli ve sonuçsuz tartışmalara neden oluyordu. Maggie M de Shaka hakkında, Zulu despotunun binlerce şanssız karısının gözünden bir roman yazmayı bir ara düşündüğünü itiraf etmişti. Ama proje araştırdıkça giderek daha itici olmaya başlamıştı. "Shaka'dan vazgeçtiğimde," diye itiraf etmişti, "modern bir Almanın Hitler hakkında neler hissettiğini çok iyi biliyordum."</p>

  <p class="p2">Yolculuk ilerledikçe bu tür kişisel açıklamalar giderek sıklaştı. Yemek bittiğinde gruptan biri otuz dakika boyunca söz alıyordu. On iki ömür dolusu ve bir o kadar gezegeni kapsayan deneyimleri vardı, yemek sonrası öyküleri için daha iyi bir kaynak bulunamazdı.</p>

  <p class="p2">En zayıf konuşmacı ise her nedense Victor Willis'ti. Bunu o da kabul etmiş ve nedenini açıklamıştı. "Milyonlarca seyirciye hitap etmeye öyle alıştım ki," diye özür dilercesine söylemişti, "bunun gibi küçük, samimi bir grupta konuşmakta zorlanıyorum."</p>

  <p class="p2">Her zaman yardıma can atan Mihailovich "Samimi olmasak becerebilir misin?" diye sordu. "Bunu kolayca ayarlayabiliriz."</p>

  <p class="p2">Diğer yandan Yva beklenenden iyiydi, ama anıları tamamen eğlence dünyasındandı. Birlikte çalıştığı tanınmış (ve tanınmamış) yönetmenler, özellikle David Griffin hakkında çok şey biliyordu.</p>

  <p class="p2">Maggie M "Kadınlardan nefret ettiği doğru mu?" diye sordu, şüphesiz Shaka'yı düşünüyordu.</p>

  <p class="p2">Yva "Kesinlikle hayır," diye karşılık verdi. "Yalnızca aktörlerden nefret ederdi. Onların insan olduğuna inanmazdı."</p>

  <p class="p2">Mihailovich'in anıları da kısıtlı bir alandaydı; büyük orkestralar ve bale toplulukları, ünlü şefler, besteciler ve sayısız müzisyen. Ama sahne arkası entrikaları ve ilişkileri, sabote edilen ilk geceler ve primadonnalar arasındaki ölümcül çekişmelerle dolu öyle çok inanılmaz hikayesi vardı ki müzikle en ilgisiz olan dinleyicilerini bile kahkahalara boğuyor ve ona gönüllü olarak fazladan zaman veriliyordu.</p>

  <p class="p2">Albay Greenberg'in yaşanmış olağanüstü olayları da farklı bir etki yapmıyordu. Merkür'ün ılıman sayılabilecek Güney Kutbuna ilk iniş öyle ayrıntılı anlatılmıştı ki söylenecek pek bir şey kalmamıştı. Herkesin kafasını kurcalayan soru "Ne zaman döneceğiz?"di. Bunun ardından da "Tekrar gitmek ister misiniz?" geliyordu.</p>

  <p class="p2">Greenberg "Gitmemi isterlerse giderim tabii," diye yanıtladı. "Ama bence Merkür de Ay gibi olacak. Unutmayın, oraya 1969'da indik ve sonra yıllarca gitmedik. Zaten Merkür, Ay gibi işe yarar bir yer değil, ama bir gün olabilir. Hiç su yok; ama Ay üzerinde de olmasını beklemiyorduk. Yoksa Ay'ın içinde mi demeliydim...</p>

  <p class="p2">"Aristarchus katır treninin yapımındaki rolüm, Merkür'e iniş kadar muhteşem olmasa da daha önemliydi."</p>

  <p class="p2">"Katır treni mi?"</p>

  <p class="p2">"Evet. Büyük ekvator rampası yapılıp buz direkt olarak yörüngeye fırlatılmaya başlamadan önce, çukurdan çıkarıp Imbrium Uzay Üssü'ne taşımamız gerekiyordu. Bu da lavla kaplı vadilerden bir yol geçirmek ve sayısız çatlağı köprülerle aşmak demekti. Buz Yolu (ona bu adı vermiştik) sadece üç yüz kilometre uzunluğundaydı, ama yapımı kaç ömür sürmüştü...</p>

  <p class="p2">"'Katırlar' sekiz dev tekerleği ve bağımsız süspansiyonu olan araçlardı; her birinde yüzlerce ton buz olan bir düzine vagonu çekiyorlardı. Gece çalışmaya alışmıştık; böylece kargoyu korumamıza gerek olmuyordu.</p>

  <p class="p2">Ben de onlara defalarca bindim. Yolculuk altı saat kadar sürüyordu (amacımız hız rekorları kırmak değildi) sonra buz büyük, basınçlı tanklara doldurulup Güneş'in doğuşunu beklerdi. Erir erimez de gemilere doldurulurdu.</p>

  <p class="p2">Buz Yolu hâlâ orada, ama tabii artık yalnızca turistler kullanıyor. Hassas olanlar bizim yaptığımız gibi gece yolculuk ediyorlar. Büyüleyiciydi, tam üzerimizde yusyuvarlak Dünya duruyordu, öyle parlaktı ki ışıklarımızı pek kullanmazdık. Arkadaşlarımızla istediğimiz zaman konuşabilmemize rağmen genellikle telsizi kapatır ve her şeyin yolunda olduğunu bildiren mesajları otomatiğe bağlardık. Hâlâ oradayken o muhteşem, parlak boşlukta yalnız kalmak istiyorduk, çünkü bir gün biteceğini biliyorduk.</p>

  <p class="p2">Şimdi Ekvator çevresini dolaşan Teravolt zerre parçalayıcısını yapıyorlar, Imbrium ve Serenitatis'de de kuleler yükseliyor. Ama biz Ay'ın Tranquillity Üssünde 'Keşke burada olsaydın' kartpostalları satılmadığı, gerçekten el değmemiş halini gördük, tıpkı Armstrong ve Aldrin'in gördüğü gibi."</p>

  <p class="p3"><span class="t12">&nbsp;</span></p>
</body>
</html>
