<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>DÜDÜKLÜ TENCERE</title>
</head>

<body>
  <h2 class="h20">DÜDÜKLÜ TENCERE</h2>

  <p class="p1">Rolf van der Berg "Flagstaff da öğrenciyken elime geçen eski bir astronomi kitabı," diye başladı, "'Güneş Sistemi; Güneş, Jüpiter ve bir sürü önemsiz parçacıktan oluşur' diyordu. Dünya'ya hak ettiği yeri vermiş, değil mi? Satürn, Uranüs ve Neptün'e karşı da pek adil olduğu söylenemez. Üç gaz dev, Jüpiter'in ancak yarısı kadarlar.</p>

  <p class="p2">Ama Europa'yla başlamam daha iyi. Bildiğin gibi Lucifer ısıtmaya başlamadan önce Europa dümdüz buzdu (en yüksek noktası yalnızca birkaç yüz metre yüksekliğindeydi) ve buz eridikten, suyun büyük bir kısmı yer değiştirip Gece Tarafı'nda donduktan sonra da durum pek farklı değildi. 2015'ten (ayrıntılı gözlemlerimiz o zaman başlamıştı) '38'e kadar tüm uydu üzerinde yalnızca bir tek yüksek nokta vardı, ne olduğunu da biliyoruz."</p>

  <p class="p2">"Kesinlikle biliyorduk. Ama gözlerimle görmeme rağmen, tektaşı hâlâ bir duvar olarak düşünemiyorum! Onu kafamda her zaman dik durur, ya da uzayda dolaşır bir halde canlandırmıştım."</p>

  <p class="p2">"Sanırım istediği her şeyi, düşünebileceğimiz her şeyi ve çok daha fazlasını yapabileceğini öğrendik."</p>

  <p class="p2">'"37'de iki gözlem arasında bir şey oldu. Zeus Dağı, on kilometrelik ihtişamıyla birdenbire ortaya çıktı!</p>

  <p class="p2">Bu büyüklükteki volkanlar birkaç haftada yerden bitmezler, ayrıca Europa da Io gibi aktif değil.".</p>

  <p class="p2">Floyd "Bence yeterince aktif," diye homurdandı. "Bunu hissettin mi?"</p>

  <p class="p2">"Zaten volkan olsaydı, atmosfere önemli miktarda gaz püskürtürdü, bazı değişiklikler oldu, ama böyle bir açıklamayı gerektirecek kadar büyük değillerdi. Tam bir sırdı ve fazla yaklaşmaya korktuğumuz ve kendi projelerimizle çok meşgul olduğumuz için fantastik teoriler üretip durmaktan başka bir şey yapmadık. Hiçbiri gerçeğin kendisi kadar fantastik değildi.</p>

  <p class="p2">&nbsp;</p>

  <p class="p2">İlk olarak '57'deki bazı tesadüfi gözlemlerden sonra şüphelenmeye başladım, ama iki yıl boyunca pek ciddiye almadım. Sonra deliller güçlendi; bu kadar garip olmayan bir şey için tamamen ikna ediciydiler.</p>

  <p class="p2">Ama Zeus Dağı'nın elmas olduğuna inanmadan önce bir açıklama bulmalıydım. İyi bir bilim adamı (ben de iyi olduğumu düşünüyorum) geçerli bir teori olmadıkça hiçbir gerçek tam olarak kabul edilemez. Teori yanlış çıkabilir (genellikle de öyle olur, en azından bazı ayrıntıları) ama işe yarar bir hipotez ortaya koymalıdır.</p>

  <p class="p2">Senin de dediğin gibi buz ve sülfürden oluşan bir dünyada, milyonlarca tonluk bir elmasın bir tek açıklaması olabilir. Tabii artık apaçık ortada ve cevabı yıllar önce göremediğim için ben de tam bir aptalım. Birçok dertten kurtulabilir ve en azından bir hayatı kurtarabilirdik."</p>

  <p class="p2">Bir an düşünceyle duraksadı ve birdenbire Floyd'a sordu, "Kimse sana Dr. Paul Kreuger'dan söz etti mi?"</p>

  <p class="p2">"Hayır,neden etsinler ki? Tabii adını duymuştum."</p>

  <p class="p2">"Sadece merak ettim. Ortalıkta birçok garip şey dönüyor ve her şeyin yanıtını bulacağımızdan şüpheliyim.</p>

  <p class="p2">"Neyse, artık bir sır değil, o yüzden fark etmez, iki yıl önce Paul'a gizli bir mesaj yolladım. Şey, özür dilerim, daha önce söylemeliydim, o benim amcam. Bulgularımın bir özetini de birlikte gönderdim. Açıklamasını, ya da çürütmesini istedim. Elinin altındaki imkânlarla bu fazla uzun sürmedi. Ne yazık ki dikkatsizdi, ya da biri bilgisayar ağına sızmıştı; eminim senin arkadaşların kim olduklarını artık biliyorlardır.</p>

  <p class="p2">Birkaç gün sonra bilim dergisi <span class="t2">Nature</span>'dan seksen yıllık, her şeyi... şey, hemen hemen her şeyi açıklayan bir sayfa ortaya çıkardı; evet, o zaman hâlâ kağıda basılıyormuş!</p>

  <p class="p2">Birleşik Devletler'deki (tabii Amerika, Güney Afrika Birleşik Devletleri o zaman yoktu) büyük laboratuarlardan birinde çalışan biri tarafından yazılmıştı. Nükleer silahların tasarlandığı bir yermiş, yani yüksek ısı ve basınç hakkında birkaç şey biliyorlarmış...</p>

  <p class="p2">Dr. Ross'un (adı buymuş) bombalarla bir ilgisi var mıymış bilmiyorum, ama bilgileri onu dev gezegenlerin derinliklerindeki şartlar üzerinde düşünmeye itmiş olmalı. 1984, hayır 1981'deki yazısında (bu arada, yazı bir sayfadan daha kısa) çok ilginç bazı fikirler ortaya atmış...</p>

  <p class="p2">Gazdan devlerin içinde metan, CH4 formunda müthiş miktarlarda karbon olduğuna dikkat çekmiş. Tüm kütlenin yüzde on yedisi kadar! Çekirdeklerdeki basınç ve ısının (milyonlarca atmosfer) altında karbonun ayrışacağını, merkeze doğru ineceğini ve, evet, iyi bildin, kristalleşeceğini hesaplamış. Güzel bir teoriydi: Herhalde doğruluğunu anlama imkânı bulmayı hayal bile edemezdi...</p>

  <p class="p2">Bu, hikayenin birinci bölümü. İkinci bölüm bazı açılardan daha da ilginç. Şu kahveden biraz daha alabilir miyim?"</p>

  <p class="p2">"Al bakalım ve sanırım ikinci bölümü biliyorum. Mutlaka Jüpiter'in havaya uçmasıyla ilgili bir şey olmalı."</p>

  <p class="p2">"Havaya değil, içe doğru patladı. Jüpiter sadece içeri çöktü ve yandı. Bir bakıma nükleer bir bombanın patlamasına benziyor, tabii sonuçta ortaya çıkanın sabit bir durum, daha doğrusu bir mini güneş olması dışında.</p>

  <p class="p2">Şimdi, içe çökmeler sırasında çok garip şeyler olur; parçalar sanki birbirinin içinden geçerler. Mekanizma ne olursa olsun, çekirdekten dağ büyüklüğünde bir elmas parçası kopup fırlamış.</p>

  <p class="p2">Europa'ya gelmeden önce yüzlerce tur atmış, tüm uyduların çekim alanlarına girmiş olmalı. Şartlar da tam uygun olmuş, biri diğerinin etkisini silmiş olmalı ki çarpışma hızı yalnızca saniyede birkaç kilometre olmuş. Burun buruna çarpışmış olsalar... herhalde şimdi Zeus Dağı değil, Europa bile olmazdı! Bazen kâbuslarımda bize, Ganymede'ye gelmesinin de işten bile olmadığını görüyorum...</p>

  <p class="p2">Çarpışmanın hafiflemesinde yeni atmosferin de etkisi olmuş olabilir; yine de çok müthiş olmalı. Acaba Europa'lı dostlarımızı nasıl etkiledi?</p>

  <p class="p2">Şüphesiz uzun bir dizi sarsıntıya neden oldu... ki bunlar hâlâ sürüyor."</p>

  <p class="p2">Floyd, "Politik sarsıntılar da," dedi. "Bazılarını anlamaya başlıyorum. GABD'nin endişelenmesine şaşmamalı."</p>

  <p class="p2">"Tabii diğerleri de."</p>

  <p class="p2">"Ama bu elmaslara ulaşabileceklerini ciddi ciddi düşünmüşler mi?"</p>

  <p class="p2">Dr. van der Berg "Biz fena iş yapmadık," diye yanıtladı, mekiğin arka tarafını işaret ediyordu. Ne olursa olsun, endüstri üzerindeki psikolojik etki bile müthiş olur. İşte bu yüzden bu kadar çok kişi doğru olup olmadığını öğrenmek için uğraşıyor."</p>

  <p class="p2">"Artık biliyorlar. Peki şimdi ne olacak?"</p>

  <p class="p2">"Tanrı'ya şükür, bu benim sorunum değil. Ama Ganymede'nin bilim bütçesine yüklü bir katkıda bulunduğuma inanıyorum. Tabii kendiminkine de."</p>

  <p class="p3">&nbsp;</p>
</body>
</html>
