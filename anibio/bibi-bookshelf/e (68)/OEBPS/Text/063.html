<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>AÇIK ŞEHİR</title>
</head>

<body>
  <h2 class="h20">AÇIK ŞEHİR&nbsp;</h2>

  <p class="p1">Chris Floyd, 'Ne berbat bir yer', diye düşündü. 'Her yerde şiddetli yağışlar, kar fırtınaları, arada bir görünen manzaralar bile karla kaplı Tanrı'm, Barınak buranın yanında tropik bir cennetmiş!' Yine de, yalnızca birkaç yüz kilometre uzaktaki Gece Tarafı'nın daha da kötü olduğunu biliyordu.</p>

  <p class="p2">Hedeflerine ulaşmadan hemen önce havanın birdenbire ve tamamen açılmasına çok şaşırdı. Bulutlar kalktı ve önlerinde yaklaşık bir kilometre yüksekliğinde müthiş, siyah bir duvar belirdi, <span class="t2">Bili Tee</span>'nin uçuş rotasının tam önündeydi. Öyle büyüktü ki açıkça kendi mikro iklimini oluşturuyordu, güçlü rüzgârlar ona gelince kırılıyor ve iç tarafında küçük, sakin bir alan bırakıyorlardı.</p>

  <p class="p2">Tektaş gibi ilk görüşte fark edilen bir şeydi hemen ayaklarının dibinde duran yarımküre şeklindeki yüzlerce oluşum, bir zamanlar Jüpiter olan alçaktaki güneşin ışınları altında soluk, bembeyaz parlıyordu. Floyd tıpkı eski tip, kardan yapılmış arı kovanlarına benzediklerini düşündü, görünüşlerinde Dünya'dan başka anıları canlandıran bir şey vardı. Van der Berg ise bir adım öndeydi.</p>

  <p class="p2">"Eskimo evleri" dedi. "Aynı sorun, aynı çözüm. Burada başka yapı malzemesi yok, yalnızca kayalar, ki onunla çalışmak daha da zor olur. Tabi düşük yerçekiminin de yardımı gerek, o kubbelerin bazıları oldukça geniş, içlerinde ne yaşıyor acaba?"</p>

  <p class="p2">Dünyanın kenarındaki bu küçük şehrin sokaklarında hareket eden bir şey göremeyecek kadar uzaktaydılar. Yaklaştıkça sokak olmadığını gördüler.</p>

  <p class="p2">Floyd, "Buzdan yapılmış Venedik," dedi. "Bütün bu Eskimo evleri ve kanallar..."</p>

  <p class="p2">Rolf van der Berg "Hem suda hem karada yaşayabilen varlıklar." diye yanıtladı. "Bunu beklemeliydik. Neredeler, merak ediyorum doğrusu."</p>

  <p class="p2">"Onları korkutmuş olabiliriz. <span class="t2">Bili Tee</span> dışarıdan, içeriye göre çok daha gürültülüdür."</p>

  <p class="p2">Rolf van der Berg film çekmekle ve <span class="t2">Galaxy</span>'ye rapor vermekle öyle meşguldü ki bir süre soruyu yanıtlamadı. Sonra "Temasa geçmeden gidemeyiz. Haklısın; bu Zeus Dağı'ndan çok daha önemli." dedi.</p>

  <p class="p2">"Daha tehlikeli de olabilir."</p>

  <p class="p2">"Hiçbir ileri teknoloji belirtisi görmüyorum... düzeltiyorum, şuradaki şey eski bir yirminci yüzyıl radar çanağına benziyor! Yaklaşabilir misin?"</p>

  <p class="p2">"Vurulmak için mi? Hayır teşekkürler. Ayrıca, uçuş süremizi harcıyoruz. Yalnızca on dakika daha... tabii eve dönmek istiyorsan."</p>

  <p class="p2">En azından inip etrafa bakamaz mıyız? Şurada temiz bir kaya parçası var. Herkes ne cehennemde?"</p>

  <p class="p2">"Benim gibi korkmuşlardır. Dokuz dakika. Boydan boya bir geçiş yapacağım. Çekebildiğin her şeyi filme çek... Evet <span class="t2">Galaxy</span>, iyiyiz; yalnızca şu anda biraz meşgulüz, sizi sonra ararız."</p>

  <p class="p2">"Şimdi fark ettim; o bir radar değil, yine de en az onun kadar ilginç. Tam Lucifer'a işaret ediyor... bu bir ısı toplayıcı! Güneşin hiç hareket etmediği ve asla ateş yakılamayan bir yerde çok mantıklı."</p>

  <p class="p2">"Sekiz dakika. Herkesin içeride saklanıyor olması çok kötü."</p>

  <p class="p2">"Ya da suda. Şu çevresi açık yapıya bakabilir miyiz? Sanırım orası kasaba merkezi."</p>

  <p class="p2">Rolf van der Berg diğerlerinden çok daha büyük ve oldukça farklı bir yapıyı gösteriyordu; aşırı büyük org borularına benzeyen dikey silindirlerden oluşuyordu. Ayrıca Eskimo evleri gibi düz beyaz değildi, tüm yüzeyi karmaşık beneklerle kaplıydı.</p>

  <p class="p2">Rolf van der Berg "Europa sanatı!" diye bağırdı. "Bu bir tür duvar resmi! Yaklaş, daha çok yaklaş! Bunu kaydetmeliyiz!"</p>

  <p class="p2">Floyd dediğine uyarak alçaldı, daha çok alçaldı, daha da alçaldı. Uçuş süresi hakkında az önce söylediklerini tamamen unutmuş gibiydi; van der Berg aniden inanamayarak sarsıldı, ineceğini anlamıştı.</p>

  <p class="p2">Gözlerini hızla yaklaşan yerden ayırıp pilotuna baktı. <span class="t2">Bili Tee</span>'nin kontrolü hâlâ tamamen elindeydi, ama sanki hipnotize olmuş gibiydi; alçalan mekiğin tam karşısında sabit bir noktaya bakıyordu.</p>

  <p class="p2">Van der Berg "Ne oluyor Chris?" diye bağırdı. "Ne yaptığının farkında mısın?"</p>

  <p class="p2">"Elbette. Onu göremiyor musun?"</p>

  <p class="p2">"Kimi?"</p>

  <p class="p2">"Şu adamı, en büyük silindirin yanında duruyor. Üstelik nefes alma donanımı da"</p>

  <p class="p2">"Aptallaşma Chris! Orada kimse yok!"</p>

  <p class="p2">"Bize bakıyor. El sallıyor. Galiba onu tanı... Aman Tanrım!"</p>

  <p class="p2">"Kimse yok, hiç kimse! Yüksel!" Floyd onu dinlemedi bile. <span class="t2">Bili Tee</span>'yi mükemmel bir şekilde indirip motoru temastan hemen önce tam zamanında durdururken tamamen soğukkanlı ve profesyoneldi.</p>

  <p class="p2">Göstergeleri büyük bir dikkatle okudu ve emniyet düğmelerini açtı. Ancak iniş işlemlerini tamamladıktan sonra gözlem penceresinden dışarıya tekrar baktı, yüzünde şaşkın ama mutlu bir ifade vardı.</p>

  <p class="p2">Rolf van der Berg'in göremediği birine "Merhaba Büyükbaba." dedi.</p>

  <p class="p3"><span class="t12">&nbsp;</span></p>
</body>
</html>
