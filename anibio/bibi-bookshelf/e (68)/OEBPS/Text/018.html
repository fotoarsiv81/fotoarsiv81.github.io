<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>YALAN</title>
</head>

<body>
  <h2 class="h22">YALAN</h2>

  <p class="p1">Rolf van der Berg'in düşüncelerini ve enerjisini bir kez daha Zeus Dağı'na yöneltmesi aylar sürmüştü. Ganymede'nin düzenlenmesi tam günlük işten bile daha fazla zaman alırdı, haftalarca Dardanus Üssü'ndeki ofisinden uzakta, planlanan Gilgamesh-Osiris tek raylı demiryolunun rotasını kontrol ediyordu.</p>

  <p class="p2">Üçüncü ve en büyük Galileo ayının coğrafyası Jüpiter'in patlamasından beri çok değişmişti, hâlâ da değişiyordu. Europa'nın buzlarını eriten yeni Güneş burada, dört yüz bin kilometre uzakta o kadar güçlü değildi, yine de sonsuza dek kendisine dönük olan yüzün merkezinde ılıman bir iklim oluşturacak kadar sıcaktı. Kuzey ve güneyde kırk enlemlerine kadar küçük,&nbsp; sığ denizler vardı, bazıları Dünya'daki Akdeniz kadar genişti. Yirminci yüzyıldaki <span class="t2">Voyager</span> uçuşlarında elde edilen haritalardaki özelliklerin çok azı kalmıştı. Eriyen kutup buzları ve iki iç uyduyu da etkileyen karşılıklı çekim gücünün neden olduğu yer sarsıntıları, Ganymede'yi haritacılar için bir kabusa dönüştürmüştü.</p>

  <p class="p2">Ama aynı faktörler onu gezegen mühendisleri için de bir cennete dönüştürmüştü. Ellerinde insanların bir gün açık bir gökyüzü altında, korunmadan yürüyebilecekleri tek dünya vardı, tabii kurak ve pek konuksever&nbsp; olmayan Mars hariç. Ganymede'de bol bol su, hayat için gerekli tüm kimyasal maddeler ve (en azından Lucifer doğduğunda) Dünya'nın çoğu bölgesinden daha ılıman bir iklim vardı.</p>

  <p class="p2">En iyi yanı ise, tüm bedene giyilen uzay giysilerine artık gerek kalmamasıydı. Hâlâ nefes alınamasa da, atmosfer sadece basit başlıklar ve oksijen tüpleri kullanılarak yaşanabilecek kadar yoğundu. Birkaç on yıl sonra (mikrobiyoloji uzmanları bunu vaat ediyor, ama kesin bir tarih vermiyorlardı) bunlara da gerek kalmayacaktı. Oksijen üreten bakteri türleri Ganymede yüzeyine çoktan yayılmıştı; birçoğu ölmüş, ancak bazıları yaşayıp çoğalmıştı. Atmosfer analizi tablosunun hafifçe yükselen eğrisi, Dardanus'a gelen ziyaretçilere ilk gösterilen şeydi.</p>

  <p class="p2">Rolf van der Berg uzun bir süre <span class="t2">Europa VI</span>'dan gelen verileri izledi, günün birinde Zeus Dağı üzerindeyken bulutların tekrar açılacağını umuyordu. Bu olasılığın ne kadar düşük olduğunun farkındaydı, ama en küçük bir olasılık bile varken, başka bir şekilde araştırmaya çalışmıyordu. Acelesi yoktu, elinde çok daha önemli işler vardı. Zaten bulacağı yanıt çok önemsiz ve sıradan da olabilirdi.</p>

  <p class="p2">Ancak bir meteor çarpması sonucu <span class="t2">Europa VI</span> birdenbire sustu. Victor Willis Dünya'dayken, geçen yüzyılın UFO tutkunlarının yerini alan "Europa manyakları" ile röportaj yaparak kendini küçük düşürmüştü, çoğu kimseye göre. Bazıları uydunun ölümünün altındaki dünyadaki düşmanca davranışlar yüzünden olduğunu savunuyordu; aralıksız on beş yıl çalışması (ömrünün neredeyse iki katı) onların hiç dikkatini çekmiyordu. Victor bu nokta üzerinde durup fanatiğin diğer fikirlerinin çoğunu örtbas etmeyi becermişti, ama asıl hatası onlara seslerini duyurma şansı vermesiydi.</p>

  <p class="p2">Meslektaşlarının kendisine "inatçı Hollandalı" demesinden hoşlanan, ve bu sıfatı hak etmek için elinden geleni yapan van der Berg'e göre, <span class="t2">Europa VI</span>'nın sonunun gelmesi kaçınılmazdı. Yerine bir yenisinin getirilmesi için para bulunması imkânsızdı, fazlasıyla uzun yaşamış olan geveze uydunun susması aslında herkesi rahatlatmıştı.</p>

  <p class="p2">Öyleyse alternatifi neydi? Van der Berg oturup seçeneklerini gözden geçirdi. O bir jeologdu, astrofizikçi değil. Bu yüzden, aradığı yanıtın Ganymede'ye ayak bastığı günden beri gözünün önünde olduğunu fark etmesi birkaç gün sürdü.</p>

  <p class="p2">Güney Afrika'da konuşulan Hollanda dili, küfür etmek için en uygun dillerden biridir; kibarca konuşulması bile duyanların yüzünü kızartmaya yeter, van der Berg birkaç dakika köpürerek içini boşalttı; sonra da Lucifer'ın kör edici diskinin altında, tam Ekvator'da bulunan Tiamat Gözlemevi'ni aradı.</p>

  <p class="p2">Evrendeki en muhteşem cisimlerle uğraşan astrofizikçiler, hayatlarını küçük, karmaşık şeylere, örneğin gezegenlere adamış olan jeologları biraz hor görürler. Ama sınır bölgesinde herkes birbirine yardım ediyordu ve Dr. Wilkins bunu hem ilginç, hem de harika buluyordu.</p>

  <p class="p2">Tiamat Gözlemevi tek bir amaç için kurulmuştu, bu arnaç Ganymede'ye bir üs kurulmasının da başlıca nedenlerinden biriydi. Lucifer'in incelenmesi sadece bilim adamları değil nükleer mühendisler, meteorologlar, oşinograflar, hatta devlet adamları ve filozoflar için bile büyük önem taşıyordu. Bir gezegeni güneşe çevirebilen varlıklar olması müthiş bir şeydi, bu düşünce birçoğunu gece uyutmuyordu, insanlığın bu işlem hakkında öğrenebileceği her şeyi öğrenmesi iyi olacaktı; bir gün bunun taklit edilmesi, ya da engellenmesi gerekebilirdi...</p>

  <p class="p2">Tiamat da on yıldan uzun bir süredir mümkün olan her tür araçla Lucifer'ı gözlüyor, tüm elektromanyetik dalgadaki tayfını kaydediyor ve küçük bir meteor kraterine dikilmiş, yüz metre çapındaki mütevazi bir radarla da sürekli inceliyordu.</p>

  <p class="p2">Dr. Wilkins "Evet" dedi, "Europa ve Io'ya sık sık göz attık. Ama ışınımız Lucifer'a dönük, bu yüzden onları sadece geçerken birkaç dakika görebiliyoruz. Sizin Zeus Dağı da gün tarafında, yani sürekli saklı."</p>

  <p class="p2">Rolf van der Berg sabırsızca "Bunun farkındayım" dedi. "Ama Europa'ya arkada kalmadan bakabilmek için ışını biraz kaydıramaz mısınız? On ya da yirmi derece Gün Tarafına girmek için yeterli olur."</p>

  <p class="p2">"Bir derece Lucifer'ı ıskalayıp Europa'yı yörüngesinin diğer tarafında açıkça görmeye yeter. Ama o zaman üç katı uzakta olur, yani yansıtma gücümüz yüzde birine iner. Yine de işe yarayabilir; bir deneyelim. Frekans durumunu, dalga kapsamlarını, kutuplamaları ve sizin ileri görüşlü adamlarınızın faydalı olacağını düşündüğü diğer şeyleri bilmeliyim. Işını bir iki derece çevirecek devre değiştirici bir ağ kurmamız uzun sürmez. Sonrasının ne olacağını ise bilmiyorum, hiç düşünmemiz gerekmemişti. Ama belki de düşünmeliydik. Hatta öyle yapmalıydık. Hem siz Europa'da su ve buzdan başka ne bulmayı umuyorsunuz?"</p>

  <p class="p2">Rolf van der Berg neşeyle "Bunu bilseydim" dedi, "yardım istemezdim, değil mi?"</p>

  <p class="p2">"Ben de her şey yayınlandığında benden söz edilmesini istiyor olmazdım. Adımın alfabenin sonunda olması çok kötü, sadece bir harfle önümde olacaksın."</p>

  <p class="p2">Bu bir yıl önceydi; uzun mesafeli taramalar yeterince iyi olmamış, Europa'nın gün tarafına Lucifer'in ardında kalmadan hemen önce bakmak da beklediklerinden zor olmuştu. Ama en azından sonuçlar alınmıştı; bilgisayarlar da bunları değerlendirmişti, van der Berg de Lucifer sonrası Europa'nın mineral haritasını gören ilk insan olmuştu.</p>

  <p class="p2">Dr. Wilkins'in tahmin ettiği gibi genellikle buz ve suydu, sülfür birikintilerinin arasından çıkmış bazalt tabakaları da vardı. Ama iki anormallik vardı.</p>

  <p class="p2">Biri görüntüleme işleminin bir sonucu gibiydi, iki kilometre uzunluğunda dümdüz bir cisim vardı, radara hiç tepki vermiyordu, van der Berg onu düşünmeyi Dr. Wilkins'e bıraktı; o, Zeus Dağıyla ilgileniyordu.</p>

  <p class="p2">Tanımlamayı yapması uzun zaman almıştı, ancak bir deli (ya da çaresiz bir bilim adamı) böyle bir şeyin olabileceğini düşünürdü. Her ayrıntıyı iyice kontrol etmiş olmasına rağmen, hâlâ inanamıyordu. Bir sonraki adımını düşünmeye cesaret bile edememişti.</p>

  <p class="p2">Adının ve şöhretinin veri bankalarında yayılması için uğraşan Dr. Wilkins aradığında, hâlâ sonuçları tahlil ettiğini söyledi. Ama daha fazla oyalayamazdı.</p>

  <p class="p2">Hiçbir şeyden şüphelenmeyen meslektaşına "Pek önemli bir şey değil" dedi. "Sadece ender bir kuvars türü. Hâlâ Dünya'daki örneklerle karşılaştırıyorum."</p>

  <p class="p2">İlk kez bir bilim adamına yalan söylemişti ve kendini çok kötü hissediyordu. Ama başka ne seçeneği vardı ki?</p>

  <p class="p3">&nbsp;</p>
</body>
</html>
