<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İNİŞ</title>
</head>

<body>
  <h2 class="h22">İNİŞ</h2>

  <p class="p1">Astsubay Chang, <span class="t2">Galaxy</span> geçiş yörüngesine başarıyla oturtulduğundan beri (bu onu hem şaşırtmış, hem de rahatlatmıştı) bu sorunla boğuşuyordu. Önlerindeki birkaç saat boyunca gemi Tanrı'nın, en azından Sir Isaac Newton'un ellerindeydi; son fren ve iniş manevrasına kadar beklemekten başka yapacak bir şey yoktu.</p>

  <p class="p2">Bir an için, en yakın olduğu noktada ters bir vektör verip gemiyi tekrar uzaya çıkararak Rose'u kandırmayı düşünmüştü. Gemi tekrar sabit bir yörüngeye oturur ve Ganymede'den bir kurtarma operasyonu yapılabilirdi. Ama bu planın temelde bir tek kusuru vardı; kendisi kurtarılamayacaktı. Chang korkak değildi, ama uzayda ölmüş bir kahraman olmamayı tercih ederdi.</p>

  <p class="p2">Ne olursa olsun, önündeki bir saatte canlı kalması ihtimali uzak görünüyordu. Üç bin tonluk bir makineyi, tek başına, bilinmeyen bir bölgeye indirmesi emredilmişti. Bu kahramanlığı iyi bildiği Ay'da bile denemek istemezdi.</p>

  <p class="p2">Rosie "Frenlemeye başlamana kaç dakika kaldı'" diye sordu. Sanki sorudan çok bir emir gibiydi, uzay yolculuğu hakkında temel bilgisi olduğu açıktı. Chang onu kandırma hayallerini tamamen bir kenara bıraktı.</p>

  <p class="p2">İsteksizce "Beş" dedi. "Gemidekileri hazır olmaları için uyarabilir miyim?"</p>

  <p class="p2">"Ben yaparım. Ver şu mikrofonu. BURASI KÖPRÜ. BEŞ DAKİKA, TEKRARLIYORUM BEŞ DAKİKA İÇİNDE FRENLEMEYE BAŞLIYORUZ TAMAM."</p>

  <p class="p2">Salonda toplanmış bilim adamları ve subaylar bu mesajı bekliyorlardı. Biraz şanslıydılar; dış video ekranları kapatılmamıştı. Belki de Rose unutmuştu; büyük ihtimalle umursamamıştı. Böylece eli kolu bağlı gözlemciler (kelimenin tam anlamıyla zoraki izleyiciler) olarak yaklaşan kaderlerini izliyorlardı.</p>

  <p class="p2">Arka görüntü kamerasının ekranını artık Europa'nın hilal şeklindeki bulutlu görüntüsü dolduruyordu. Gece Tarafı'na dönerken yoğunlaşan su buharı tabakası her yeri kaplıyordu. Bu önemli değildi, iniş son ana kadar radar kontrolünde olacaktı. Ancak görmek için ışığa ihtiyacı olan gözlemcilerin işkencesini uzatacaktı.</p>

  <p class="p2">Yaklaşan dünyaya en dikkatli bakan, onu neredeyse on yıldır hayretle inceleyen adamdı. Rolf van der Berg hafif düşük yerçekimi sandalyelerinden birine oturmuş, kemerini de gevşekçe bağlamıştı. Frenleme başladığında oluşan ilk yerçekimini zorlukla fark etti.</p>

  <p class="p2">Beş saniye sonra tam güçteydiler. Tüm subaylar bilgisayarlarında hesaplar yapıyorlardı; Seyir girişi olmadığı için birçok şeyi tahmin etmek zorundaydılar. Kaptan Laplace fikir birliği oluşmasını bekliyordu.</p>

  <p class="p2">"On bir dakika" dedi, "eğer gücü düşürmezse. Şu anda maksimum güçte. Ve tabii on kilometrede (tabakanın hemen üzerinde) uçmaya devam edip sonra doğruca aşağı inerse. Bu da bir beş dakika daha alır."</p>

  <p class="p2">O beş dakikanın son saniyelerinin en kritik anlar olacağını eklemesine gerek yoktu.</p>

  <p class="p2">Europa sırlarını son ana kadar saklamaya kararlı gibiydi. <span class="t2">Galaxy</span> bulutların üzerinde hareketsiz dururken bile aşağıdaki karadan (ya da denizden) hiç bir işaret yoktu. Sonra, işkence gibi gelen birkaç saniye boyunca ekranlar karardı; sadece çok az kullanılan ve şu anda açılmış olan iniş takımları göründü. Açılışının&nbsp; gürültüsü birkaç dakika önce yolcular arasında heyecana neden olmuştu; şimdi ise sadece çalışmasını umut edebiliyorlardı.</p>

  <p class="p2">Rolf van der Berg kendi kendine, 'Bu lanet bulut ne kadar kalın?' diye sordu. 'Aşağı kadar devam ediyor mu...'</p>

  <p class="p2">Hayır, bölünüyor, kümelere ve küçük parçalara ayrılıyordu. Ve işte Yeni Europa da oradaydı, sanki sadece birkaç bin metre aşağıda uzanıyordu.</p>

  <p class="p2">Gerçekten de yeniydi; fark etmek için jeolog olmak gerekmezdi. Kara ve deniz sonu gelmeyen çatışmalarına başlamaya hazırlanıyorlardı; dört milyon yıl önce, yeni doğmuş Dünya da belki böyle görünüyordu.</p>

  <p class="p2">Elli yıl öncesine kadar burada ne kara ne de deniz yoktu, sadece buz vardı. Ama Lucifer'a bakan yarımküredeki buzlar artık erimiş, ortaya çıkan su buharlaşıp yükselmiş ve Gece Tarafı'nın daimi derin dondurucusuna girmişti. Böylece milyarlarca ton sıvı bir yarımküreden diğerine geçmiş ve uzaklardaki güneşin soluk ışığıyla bile görülememiş olan çok eski deniz yatakları ortaya çıkmıştı.</p>

  <p class="p2">Bu kurak bölgeler belki bir gün bir bitki örtüsüyle yumuşayıp güzelleşecekti; ama şimdi lavlarla, dumanı tüten çamur gölleriyle kaplıydı, bazı yerlerde ortaya çıkan kaya kütleleri garip bir şekilde meyilliydi. Burada&nbsp; büyük bir tektonik felaket olduğu belliydi; Everest büyüklüğünde&nbsp; bir dağın doğuşunu gördüğüne göre bu pek de şaşırtıcı değildi.</p>

  <p class="p2">İşte oradaydı, doğal olmayan bir biçimde çok yakında duran ufukta gökyüzüne doğru uzanıyordu. Rolf van der Berg göğsünün sıkıştığını ve ensesinin karıncalandığını hissetti. Rüyalarındaki dağ karşısındaydı, onu artık makinelerin donuk algılarıyla değil, kendi gözleriyle görüyordu.</p>

  <p class="p2">Bir üçgen prizmaya benzediğini zaten biliyordu, biraz yatıktı ve bir yüzü neredeyse dimdikti. (Bu yerçekiminde bile dağcılar için iyi bir sınav olurdu, üstelik piton da çakamazlardı...) Zirvesi bulutların arasında saklıydı ve kendilerine dönük olan hafifçe meyilli yüzün çoğu karla kaplıydı.</p>

  <p class="p2">Birisi sıkılarak "Bütün bu patırtının nedeni bu muymuş?" dedi. "Bence çok sıradan bir dağ. Zaten bir tane gördün mü..." Kızgın ifadelerle hemen susturuldu.</p>

  <p class="p2">Chang iyi bir iniş yeri ararken <span class="t2">Galaxy</span>, Zeus Dağı'na doğru yavaşça ilerliyordu. Geminin yön kontrolü çok azdı, gücün yüzde doksanı gemiyi uçurmak için kullanılıyordu. Beş dakika kadar daha havada kalabilecekleri kadar yakıt vardı; daha sonra gemiyi hâlâ indirebilirler, ama bir daha kaldıramazlardı.</p>

  <p class="p2">Neredeyse yüz yıl önce Neil Armstrong da aynı ikilemi yaşamıştı. Ama o gemiyi kullanırken kafasına bir silah dayalı değildi.</p>

  <p class="p2">Ama Chang son birkaç dakikadır silahı da Rosie'yi de unutmuştu. Tüm duyularını önündeki işe vermişti; yönettiği aracın bir parçası olmuştu. Kalan tek insani duygusu korku değil, coşkuydu. Bu, yapmak üzere eğitimini gördüğü işti; bu mesleki kariyerinin zirvesiydi... tabii sonu da olabilirdi.</p>

  <p class="p2">Görünüşe göre öyle de olacaktı. Dağın eteklerine bir kilometreden az bir mesafe kalmış, hâlâ bir iniş alanı bulamamıştı. Bölge inanılmaz derecede engebeliydi, kanyonlar ve dev kayalıklarla kaplıydı. Bir tenis kortundan daha büyük bir düzlük görmemişti ve yakıt göstergesinin kırmızı çizgiyi göstermesine sadece otuz saniye kalmıştı.</p>

  <p class="p2">Ama sonunda, düz bir yüzey gördü, gördüklerinin en düzgünüydü. Kalan zaman içinde tek şansı buydu.</p>

  <p class="p2">Dev, hareketli silindiri dikkatle düz bölgenin üzerine getirdi; karla kaplı gibiydi (evet, öyleydi) motorlar karı uçurup temizliyordu... o altındaki de neydi? Buza benziyor; donmuş bir göl olmalı... ne kadar kalın... NE KADAR KALIN...</p>

  <p class="p2"><span class="t2">Galaxy</span>'nin ana jetlerinin beş yüz tonluk darbesi, haince davet eden yüzeye vurdu. Bir anda çizgiler oluştu; buz çatladı ve dev tabakalar ters dönmeye başladı. Motorun öfkesi bir anda ortaya çıkan gölle buluşunca kaynayan su halkalar halinde yayıldı.</p>

  <p class="p2">İyi eğitilmiş bir subay olan Chang'ın tepkisi otomatikti, düşüncenin ölümcül tereddütlerinden uzaktı. Sol eli emniyet kilit kapağını açtı; sağ eli de kırmızı kolu yakalayıp açık konuma getirdi.</p>

  <p class="p3"><span class="t2">Galaxy</span> havalandığından beri sakin sakin uyuyan İŞLEMİ DURDURMA programı devreye girdi ve gemiyi tekrar havalandırdı.</p>

  <h2 class="h21"><a id="ncx864"></a>&nbsp;</h2>
</body>
</html>
