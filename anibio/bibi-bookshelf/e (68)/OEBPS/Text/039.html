<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>GALAKSİNİN İNİŞİ</title>
</head>

<body>
  <h2 class="h22">GALAKSİNİN İNİŞİ</h2>

  <p class="p1">Aniden tam güç verilmesi, geminin salonundakiler için sanki idamın ertelenmesi gibiydi. Dehşet içindeki subaylar seçilen iniş bölgesinin çöktüğünü görmüşlerdi ve kurtulmak için tek bir yol olduğunu biliyorlardı. Chang da bunu yaptığına göre, nefes alma lüksüne yeniden kavuşmuşlardı.</p>

  <p class="p2">Ama bunun tadını ne kadar çıkarabileceklerini kimse bilmiyordu. Geminin güvenli bir yörüngeye girecek kadar yakıtı olup olmadığını yalnızca Chang biliyordu. Kaptan Laplace sıkıntıyla, 'varsa bile', diye düşündü, 'eli silahlı deli ona tekrar inmesini emredebilir.' Ama onun deli olduğuna bir an bile inanmamıştı; ne yaptığını çok&nbsp; iyi biliyordu. Birdenbire güçte bir değişim oldu. Bir mühendis subay "Dört numaralı motor durdu," dedi. "Şaşırmadım, mutlaka fazla ısınma yüzünden. Bu seviyede bu kadar uzun kullanılamazdı."</p>

  <p class="p2">Tabii geminin yönünde bir değişiklik olmamıştı; ama ekranlardaki görüntüler çılgınca eğilmişti. <span class="t2">Galaxy</span> hâlâ yükseliyordu, ama dikey olarak değil. Europa'da bilinmeyen bir hedefe yönelik, balistik bir füze olmuştu.</p>

  <p class="p2">İtiş bir kez daha büyük ölçüde azaldı; ekranlardaki görüntü düzeldi.</p>

  <p class="p2">"Karşıt motoru durdurdu; çember gibi dönmeye engel olmanın tek yolu buydu. Ama yüksekliğimizi koruyabilecek mi? İyi beceriyor doğrusu!"</p>

  <p class="p2">Ekranlara bakan bilim adamları neyin iyi olduğunu anlamıyorlardı; görüntü tamamen kaybolmuş, beyaz bir sisle kaplanmıştı. "Fazla yakıtı boşaltıp gemiyi hafifletiyor..." Güç azalıp sıfıra düştü; gemi serbest düşüşe geçmişti. Birkaç saniye sonra, yakıtını uzaya bıraktığında oluşan buz kristali bulutundan geçmişti. Altlarında Europa'nın en büyük denizi, yerçekiminin sekizde biri kadar bir hızla yaklaşıyordu. En azından Chang'ın bir iniş alanı seçmesi gerekmeyecekti; şu andan itibaren standart işlemler uygulanacaktı. Uzaya çıkmamış ve çıkmayacak olan milyonlar için bu bir video oyunu kadar tanıdık bir şeydi.</p>

  <p class="p2">Yapmanız gereken tek şey, alçalan geminin sıfır yükseklikte sıfır yerçekiminde olması için gücü yerçekimine göre ayarlamaktı, ilk Amerikalı astronotların tercih ettiği ve Chang'ın da şimdi isteksizce yaptığı su inişlerinde bile biraz hata payı vardı ama fazla değildi. Hata yaparsa (ki son birkaç saatten sonra bunun için suçlanamazdı) bir ev bilgisayarı "Üzgünüm, düştünüz. Tekrar denemek ister misiniz? Yanıt EVET/HAYIR..." demeyecekti.</p>

  <p class="p2">Ellerinde uydurma silahlarla köprünün kilitli kapısının dışında, bekleyen Astsubay Yu ve iki arkadaşının işi, herhalde içlerinde en zoruydu. Neler olup bittiğini görebilecekleri bir ekranları yoktu ve salondan gelecek mesajlara göre hareket etmek zorundaydılar. Casus mikrofondan da ses yoktu, bu hiç de şaşırtıcı değildi. Chang ile McCullen'ın konuşmaya zamanları da, ihtiyaçları da yoktu.</p>

  <p class="p2">İniş harikaydı, çok az sarsıntı olmuştu. <span class="t2">Galaxy</span> birkaç metre daha battı, sonra tekrar çıkarak yatay ve (makinelerin ağırlığı sayesinde) düz olarak su yüzeyine çıktı.</p>

  <p class="p2">Ancak o zaman dinleyiciler casus mikrofondan ilk kez anlaşılır bir şeyler duydular.</p>

  <p class="p2">Chang'ın sesi, öfkeden çok bitkin bir rahatlıkla "Sen manyaksın Rosie," dedi. "Umarım tatmin olmuşsundur. Hepimizi öldürdün."</p>

  <p class="p2">Bir el silah sesi duyuldu, sonra uzun bir sessizlik.</p>

  <p class="p2">Yu ve meslektaşları sabırla bekliyor, az sonra bir şeyler olacağını biliyorlardı. Kilit kollarının açıldığını duydular ve ellerindeki somun anahtarları ve metal çubukları sıkıca kavradılar. İçlerinden birini haklayabilirdi, ama hepsini değil.</p>

  <p class="p2">Kapı çok yavaşça açıldı.</p>

  <p class="p2">Astsubay Chang "Üzgünüm" dedi. "Bir ara bayıldım herhalde." Sonra, her normal insan gibi, tekrar kendinden geçti.</p>

  <p class="p3"><span class="t12">&nbsp;</span></p>
</body>
</html>
