<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ASIRLIK BİR ADAMIN ANILARI</title>
</head>

<body>
  <h2 class="h22">ASIRLIK BİR ADAMIN ANILARI</h2>

  <p class="p1">Dr. Heywood Floyd Jüpiter'e yapılan ilk uçuş ve on yıl sonra Lucifer'a yapılan ikincisi hakkında konuşmamayı tercih ediyordu. Hepsi çok uzun zaman önceydi; her şeyi kongre komitelerine, Uzay Konseyi heyetlerine ve Victor Willis gibi habercilere yüzlerce defa anlatmıştı.</p>

  <p class="p2">Yine de gemidekilere karşı kaçınılmaz bir görevi vardı. Yeni bir güneşin (ve yeni bir&nbsp; güneş sisteminin) doğuşuna tanık olmuş tek canlı insan olarak, yaklaştıkları dünyalar hakkında özel bir şeyler bilmesini bekliyorlardı. Bu safça bir düşünceydi; Galileo uydularında bir nesilden uzun zamandır çalışan bilim adamları ve mühendisler ondan çok daha fazla şey biliyorlardı. "Europa (veya Ganymede, veya Io, veya Callisto...) gerçekte nasıl bir yer?" diye sorulduğunda, sorana ister istemez sertçe geminin kütüphanesindeki ciltler dolusu rapora bakmasını söylüyordu.</p>

  <p class="p2">Ama deneyiminin eşsiz olduğu bir alan vardı. Yarım yüzyıl sonra gerçekten olmuş muydu, yoksa David Bowman <span class="t2">Discovery</span>'de kendisine göründüğünde uyuyor muydu bilmiyordu. Bir uzay gemisine hayalet gelebileceğine inanmak bile daha kolaydı...</p>

  <p class="p2">Ama uçuşan toz zerrecikleri birleşip on yıldır ölü olması gereken o adamın görüntüsünü oluşturduğunda uyuyor olamazdı. Onun uyarısı olmasa (dudaklarının kıpırdamadığını, sesinin de hoparlörden geldiğini ne kadar da iyi hatırlıyordu), <span class="t2">Leonov</span> ve içindeki herkes Jüpiter'in patlamasıyla birlikte buharlaşırdı.</p>

  <p class="p2">"Bunu neden yaptı?" Floyd yemek sonrası toplantılarından birinde bunu yanıtladı. "Elli yıldan uzun bir zaman bunu düşündüm. <span class="t2">Discovery</span>'nin kapsülüyle tektaşı araştırmak için çıktıktan sonra her neye dönüştüyse, insan ırkıyla hâlâ bazı bağları kalmış olmalı; tamamen yabancı değildi. O fırlatılmış bomba olayı nedeniyle Dünya'ya döndüğünü (kısa bir süre için) biliyoruz. Annesini ve eski kız arkadaşını ziyaret ettiği yolunda da güçlü deliller var; bunlar tüm duygularını yitirmiş bir... bir varlığın yapacağı hareketler değil."</p>

  <p class="p2">Willis "Sizce o şimdi ne?" diye sordu. "Ve tabii, nerede?"</p>

  <p class="p2">"Şu son soru anlamsız, insanlar için bile. Bilincinin nerede olduğunu biliyor musun?"</p>

  <p class="p2">"Metafizikle ilgim yok. Herhalde beynimin içinde bir yerlerde."</p>

  <p class="p2">En ciddi konuşmaları bile bozmak konusunda çok yetenekli olan Mihailovich "Ben gençken," diye iç geçirdi, "benimki bir metre kadar aşağıdaydı."</p>

  <p class="p2">"Europa'da olduğunu farz edelim; orada bir tektaş olduğunu biliyoruz, Bowman'ın da onunla bir şekilde bağlantısı vardı, mesajı nasıl ilettiğini biliyorsunuz."</p>

  <p class="p2">"Sizce uzak durmamızı söyleyen ikinci mesajı da o mu verdi?"</p>

  <p class="p2">"Onu şimdilik görmezden geleceğiz..."</p>

  <p class="p2">"... iyi bir nedenle..."</p>

  <p class="p2">Tartışmanın gidişine genellikle karışmayan Kaptan Smith bu defa araya girdi.</p>

  <p class="p2">Düşünceli bir halde "Dr Floyd," dedi, "çok özel bir konumdasınız ve bundan yararlanmalıyız. Bowman size yardım etmek için bir defa geldi. Hâlâ buralardaysa, bunu tekrar isteyebilir. Şu 'Buraya inmeyi denemeyin' emri beni çok düşündürüyor. Emrin,&nbsp; diyelim ki geçici olarak durdurulduğu konusunda bize garanti verse, çok daha rahat olurdum."</p>

  <p class="p2">Floyd yanıt verene kadar masada "duy, duy" tepkileri yaşandı.</p>

  <p class="p2">"Ben de öyle düşünüyorum. Bağlantı kurmaya çalışabilir diye <span class="t2">Galaxy</span>'yi tüm, şey, belirimlere karşı dikkatli olmaları için uyardım bile."</p>

  <p class="p2">Yva "Çoktan ölmüş de olabilir," dedi, "tabii hayaletler ölürse."</p>

  <p class="p2">Mihailovich'in bile buna ekleyecek bir şeyi yoktu, ama belli ki Yva kimsenin söylediğiyle ilgilenmediğini düşündü. Yılmadan tekrar denedi.</p>

  <p class="p2">"Woody, hayatım" dedi, "Neden onu telsizle aramıyorsun? O bu iş için, değil mi?"</p>

  <p class="p2">Fikir Floyd'un da aklına gelmiş, ama ciddiye alınmayacak kadar safça bulmuştu. "Yapacağım," dedi. "Bir zararı olmaz herhalde."</p>

  <p class="p3"><span class="t12">&nbsp;</span></p>
</body>
</html>
