<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>SÜRÜKLENEN</title>
</head>

<body>
  <h2 class="h22">SÜRÜKLENEN</h2>

  <p class="p1">Kardeş gemileri <span class="t2">Universe</span>'in yolda olduğu ve kimsenin düşlemeye bile cesaret edemeyeceği kadar erken gelebileceği haberinin <span class="t2">Galaxy</span> ekibinin moralindeki etkisi müthişti. Garip bir okyanusta çaresiz ve serseri sürüklendikleri ve çevrelerinin bilinmeyen canavarlarla dolu olduğu gerçeği bir anda önemini yitirmişti.</p>

  <p class="p2">Canavarlar da öyle, yine de ara sıra ilginç bir biçimde ortaya çıkıyorlardı. Dev "köpekbalıkları" arada bir görünüyor, ama çöp boşaltıldığında bile gemiye hiç yaklaşmıyorlardı. Bu çok şaşırtıcıydı, dev canavarların dünyalı benzerlerinin aksine iyi bir iletişim sistemi olduğunu düşündürüyordu. Belki de köpekbalıklarından çok yunuslara yakındılar.</p>

  <p class="p2">İnsanın Dünya'da pazarda görse dönüp bakmayacağı birçok küçük balık türü de vardı. Subaylardan biri (usta bir balıkçı) birçok denemeden sonra, yemsiz bir oltayla bir tane yakalamayı başardı. Yalıtım kabininden içeri sokmadı (kaptan asla izin vermezdi) ama denize geri bırakmadan önce dikkatle boyutlarını ölçüp fotoğraflarını çekti.</p>

  <p class="p2">Ancak gururlu sporcunun bu avının da bir bedeli vardı. Av sırasında giydiği kısmı basınçlı giysiyi gemiye getirdiğinde, üzerinde hidrojen sülfitin karakteristik çürük yumurta kokusu vardı, böylece sayısız şakanın hedefi oldu. Yabancı ve acımasız, düşman bir biyokimyayı hatırlatan bir başka delildi bu.</p>

  <p class="p2">Bilim adamlarının tüm yalvarmalarına rağmen başka balık avına izin verilmedi. İzleyebilir ve kaydedebilirlerdi, ama toplamak yasaktı. Doğa bilimci değil, jeolog oldukları da kendilerine hatırlatılmıştı. Kimsenin aklına formalin getirmek gelmemişti, zaten burada bir işe yaramazdı .</p>

  <p class="p2">Gemi saatler boyu parlak yeşil bir maddeden oluşan tabakalar arasında yüzdü. Yaklaşık on metre çapında ovaller oluşturuyordu, boyları da birbirine yakındı. <span class="t2">Galaxy</span> hiçbir dirençle karşılaşmadan içlerinden geçti, arkasından tekrar oluşuyorlardı. Koloni halinde yaşayan bir tür organizma olduğunu tahmin ettiler.</p>

  <p class="p2">Ve bir sabah, nöbetçi subay şaşkına döndü; sudan bir periskop çıkmış ve kendi ifadesiyle, hasta bir ineğinkine benzer, uysal, mavi bir gözle karşılaşmıştı. Birkaç saniye ilgisizce, üzgün üzgün bakmış, sonra yavaşça okyanusa dönmüştü.</p>

  <p class="p2">Burada hiçbir şey hızlı ilerlemiyordu, nedeni de çok açıktı. Burası hâlâ düşük enerjili bir dünyaydı, Dünya'daki hayvanların doğdukları andan itibaren yaşamalarını sağlayan bir dizi sürekli patlama için gereken serbest oksijenden yoksundu. Yalnızca ilk karşılaştıkları "köpekbalığı" can çekişirken şiddetli bir harekette bulunmuştu.</p>

  <p class="p2">Belki de bu insanlar için iyi haberdi. Ağır uzay giysileri giymek zorunda olsalar da, Europa'da onları istese de yakalayabilecek bir şey yoktu.</p>

  <p class="p2">Geminin kumandasını muhasebeciye bırakmak Kaptan Laplace'a biraz komik gelmişti; uzay ve denizcilik kayıtlarında bu durumun bir benzerinin olup olmadığını merak ediyordu.</p>

  <p class="p2">Zaten Mr. Lee'nin yapabileceği fazla bir şey yoktu. <span class="t2">Galaxy</span> yatay konumda, üçte biri su yüzeyinin üstünde olarak sürükleniyordu, rüzgâr gemiye beş millik sabit bir hız veriyordu. Su seviyesinin altında sadece birkaç sızıntı vardı, onlar da kontrol altındaydı. En önemlisi, gövde hâlâ hava geçirmezdi.</p>

  <p class="p2">Seyir araçlarının çoğu kullanılmaz halde olmasına rağmen, nerede olduklarını çok iyi biliyorlardı. Ganymede her saat başı acil durum sinyalinden onlara tam konumlarını veriyordu, <span class="t2">Galaxy</span> bu rotada devam ederse önlerindeki üç gün içinde büyük bir adaya gelecekti. Onu kaçırırsa, açık denize doğru yol alacak ve sonunda Lucifer'ın hemen altındaki sürekli kaynayan bölgeye varacaktı. Bu bir felaket sayılmasa da, olmasını kesinlikle istemiyorlardı. Geçici Kaptan Lee zamanının çoğunu buna nasıl engel olacağını düşünerek geçiriyordu.</p>

  <p class="p2">Yelkenler (uygun malzeme ve donanım olsa bile) durumlarını pek değiştirmezdi. Kendi yaptıkları çapaları beş yüz metre&nbsp; derinliğe&nbsp; kadar indirerek işe yarayabilecek akıntılar aramış, hiçbir şey bulamamıştı. Dibe de ulaşamamıştı, kilometrelerce derindeydi.</p>

  <p class="p2">Bu da iyi sayılırdı; böylece bu yeni okyanusu sürekli karıştıran denizaltı depremlerinden korunuyorlardı. Bazen bir şok dalgası geçiyor, <span class="t2">Galaxy</span> dev bir balyoz inmişçesine sarsılıyordu. Birkaç saat sonra metrelerce yükseklikteki dalgalar bir Europa sahiline vuracaktı; burada derinlerde ise ölümcül dalgalar daha az hissediliyordu.</p>

  <p class="p2">Birçok kez uzaklarda ani girdaplar gördüler; çok tehlikeli görünüyorlardı. <span class="t2">Galaxy</span>'yi bile bilinmeyen derinliklere çekebilecek girdaplardı, neyse ki çok uzaktaydılar ve gemiyi birkaç kez döndürmekten fazlasını yapamadılar.</p>

  <p class="p2">Bir defasında da, sadece yüz metre ötelerinde dev bir gaz kabarcığı oluştu ve patladı. Çok etkileyiciydi ve herkes doktorun yorumuna katılmıştı: "Tanrı'ya şükür ki kokusunu almıyoruz."</p>

  <p class="p2">En garip durumun bile çabucak sıradanlaşması çok gariptir. Birkaç gün içinde <span class="t2">Galaxy</span>'de hayat sakinleşip rutinleşmişti, Kaptan Laplace'ın başlıca sorunu ekibi meşgul tutmaktı. Morali en kötü etkileyen şey boş durmaktı, eski yelkenli gemi kaptanlarının o sonu gelmez yolculuklarda adamlarını nasıl oyaladıklarını merak ediyordu.</p>

  <p class="p2">Tüm zamanlarını gemideki işlerle ve güverteyi temizleyerek geçiremezlerdi.</p>

  <p class="p2">Bilim adamlarıyla ise tam tersi bir sorunu vardı. Sürekli testler ve deneyler öneriyorlardı, bunların onaylanmadan önce dikkatle incelenmeleri gerekliydi. İzin verse, geminin çok kısıtlı iletişim kanallarını tamamen tekellerine alacaklardı.</p>

  <p class="p2">Ana anten kompleksi artık su seviyesi civarında "hasara uğruyordu ve <span class="t2">Galaxy</span>, Dünya'yla direkt olarak konuşamıyordu. Her şey birkaç mega-hertzlik daracık bir dalgadan Ganymede aracılığıyla aktarılmak zorundaydı. Tüm yayın haklarını tek bir canlı bağlantı kanalı satın almıştı, o da Dünya haber ağlarının yaygarasına katlanmak zorundaydı. Zaten izleyicilerine açık deniz, geminin sıkıcı iç görüntüleri ve iyi durumda olsalar da, kılları giderek çoğalan bir ekip dışında gösterecekleri fazla bir şey yoktu.</p>

  <p class="p2">Astsubay Floyd'a gelen mesaj trafiği fazlasıyla yoğundu, onun şifreli yanıtları da öylesine kısaydı ki fazla bilgi taşıyor olamazlardı. Sonunda Laplace genç adamla konuşmaya karar verdi.</p>

  <p class="p2">"Mr.Floyd," dedi, odasında yalnızca ikisi vardı. Yarı zamanlı işinizden bana da biraz bahsederseniz sevineceğim."</p>

  <p class="p2">Floyd utanmıştı, gemi ani bir rüzgârla sarsılınca masaya tutundu. "Keşke yapabilsem efendim, ama buna yetkim yok."</p>

  <p class="p2">"Bu yetkiyi vermeyen kim?"</p>

  <p class="p2">"İnanın ben de bilmiyorum."</p>

  <p class="p2">Bu kesinlikle doğruydu. ASTROPOL olduğundan şüpheleniyordu, ama Ganymede'de ona bilgi veren iki etkileyici adam anlaşılmaz bir tutumla bu bilgiyi vermemişlerdi.</p>

  <p class="p2">"Bu geminin kaptanı olarak, özellikle bu şartlar altında, ne olup bittiğini bilmek istiyorum. Bu işten sıyrılırsak, önümüzdeki birkaç yılı Araştırma Mahkemelerinde geçireceğim. Tabii siz de."</p>

  <p class="p2">Floyd zorlukla gülümsedi. "Kurtarılmaya değmez, değil mi efendim? Tek bildiğim üst düzey birinin bu uçuşta bir sorun çıkmasını&nbsp; beklediği, ama bunun nasıl olacağını bilmediği. Bana da sadece gözümü dön açmam söylendi. Korkarım bunu pek iyi başaramadım, ama herhalde bu zaman içinde bulabilecekleri tek yeterli kişi bendim."</p>

  <p class="p2">"Kendini suçlamamalısın. Kimin aklına Rosie'nin..."</p>

  <p class="p2">Kaptan ani bir düşünceyle sustu. "Şüphelendiğin başka biri var mı?"</p>

  <p class="p2">"Mesela ben," diye ekleyecekti, ama yeterince paranoyak bir durumdu.</p>

  <p class="p2">Floyd düşüncelere daldı, sonra kararını verdi. "Belki de sizinle daha önce konuşmalıydım efendim, ama ne kadar meşgul olduğunuzu biliyorum. Dr. van der Berg'in de işin içinde olduğuna eminim. Biliyorsunuz o da bir Mede'li; garip insanlardır, onları hiç anlamıyorum." 'Ve hoşlanmıyorum', demeliydi. Fazlasıyla içe dönüktüler ve dünya dışındaki insanlara pek dostça davranmazlardı. Yine de onları suçlamak kolay değildi; şüphesiz el değmemiş bir bölgeyi medenileştirmeye çalışan herkes böyleydi.</p>

  <p class="p2">"van der Berg mi?., hmmm. Ya diğer bilim adamları?"</p>

  <p class="p2">"Tabii hepsi kontrol edildi. Her şey yasalara uygun, hiçbiri hakkında garip bir şey çıkmadı."</p>

  <p class="p2">Bu pek de doğru değildi. Dr. Simpson'ın yasaların izin verdiğinden fazla karısı vardı, en azından bir defada. Dr. Higgins'in de çok esrarengiz kitaplardan oluşan bir koleksiyonu vardı. Astsubay Floyd bütün bunların kendisine neden söylendiğini bilmiyordu; belki de üstleri bilgileriyle onu etkilemek istemişlerdi. ASTROPOL (ya da her kimse) için çalışmanın bazı eğlenceli yanları olduğuna karar verdi.</p>

  <p class="p2">Kaptan "Tamam," diyerek amatör ajanı rahat bıraktı. "Ama geminin güvenliğini etkileyebilecek herhangi bir şey bulursanız, ne olursa olsun, lütfen bana haber verin."</p>

  <p class="p3">Bu şartlar altında bunun ne olabileceğini tahmin etmek zordu. Başka sorun çıkması biraz gereksiz olurdu.</p>

  <h2 class="h21"><a id="ncx1092"></a>&nbsp;</h2>
</body>
</html>
