<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>YABANCI SAHİL</title>
</head>

<body>
  <h2 class="h22">YABANCI SAHİL</h2>

  <p class="p1"><span class="t2">Galaxy</span> adayı görmeden yirmi dört saat öncesine kadar bile, onu ıskalayıp ana okyanusun boşluğunda kaybolup gitmeyeceği belli değildi. Ganymede radarında belirlenen konumu, gemideki herkesin günde birkaç kez endişeyle incelediği geniş bir planda belirtilmişti.</p>

  <p class="p2">Gemi karaya ulaşsa bile, sorunları daha yeni başlıyor olabilirdi. Uygun bir kumsalda korunmak yerine kayalıklarda parçalanabilirdi.</p>

  <p class="p2">Geçici Kaptan Lee tüm bu olasılıkların farkındaydı. Kendisi de bir defasında Bali adası açıklarında, kritik bir anda motorları duran bir gemide mahsur kalmıştı. Pek bir tehlike yoktu, ama fazlasıyla gerginlik olmuştu ve bu deneyimi tekrarlamaya niyeti yoktu, hem burada kurtarmaya gelecek sahil güvenlik de yoktu.</p>

  <p class="p2">Durumları kozmik bir şaka gibiydi. İnsanın yaptığı en gelişmiş (Güneş Sistemi'ni baştan başa geçebilen!) araçlardan birindeydiler, ama yönünü birkaç metreden fazla değiştiremiyorlardı. Yine de tamamen çaresiz değillerdi; Lee henüz tüm kartlarını oynamamıştı.</p>

  <p class="p2">Bu keskin eğimli dünyada, ada ilk gördüklerinde sadece beş kilometre uzaklarındaydı. Lee'nin korktuğu kayalıkların olmaması onu çok rahatlatmıştı, diğer yandan bulmayı umduğu sahil de yoktu. Jeologlar burada kum bulmak için birkaç milyon yıl erken olduğu konusunda onu uyarmışlardı; Europa'nın ağır işleyen çarkları henüz işlerini yapmamışlardı.</p>

  <p class="p2">Karaya vuracakları kesinleştiği anda Lee, <span class="t2">Galaxy</span>'nin ana tanklarının boşaltılmasını emretti, inişten sonra özellikle doldurtmuştu. Ardından birkaç sıkıcı saat geçti, ekibin dörtte biri olup bitenle ilgilenmekten vazgeçti.</p>

  <p class="p2"><span class="t2">Galaxy</span> suda giderek yükseldi gittikçe daha sert sarsılıyordu; sonunda müthiş bir devrilişle yattı. Eski berbat günlerde avcıların batmamaları için içine hava pompaladıkları balina cesetleri gibi yüzeyde kaldı. Lee geminin nasıl yattığına bakıp dengesini tekrar ayarladı, sonunda kıç tarafı hafifçe battı ve ön köprü tamamen su seviyesinin üzerine geldi.</p>

  <p class="p2">Beklediği gibi <span class="t2">Galaxy</span> bundan sonra yan tarafını rüzgâra döndü. Bundan sonra ekibin dörtte biri daha sıkıntıdan pes etti, ama Lee'nin bu son hamle için hazırladığı çapayı çıkarmak için yeterince yardımcısı vardı. Birbirine bağlanmış boş kutulardan yapılmış uydurma bir saldı, ama sürükleyişi geminin yaklaşan karaya doğru dönmesini sağladı.</p>

  <p class="p2">Artık neye doğru gittiklerini (son derece yavaş olarak) görebiliyorlardı; küçük taş parçalarıyla kaplı dar bir sahil. Kum yoksa, en iyi alternatif buydu...</p>

  <p class="p2"><span class="t2">Galaxy</span>&nbsp; karaya&nbsp; vurduğunda&nbsp; köprü&nbsp; sahilin&nbsp; üzerindeydi,&nbsp; ve&nbsp; Lee&nbsp; son&nbsp; kozunu&nbsp; oynadı.&nbsp; Zorlanan makineler bozulabileceği için bir kez test etmişti.</p>

  <p class="p2"><span class="t2">Galaxy</span> iniş takımlarını son kez açtı. Alt taraftaki ayaklar yabancı yüzeye gömülürken gıcırdayarak sarsıldı. Gemi artık bu dev okyanusun rüzgâr ve dalgalarına karşı emniyetteydi.</p>

  <p class="p2"><span class="t2">Galaxy</span> son durağa gelmişti; belki ekibi de öyle.</p>

  <p class="p3">&nbsp;</p>
</body>
</html>
