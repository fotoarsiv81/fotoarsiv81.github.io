<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>SÜRGÜN POLİTİKASI</title>
</head>

<body>
  <h2 class="h20">SÜRGÜN POLİTİKASI</h2>

  <p class="p1">Tüm Karamsar tahminlere rağmen Güney Afrika Devrimi, bu gibi durumlarda genellikle olandan çok daha kansız sonuçlanmıştı. Birçok kötülüğün kaynağı olarak gösterilen televizyonun bunda biraz payı vardı. Bir nesil önce Filipinler'de bir örnek yaşanmıştı. Dünya'nın izlediğini bildiklerinde, insanların büyük çoğunluğu daha sorumlu davranırlar. Utanç verici istisnalar olsa da, kameralar önünde çok az katliam olur.</p>

  <p class="p2">Kaçınılmaz olanı gören Güney Afrikalı beyazların çoğu, iktidar değişiminden önce ülkeyi terk etmişlerdi. Ve giderken de (yeni yönetim de bundan şikayet etmişti) eli boş gitmemişlerdi. Milyarlarca rand İsviçre ve Hollanda bankalarına transfer edilmişti; sonunda neredeyse her saat Cape Town ve Johannesburg'dan Zürih ve Amsterdam'a esrarengiz uçuşlar yapılır olmuştu. Özgürlük Günü geldiğinde eski Güney Afrika Cumhuriyeti'nde bir gram altın ya da bir kırat elmas bile bulunamayacağı söyleniyordu; maden çalışmaları da sabote edilmişti.&nbsp; Mültecilerin önde gelenlerinden biri Lahey'deki lüks dairesinden "Kaffirler'in<a id="a3"></a><a href="../Text/notes.html#a11"><span class="t10">4</span></a> Kimberley'i yeniden çalıştırmaları beş yıl sürer" diye böbürlenmişti. Ancak De Beers onu şaşırtarak yeni bir isim ve yönetimle beş hafta içinde işine geri dönmüş ve elmaslar yeni ulusun ekonomisinin en önemli parçası olmuştu.</p>

  <p class="p2">Genç mülteciler yirmi birinci yüzyılın köksüz kültüründe (muhafazakar büyüklerinin ümitsizce tutucu davranmalarına rağmen) bir nesil içinde kaynaşmışlardı. Atalarının cesaret ve azmini gururla, ama böbürlenmeden hatırlıyor, aptallıklarından da uzak duruyorlardı. Hiçbiri kendi evinde bile Güney Afrika dilini konuşmuyordu.</p>

  <p class="p2">Ancak yüzyıl önceki Rus Devrimi'nde olduğu gibi, zamanı geri döndürme, en azından güç ve ayrıcalıklarını ellerinden alanların çabalarını sabote etme hayalleri kuran birçok kişi vardı. Öfke ve acılarını genellikle propaganda, gösteriler, boykotlar, Dünya Konseyi'nden istekler ve ender olarak da sanat eserleri şeklinde ortaya döküyorlardı. Wilhelm Smuts'ın <span class="t2">The Voortrekkert</span>'i, yazarla tamamen karşıt görüşte olanlarca bile İngiliz edebiyatının (ironik biçimde) başyapıtlarından biri sayılıyordu.</p>

  <p class="p2">Ancak, politik hareketlerin işe yaramayacağını ve özlenen statükonun ancak şiddetle yerine oturacağını savunan gruplar da vardı. Tarih yazabileceklerine inananlar çok olmasa da, zafer imkânsız olursa intikama razı olacak olanlar pek de az değildi.</p>

  <p class="p2">Bir tarafı tamamen sinmiş, diğer tarafı kesinlikle uzlaşmaz olan aşırı uçlar arasında geniş bir politik (ve apolitik) parti yelpazesi vardı. Der Bund içlerinde en büyüğü değildi, ama en güçlüsü ve bir şirket ve holding ağıyla kayıp cumhuriyetin kaçırılmış servetinin çoğunu kontrol ettiğinden kesinlikle en zengini idi. Bu şirketlerin çoğu artık yasal, hatta oldukça saygınlardı.</p>

  <p class="p2">Yıllık bilanço listesinde de adı geçen Tsung Uzay Araçları'nda yarım milyar Bund parası vardı. 2059'da aldığı diğer bir yarım milyar da Sir Lawrence'ın küçük filosunun göreve çıkışını hızlandırmasına yardımcı oldu.</p>

  <p class="p2">Ama onun eşsiz zekâsı bile Bund ile Tsung Uzay Araçları'ndan <span class="t2">Galaxy</span>'nin son uçuşu arasında bir bağlantı sezememişti. Zaten o sırada Halley Mars'a doğru yol alıyordu, Sir Lawrence da <span class="t2">Universe</span>'in planlanan tarihte yola çıkabilmesiyle öyle meşguldü ki kardeş gemilerinin rutin işlemleriyle pek ilgilenememişti.</p>

  <p class="p2">Londra Gemi Sigorta Kurumu, <span class="t2">Galaxy</span>'nin planlanan rotasıyla ilgili birkaç soruşturma başlattıysa da bunlar hemen halledildi. Bund'un her yerde kilit noktalarda adamları vardı; bu da sigortacılar için şanssızlık, uzay avukatları içinse büyük bir şanstı.</p>

  <p class="p3">&nbsp;</p>
</body>
</html>
