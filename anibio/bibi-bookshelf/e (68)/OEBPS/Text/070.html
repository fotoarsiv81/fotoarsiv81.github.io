<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>GANYMEDE'DE PERDE ARASI</title>
</head>

<body>
  <h2 class="h20">GANYMEDE'DE PERDE ARASI</h2>

  <p class="p1">Mihailovich "Zavallı, ilkel koloniciler!" diye sızlandı. "Dehşet içindeyim; tüm Ganymede'de tek bir piyano yok! Tabii sintisayzırımın fonksiyonları tüm müzik aletlerinin sesini çıkarabilir. Ama bir Steinway ya da bir Strad olamaz ki."</p>

  <p class="p2">Şikayetleri ciddi olmasa da oradaki entelijansiya tepkilerine neden olmuştu bile. Hatta 'Günaydın Mede' programı "Varlıkları ile bizleri onurlandıran seçkin konuklarımız, geçici olarak da olsa, her iki dünyanın da kültür seviyesini yükselttiler..." diye iğneleyici bir yorumda bulunmuştu.</p>

  <p class="p2">Hedef, bölge halkını aydınlatmaya biraz fazla hevesli olan Willis, Mihailovich ve M'Bala'ydı. Maggie M, Zeus-Jüpiter'in Io, Europa, Ganymede ve Callisto ile ateşli aşk ilişkileri yüzünden büyük bir skandala neden olmuştu. Erkek Europa'ya beyaz bir boğa olarak görünmek yeterince kötüydü, Io ve Callisto'yu eşi Hera'nın kaçınılmaz gazabından korumaya çalışması ise doğrusu berbattı. Ama bölge halkını asıl hayal kırıklığına uğratan, mitolojik Ganymede'nin tam ters cinsiyetten olduğu haberiydi.</p>

  <p class="p2">Kendi kendilerini atamış olan kültür elçileri onları memnun etmek için oldukça iyi niyetli davranıyorlardı. Ganymede'de aylarca kalacaklarını biliyorlardı ve duruma alıştıktan sonra can sıkıntısı tehlikesini fark etmişlerdi. Aynı zamanda yeteneklerini çevreleri için en iyi şekilde kullanmak istiyorlardı. Ancak Güneş Sistemi'nin yüksek teknoloji ürünü kalesindeki herkes buna hevesli değildi, çoğunun zamanı da yoktu.</p>

  <p class="p2">Diğer yandan Yva Merlin mükemmel uyum sağlamış, keyfine bakıyordu. Dünyadaki şöhretine rağmen Mede'lilerin sadece birkaçı onun adını duymuştu. Kimse dönüp bakmadan ya da fısıldaşmadan koridorlarda ya da Ganymede Merkezi'nin basınçlı kubbelerinde rahatça dolaşabiliyordu. Tanınıyordu, ama yalnızca Dünyalı ziyaretçilerden biri olarak.</p>

  <p class="p2">Greenberg ise her zamanki sessiz ve güçlü alçakgönüllülüğüyle uydunun idari&nbsp; ve teknolojik yapısına girmiş, şimdiden birçok danışma kuruluna alınmıştı. Hizmetleri öylesine takdir ediliyordu ki gitmesine izin verilmemesinin söz konusu olabileceği yolunda uyarılar almıştı.</p>

  <p class="p2">Heywood Floyd yol arkadaşlarının çalışmalarını keyifle izliyor, ama pek katılmıyordu. Esas düşündüğü Chris'le ilişkilerini yeniden kurmak ve torununun geleceğini planlamasına yardımcı olmaktı. <span class="t2">Universe</span> (tanklarında yüz tondan az yakıtı kalmış bir halde) Ganymede'ye indiğine göre, yapılacak çok iş vardı.</p>

  <p class="p2">Herkesin kurtarıcılarına duyduğu minnet iki mürettebatın kaynaşmasını kolaylaştırmıştı; onarımlar, bakım ve yakıt alma tamamlandıktan sonra Dünya'ya birlikte döneceklerdi. Sir Lawrence'ın çok gelişmiş bir <span class="t2">Galaxy II</span> için planlar yaptığı haberi morali oldukça yükseltmişti; ancak yapımına avukatları sigortacılarla olan sorunları çözene dek başlamayacaktı. Hâlâ yeni bir suç olan uzay aracı kaçırmanın kapsamları dışında kaldığını iddia ediyorlardı.</p>

  <p class="p2">Ancak bu suçtan dolayı kimse tutuklanmamış, hatta suçlanmamıştı bile. Güçlü ve zengin bir organizasyon tarafından yıllarca planlandığı açıktı. Güney Afrika Birleşik Devletleri şiddetle protesto ederek masum olduklarını iddia etmiş ve uluslararası bir soruşturmaya açık olduklarını belirtmişti. Der Bund da öfkelenmiş, ve tabii ki Shaka'yı suçlamıştı.</p>

  <p class="p2">Dr. Kreuger postasında öfke dolu isimsiz mesajlar bulunca şaşırmamıştı, bazıları onu ihanetle suçluyordu. Genellikle Güney Afrika dilinde yazılmışlardı, ama gramer ve deyiş hataları ayrılıkçı bir örgüt tarafından yazıldıklarını düşünmesine neden olmuştu.</p>

  <p class="p2">Bir süre tereddüt ettikten sonra onları ASTROPOL'e ('onlarda zaten olduğuna eminim,' diye düşündü) yolladı. ASTROPOL teşekkür etti, ama beklediği gibi, yorumda bulunmadı.</p>

  <p class="p2">Astsubay Floyd, Chang ve <span class="t2">Galaxy</span> ekibinin geri kalanı birkaç kez Ganymede'deki en iyi yemeklerle ödüllendirildiler, işin arkasında ise Floyd'un daha önce karşılaştığı Dünya dışından iki esrarengiz kişi vardı. Tam bir hayal kırıklığı olan bu yemeklerin onur konukları daha sonra konuştuklarında, kendilerini sorgulayan bu kibar insanların Shaka'ya karşı bir propaganda yapmaya çalıştıklarına, ama pek de başarılı olamadıklarına karar verdiler.</p>

  <p class="p2">Her şeyi başlatmış olan ve hem mesleki,hem de parasal açıdan işin içinden oldukça iyi çıkmış olan Dr. van der Berg ise yeni imkânlarıyla ne yapacağını düşünüyordu. Dünyadaki birçok üniversite ve bilimsel organizasyondan cazip teklifler almıştı ama komiktir ki hiçbirinden faydalanamıyordu. Ganymede'nin altıda birlik yerçekiminde çok uzun süre yaşamıştı ve tıbbi açıdan dönüşü olmayan noktayı aşmıştı.</p>

  <p class="p2">Ay bir seçenek olabilirdi; Heywood Floyd'un dediği gibi Pasteur de öyle.</p>

  <p class="p2">"Orada bir uzay üniversitesi kurmaya çalışıyoruz," dedi, "böylece Dünya dışında yaşayıp da bir yerçekimine dayanamayanlar Dünya'dakilerle eşzamanlı görüşebilecekler. Ders odaları, konferans salonları, laboratuarlar olacak, bazıları yalnızca bilgisayarda, ama öyle gerçek olacaklar ki fark etmezsin bile. Ve kötü yoldan kazandığın paranı harcayabilmek için Dünya'dan görüntülü alışveriş bile yapabileceksin."</p>

  <p class="p2">Floyd yalnızca torununu bulmakla kalmamış, saçma bir şekilde bir de yeğen edinmişti; paylaşılmış eşsiz deneyimlerle artık van der Berg'e de Chris'e olduğu kadar bağlıydı. Her şeyden önemlisi, Europa'daki terk edilmiş şehirde ortaya çıkan tektaşın ezici varlığının gölgesindeki görünme olayı vardı.</p>

  <p class="p2">Chris'in hiç şüphesi yoktu. Büyükbabasına "Seni şimdi olduğu kadar net gördüm ve duydum," diyordu. "Ama dudakların hiç kıpırdamadı ve işin garip tarafı bunu hiç garip bulmadım. Tamamen doğaldı. Tüm olup bitenlerde bir... rahatlık hissi vardı. Biraz hüzünlüydü... hayır, 'özlemli' daha doğru bir sözcük. Belki de teslimiyet."</p>

  <p class="p2">Dr. van der Berg "İster istemez <span class="t2">Discovery</span>'de Bowman ile karşılaşmanı düşündük," diye ekledi. "Europa'ya inmeden önce ona telsiz ile ulaşmaya çalıştım. Çocukça bir şeydi belki ama aklıma başka bir şey gelmedi. Bir şekilde orada bir yerlerde olduğuna emindim."</p>

  <p class="p2">"Bir karşılık almadın mı?"</p>

  <p class="p2">Floyd duraksadı. Anısı hızla kayboluyordu, ama birdenbire ufak tektaşın odasında belirdiği o geceyi hatırladı.</p>

  <p class="p2">Hiçbir şey olmamıştı, ama o andan sonra Chris'in güvende olduğunu ve tekrar karşılaşacaklarını hissetmişti.</p>

  <p class="p2">Yavaşça "Hayır," dedi. "Hiç karşılık almadım." Ne de olsa, hepsi bir rüya olabilirdi.</p>

  <p class="p3">&nbsp;</p>
</body>
</html>
