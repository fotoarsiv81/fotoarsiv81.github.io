<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>BUZDAN KIŞ</title>
</head>

<body>
  <h2 class="h22">BUZDAN KIŞ</h2>

  <p class="p1">1924'te Jena'da Zeiss ilk prototipi açışından yüz yıl sonra, hâlâ birkaç planetaryum projektörü izleyicilerin üzerinde dolaşarak onları etkiliyordu. Ama Hong Kong üçüncü nesil cihazını yıllar önce emekliye ayırmış, yerine çok daha marifetli elektronik sistemi getirmişti. Koca kubbe aslında, akla gelebilecek her türlü görüntünün gösterilebileceği binlerce ayrı panelden oluşan dev bir televizyon ekranıydı.</p>

  <p class="p2">Program (kaçınılmaz olarak) on üçüncü yüzyılda Çin'de yaşamış ve roketi icat etmiş olan isimsiz adama yapılan övgülerle açılıyordu. İlk beş dakikada çabucak tarihi bir özet sunuluyor, bu arada Dr. Hsue-Shen Tsien'in üzerinde durulurken Rus, Alman ve Amerikalı öncüler biraz es geçiliyordu. Böyle bir zamanda ve yerde, vatandaşlarının onun roket gelişim tarihindeki yerini Goddard, von Braun ya da Korolyev'inki kadar önemli görmeleri mazur görülebilirdi. Birleşik Devletler'de ilk Jet İtiş Laboratuarını kurup Cal-Tech'in ilk Goddard Profesörü olduktan sonra ülkesine dönmek isteyince uydurma nedenlerle tutuklanması da içerlemeleri için yeterli bir nedendi.</p>

  <p class="p2">1970'de <span class="t2">Uzun Mart 1</span> roketiyle ilk Çin uydusunun fırlatılmasından pek fazla söz edilmiyordu; belki de o sırada Amerikalılar Ay'da yürüyor oldukları içindi. Hatta yirminci yüzyılın geri kalan bölümü bile birkaç dakikada geçiliyor ve hikaye 2007'ye, Tsien uzay gemisinin tüm dünyanın gözleri önünde gizlice yapımına geliyordu.</p>

  <p class="p2">Sunucu Çin'de bir uzay istasyonu sanılan bir şeyin aniden Jüpiter'e doğru yola çıkması ve Kozmonot Alexei Leonov gemisiyle yapılan Rusya-Amerika uçuşunun önüne geçmesiyle uzayda söz sahibi olan ülkelerin yaşadığı şaşkınlığı anlatırken gereksiz bir abartıya kaçmadı. Hikaye fazla ayrıntı gerektirmeyecek kadar dramatik ve trajikti.</p>

  <p class="p2">Ne yazık ki canlandırma için çok az gerçek görsel malzeme vardı. Program büyük ölçüde özel efektlere ve sonradan uzak mesafelerden yapılmış fotoğraflı araştırmalara dayanmak zorundaydı. Europa'nın buzlu yüzeyine kısa inişleri sırasında <span class="t2">Tsien</span>'in mürettebatı televizyon belgeselleri yapamayacak kadar meşguldü, hatta insansız bir kamera bile kuramamışlardı.</p>

  <p class="p2">Zaten o zaman söylenenler Jüpiter uydularına yapılan o ilk inişin faciasını çok iyi yansıtmıştı. Yaklaşan Leonov'dan Heywood Floyd'un yaptığı yorum görüntüye çok iyi uyuyordu, ayrıca canlandırma için Europa'nın birçok arşiv görüntüsü vardı.</p>

  <p class="p2">"Tam şu anda geminin en güçlü teleskopuyla ona bakıyorum, bu büyüklükteyken Ay'ın çıplak gözle görünümünden on kat daha büyük Ve görüntü gerçekten garip.</p>

  <p class="p2">Birçok küçük kahverengi yer hariç yüzey her yerde pembe. Her yana kıvrılıp bükülen dar çizgilerden karmaşık bir ağla kaplı. Aslında, tıpkı bir tıp kitabında damar ve atardamarların düzenini gösteren bir resme benziyor.</p>

  <p class="p2">Bunların bazıları yüzlerce -hatta binlerce- kilometre uzunluğundalar ve Percival Lowell ve yirminci yüzyılın başlarındaki diğer gökbilimcilerin Mars'ta gördüklerini sandıkları hayali kanallara benziyorlar.</p>

  <p class="p2">Ama Europa'nın kanalları hayali değil, elbette yapay da değiller. Üstelik içlerinde su -en azından buz- var. Çünkü uydu neredeyse tamamen suyla kaplı, ortalama elli kilometre derinliğinde.</p>

  <p class="p2">Güneş'ten böylesine uzakta olduğundan Europa'nın yüzey ısısı son derece düşük -donma noktasının yaklaşık yüz elli derece altında-. Yani tek okyanusunun bir buz kalıbı olması mümkün.</p>

  <p class="p2">Şaşırtıcı biçimde gerçek öyle değil, çünkü Europa'nın içinde gelgitin neden olduğu büyük bir ısı var, komşusu Io'daki büyük volkanları harekete geçiren gücün aynısı.</p>

  <p class="p2">Bu yüzden buz sürekli eriyor, kırılıyor ve&nbsp; donuyor, kendi kutup bölgelerimizdeki yüzen buz tabakaları gibi çatlak ve geçitler oluşturuyor. Şu anda çatlakların oluşturduğu karmaşık bir desene bakıyorum, birçoğu karanlık ve çok eski -belki milyonlarca yıl yaşında-. Ama birkaçı bembeyaz, henüz yeni açılmış çatlaklar bunlar, kabukları sadece birkaç santimetre kalınlığında.</p>

  <p class="p2">Tsien bu beyaz bölgelerden, Büyük Kanal olarak adlandırılan bin beş yüz kilometre uzunluğundaki bir tanesinin hemen arkasına indi. Büyük bir olasılıkla Çinliler, Jüpiter uydu sistemini keşfedip Dünya'ya dönebilmek için oradaki suyu yakıt tanklarına çekmek niyetindeler. Bu kolay olmayabilir, ama şüphesiz indikleri bölgeyi büyük dikkatle incelemişlerdir ve ne yaptıklarını biliyorlardır.</p>

  <p class="p2">Neden böyle bir riske girdikleri ve neden Europa'yı yakıt alma noktası olarak gördükleri artık anlaşılıyor. Orası tüm Güneş Sistemi'nin kilit noktası olabilir..."</p>

  <p class="p2">Sir Lawrence yapay gökyüzünü kaplayan çizgili ve benekli diskin altında lüks sandalyesinde arkaya yaslanarak, ama öyle olmadı, diye düşündü. Hâlâ bilinmeyen nedenler yüzünden, Europa'nın okyanusları insanlara kapalıydı. Jüpiter bir güneşe dönüştüğü için, iç uydularının ikisi de içlerinden fışkıran buhar bulutlarının ardında kaybolmuşlardı, yani&nbsp; artık sadece kapalı&nbsp; değil görünmez de olmuşlardı. Sir Lawrence Europa'yı bugünkü haliyle değil, 2010'da olduğu gibi görüyordu.</p>

  <p class="p2">O zamanlar hâlâ çocuk sayılırdı, ama vatandaşlarının (her ne kadar politikalarını onaylamasa da) insan ayağı değmemiş bir dünyaya ilk inişi gerçekleştirecek olmalarıyla gururlandığını hâlâ hatırlıyordu.</p>

  <p class="p2">Tabii orada inişi kaydedecek bir kamera yoktu, ama canlandırma harika yapılmıştı. Bunun kapkara gökyüzünden sessizce Europa'nın buzlarına inen ve Büyük Kanal olarak adlandırılan yeni donmuş suyun renksiz yüzeyinin altında kaybolan gemi olduğuna gerçekten inanabilirdi.</p>

  <p class="p2">Daha sonra olanları herkes biliyordu; bunun için akıllılık edip canlandırma yapılmamıştı.</p>

  <p class="p2">Onun yerine Europa'nın görüntüsü kayboluyor, yerine her Rusun Yuri Gagarin'i tanıdığı gibi her Çinlinin tanıdığı birinin portresi geliyordu.</p>

  <p class="p2">İlk fotoğraf Rupert Chang'in 1989'daki mezuniyet gününü gösteriyordu. Milyonlarcasından ayırt edilemeyen genç akademisyen, yirmi yıl sonra tarihe geçeceğinden habersizdi.</p>

  <p class="p2">Kısık bir müzik eşliğinde, sunucu, Dr. Chang'in Tsien'e Bilim Subayı olarak atanmasına kadar olan kariyerinin önemli noktalarını özetledi. Hayatından alıntıları gösteren fotoğraflar gösterildi, sonuncusu uçuştan hemen önce çekilmişti.</p>

  <p class="p2">Sir Lawrence, planetaryumun karanlık oluşuna sevinmişti; gözlerinin dolduğunu görseler hem dostları, hem de düşmanları çok şaşırırlardı. Dr. Chang, alınıp alınmadığını asla bilemediği mesajını Leonov'a yollamıştı:</p>

  <p class="p2">"...Leonov'da olduğunuzu biliyorum... fazla zamanım olmayabilir... giysimin antenini en uygun yöne..."</p>

  <p class="p2">Sinyal işkence gibi gelen birkaç saniye boyunca kayboldu, sonra daha yüksek olmasa da, çok daha net olarak tekrar duyuldu.</p>

  <p class="p2">"... bu bilgiyi Dünya'ya gönderin. Tsien üç saat önce yok oldu. Tek kurtulan benim. Giysimin telsizini kullanıyorum -yayın alanı yeterli mi bilmiyorum ama tek şansım bu. Lütfen dikkatle dinleyin. EUROPA'DA HAYAT VAR. Tekrarlıyorum: EUROPA'DA HAYAT VAR..."</p>

  <p class="p2">Sinyal tekrar kayboldu...</p>

  <p class="p2">"... yerel gece yarısından hemen sonra. Düzenli olarak pompalıyorduk ve tanklar neredeyse yarıya kadar dolmuştu. Dr. Lee ve ben boru yalıtımını kontrol etmek için dışarı çıktık. Tsien Büyük Kanal'ın kenarından otuz metre kadar uzakta duruyor -duruyordu. Borular ondan çıkıp doğruca buzun altına gidiyor. Çok ince, üzerinde yürünemez. Pompaların ısısı..." Tekrar uzun bir sessizlik. "... sorun değil, gemide beş kilovatlık aydınlatma vardı. Noel ağacı gibi güzel, buzların arasında parıldıyor. Harika renkler. Onu ilk Lee gördü derinlerden yükselen kocaman karanlık bir kütle. Önce bir balık sürüsü sandık -tek bir organizma için çok büyüktü- sonra buzu kırmaya başladı...</p>

  <p class="p2">... dev yosun dalları gibi, yerde sürünüyordu. Lee bir kamera almak için gemiye koştu, ben izleyip telsizden rapor vermeye devam ettim. O kadar yavaş hareket ediyordu ki rahatça ondan hızlı koşabilirdim. Korkmaktan çok heyecanlanmıştım. Onun ne tür bir yaratık olduğunu bildiğimi sandım.</p>

  <p class="p2">California açıklarındaki varek ormanlarının resimlerini görmüştüm, ama yanılmıştım.</p>

  <p class="p2">... Başımın dertte olduğunu anladım, normal ortamının yüz elli derece altında bir ısıda yaşaması olanaksızdı.</p>

  <p class="p2">Hareket ettikçe donuyordu -parçaları cam gibi kırılıyordu- ama hâlâ gemiye doğru ilerliyordu, giderek yavaşlayan kapkara bir gelgit.</p>

  <p class="p2">Hâlâ öylesine şaşkındım ki doğru düşünemiyor, ne yapmaya çalıştığını tahmin edemiyordum...</p>

  <p class="p2">... gemiye tırmanıyor, ilerledikçe bir tür buz tüneli açıyordu. Belki bu onu soğuktan koruyordu; termitlerin çamurdan küçük koridorlarda güneş ışığından korunmaları gibi.</p>

  <p class="p2">... gemide tonlarca buz vardı. Önce telsiz antenleri kırıldı. Sonra iniş ayaklarının bükülmeye başladığını gördüm her şey ağır çekimdeydi, tıpkı bir rüya gibi.</p>

  <p class="p2">Gemi yana yatana kadar o şeyin ne yapmaya çalıştığını anlayamadım, o zaman da çok geçti. Canlarımızı kurtarabilirdik -o ışıkları söndürseydik-.</p>

  <p class="p2">Belki de biyolojik süreci buzdan süzülen güneş ışığıyla devam eden, ışığa tepki veren bir canlıdır. Veya, pervanenin muma gelmesi gibi ışığa gelmiş de olabilir. Projektörlerimiz Europa'nın bugüne dek gördüğü her şeyden daha parlaktı herhalde...</p>

  <p class="p2">Sonra gemi battı. Kabuğun kırıldığını, nem yoğunlaşırken kar tanelerinin bir bulut oluşturduğunu gördüm. Bütün ışıklar söndü, sadece, yerden bir iki metre yukarıda bir kabloda sallanan bir tanesi hariç. Bundan hemen sonra ne olduğunu bilmiyorum. Geminin kalıntısının arkasında, ışığın altında durduğumu hatırlıyorum, her yanımda henüz yağmış kar vardı. Üzerinde ayak izlerimi açıkça görebiliyordum. Oraya koşmuş olmalıydım, belki de sadece bir ya da iki dakika geçmişti...</p>

  <p class="p2">Bitki -hâlâ onun bir bitki olduğunu düşünüyordum- hareketsizdi. Çarpmanın etkisiyle zarar görmüş olabileceğini düşündüm; büyük parçalar -bir insan boyu kalınlığında- çatlayıp düşmüştü, tıpkı kırık dallar gibi.</p>

  <p class="p2">Sonra ana gövde tekrar hareket etmeye başladı. Gemiden çekilip bana doğru ilerlemeye başladı. O zaman yaratığın ışığa duyarlı olduğuna emin oldum; artık sallanmayan bin watlık lambanın tam altında duruyordum.</p>

  <p class="p2">Yerçekiminin düzleştirdiği ve yerde sürünmeye çalışan bir meşe ağacı -daha iyisi, bir sürü gövdesi ve kökü olan bir banyan ağacı düşünün. Işığın beş metre kadar yakınına geldi ve yayılarak çevremde tam bir çember oluşturdu. Sanırım bu onun dayanma sınırı -ışığa çekimin ışıktan kaçmaya dönüştüğü nokta idi. Bundan sonra birkaç dakika hiçbir şey olmadı. Ölmüş, en azından donmuş olabileceğini düşündüm.</p>

  <p class="p2">Sonra birçok dalda büyük filizler oluştuğunu gördüm. Çiçeğin açılışını gösteren kare kare çekilmiş bir filmi izler gibiydim. Aslında çiçek olduklarını sanıyordum, ama her biri bir insan kafası büyüklüğündeydi.</p>

  <p class="p2">Tatlı, güzel renkleri olan zarlar yırtılmaya başladı. O anda bile, hiç kimsenin -hiçbir şeyin- daha önce bu renkleri görmüş olamayacağını düşünüyordum; ışıklarımızı, ölümcül ışıklarımızı bu dünyaya getirene kadar yoktular.</p>

  <p class="p2">Güçsüzce dalgalanan sarmaşıklar, stamenler... Neler olduğunu tam olarak görebilmek için çevremi saran canlı duvarın üzerinde yürüdüm. Ne o anda, ne de başka bir zaman yaratıktan hiç korkmadım. Saldırgan olmadığına emindim -bilinçli olduğu bile şüpheliydi.</p>

  <p class="p2">Birçok büyük çiçek grubu, açılmanın farklı evrelerindeydi. Artık bana krizalitten yeni çıkan, kanatları buruşuk, hâlâ zayıf kelebekleri hatırlatıyorlardı. Gerçeğe giderek yaklaşıyordum.</p>

  <p class="p2">Ama donuyorlardı -oluşur oluşmaz ölüyorlardı. Sonra birbiri ardına filizlerden düştüler. Birkaç saniye sudan çıkmış balıklar gibi çırpındılar ve sonunda tam olarak ne olduklarını anladım. O zarlar taç yaprakları değildi -yüzgeç ya da onun eşdeğeri bir şeydi. Bu yaratığın serbestçe yüzebilen, larva evresiydi. Büyük olasılıkla hayatının çoğunu deniz dibinde kök salmış olarak geçiriyor, sonra yeni yer aramak için bu hareketli yavruları gönderiyordu. Tıpkı Dünya okyanuslarındaki mercanlar gibi.</p>

  <p class="p2">Küçük yaratıkların birine yakından bakmak için eğildim. Güzel renkleri artık soluyor, ölü bir kahverengiye dönüşüyordu. Taç yaprağı -yüzgeçlerden bazıları kırılmıştı- dondukça kırılgan zarlara dönüşüyorlardı. Ama hâlâ güçsüzce de olsa hareket ediyordu. Ve ben yaklaşınca benden kaçmaya çalıştı. Varlığımı nasıl hissettiğini merak ettim. Sonra tüm stamenlerin -onlara stamen diyorum- uçlarında parlak mavi noktalar olduğunu fark ettim. Küçük yıldız safirlerine, ya da deniz tarağının kabuğundaki mavi gözlere benziyorlardı; ışığı fark ediyor, ama gerçek görüntüyü algılayamıyorlardı. Ben bakarken parlak mavi soldu, safirler normal, sıradan taşlara dönüştüler...</p>

  <p class="p2">Dr. Floyd -ya da dinleyen her kimse- fazla zamanım kalmadı; Jüpiter birazdan sinyalimi engelleyecek. Ama neredeyse bitirdim.</p>

  <p class="p2">Ne yapmam gerektiğini biliyordum. O bin watlık lambanın kablosu neredeyse yere kadar yetişiyordu. Birkaç kere çektim ve ışık bir kıvılcım yağmuruyla söndü.</p>

  <p class="p2">Geç kalmış olabilirdim. Birkaç dakika hiçbir şey olmadı. Ben de etrafımdaki iç içe geçmiş dallardan oluşan duvarın üzerinden geçip onu tekmeledim.</p>

  <p class="p2">Yaratık yavaşça kendini yerden koparıp, kanala doğru hareket etmeye başladı. Fazlasıyla aydınlıktı -her şeyi eksiksiz görebiliyordum. Gökyüzünde Ganymede ve Callisto vardı -Jüpiter kocaman, ince bir hilaldi- ve gece tarafında, Io akım tüpünün Jüpiter tarafında büyük bir ışık seli vardı. Başlığımın ışığını kullanmama gerek yoktu.</p>

  <p class="p2">Yaratığı suya kadar izledim, yavaşlayınca birkaç tekmeyle onu destekliyor, botlarımın altında kırılan buzların çıtırtısını hissediyordum... Kanal'a yaklaştıkça, sanki doğal yuvasına yaklaştığını biliyormuşçasına güç ve enerji kazandı. Tekrar filiz verecek kadar yaşayabilecek miydi acaba...</p>

  <p class="p2">Yabancısı olduğu bu bölgede birkaç ölü larva daha bırakarak, yüzeyin altında gözden kayboldu. Çıkan su birkaç saniye köpürdükten sonra koruyucu bir buz kabuğu onu yukarısındaki vakumdan ayırdı. Ben de kurtarılacak bir şey kalmış mı diye gemiye döndüm -bundan söz etmek istemiyorum.</p>

  <p class="p2">Sadece iki şey istiyorum Doktor. Bilim adamları bu canlıyı sınıflandırırken umarım ona benim adımı verirler.</p>

  <p class="p2">Ve -buraya bir daha gemi geldiğinde- onlardan kemiklerimizi Çin'e geri götürmelerini isteyin. Jüpiter birkaç dakika sonra bağlantımızı kesecek. Keşke birinin beni duyup duymadığını bilebilseydim. Neyse, tekrar bağlantı kurabilecek konuma geldiğimizde bu mesajı tekrarlayacağım -tabii giysimin hayat destek sistemi o kadar dayanırsa.</p>

  <p class="p2">Ben Europa'dan Profesör Chang, Tsien uzay gemisinin yok olduğunu bildiriyorum. Büyük Kanal'ın arkasına indik ve pompalarımızı buzun kenarına kurduk..."</p>

  <p class="p3">Sinyal birdenbire zayıfladı, bir an düzeldi, sonra gürültü seviyesinin altında tamamen kayboldu. Profesör Chang'dan başka mesaj alınmamıştı, ama bu da Lawrence Tsung'un ilgisini uzaya yöneltmesine yetmişti.</p>

  <h2 class="h21"><a id="ncx233"></a>&nbsp;</h2>
</body>
</html>
