<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ARAŞTIRMA</title>
</head>

<body>
  <h2 class="h22">ARAŞTIRMA</h2>

  <p class="p1">Ne kadar kanıtlanmış olursa olsun, kabul edilmiş bir mantık çerçevesine uyana kadar hiçbir "gerçek"e inanmamak iyi bir bilim prensibidir. Tabii bazen bir gözlem bu çerçeveyi kırıp bir yenisinin oluşturulmasını zorunlu kılabilir, ama bu çok enderdir. Galileolar ve Einsteinlar genellikle yüzyılda bir gelirler, insanlığın selameti için iyi olan da budur. Dr. Kreuger bu prensibe inanıyordu; açıklamasını yapana kadar yeğeninin keşfine inanmayacaktı, görünüşe göre bu da ancak bir mucizeyle olabilirdi. Rolf'un hata yapmış olması olasılığının daha çok olduğunu düşünüyordu, eğer öyle ise bunu anlamak kolay olacaktı.</p>

  <p class="p2">Oysa çok zor olmuş, bu da Paul Amca'yı çok şaşırtmıştı. Radarla uzaktan algılamalı gözlem analizi artık saygın ve oturmuş bir meslekti ve başvurduğu tüm uzmanlar biraz oyaladıktan sonra Paul'a aynı yanıtı vermişlerdi. Ve hepsi "O kaydı nereden aldın?" diye sormuşlardı.</p>

  <p class="p2">"Üzgünüm" diye yanıtlamıştı. "Bunu söylemeye yetkili değilim."</p>

  <p class="p2">Sonraki adım ise, imkansızın doğru olduğunu kabul edip literatürde araştırma yapmaya başlamaktı.</p>

  <p class="p2">Bu çok zor olabilirdi, çünkü nereden başlayacağını bile bilmiyordu. Kesin olan bir şey vardı; düşünmeden, doğruca yapılacak her hareket başarısızlığa mahkumdu. Tıpkı Roentgen'in, X ışınını bulduğunun ertesi günü, açıklamalarını kendi zamanının fizik dergilerinde aramaya başlaması gibiydi. Oysa ihtiyacı olan bilgi yıllar sonra bulunacaktı.</p>

  <p class="p2">Ama o müthiş bilimsel bilgi yığınının içinde aradığını bulma şansı da vardı. Paul Kreuger yavaş yavaş ve dikkatle, ne aradığı kadar ne aramadığını da bilen bir otomatik arama programı hazırladı. Dünyayla ilgili tüm kaynakları eleyecek (ki bu çok büyük miktarda bir bilgiydi) ve sadece Dünya dışına ait bilgiler üzerinde yoğunlaşacaktı.</p>

  <p class="p2">Dr. Kreuger'in konumunun avantajlarından biri sınırsız bilgisayar bütçesiydi, zekasına ihtiyaç duyan sayısız kuruluşlardan aldığı ücretin bir bölümü buydu. Bu arama pahalı olabilirdi, ama fatura için endişelenmesi gerekmiyordu.</p>

  <p class="p2">Her şey şaşırtıcı derecede çabuk bitti. Şanslıydı; arama sadece iki saat otuz yedi dakika sürdü, sonuç 21,456. arama maddesinde bulundu.</p>

  <p class="p2">Başlık bile yeterliydi. Paul o kadar heyecanlıydı ki kendi bilgisayarı bile sesini tanıyamadı ve bilginin çıktısını almak için komutu tekrarlaması gerekti.</p>

  <p class="p2">Yazı 1981'de (o doğmadan neredeyse beş yıl önce!) Nature'da yayınlanmıştı. Gözleri tek sayfalık yazıyı hızla tararken yeğeninin başından beri haklı olduğunu ve daha da önemlisi, böyle bir mucizenin tam olarak nasıl olabileceğini de biliyordu.</p>

  <p class="p2">O seksen dört yıllık derginin editörünün iyi bir mizah anlayışı olmalıydı. Uzak gezegenlerin çekirdekleri hakkında bir yazı sıradan okurların ilgisini çekecek bir şey sayılmazdı; ama bunun alışılmadık derecede çarpıcı bir başlığı vardı. Bilgisayarı ona bunun aynı zamanda bir zamanların ünlü bir şarkısının bir bölümü olduğunu da söyleyebilirdi, ama tabii bunun konuyla hiç ilgisi yoktu.</p>

  <p class="p2">Zaten Paul Kreuger ne Beatles'ı ne de uyuşturucu etkisindeki fantezilerini hiç duymamıştı.</p>

  <p class="p3"><span class="t2">&nbsp;</span></p>
</body>
</html>
