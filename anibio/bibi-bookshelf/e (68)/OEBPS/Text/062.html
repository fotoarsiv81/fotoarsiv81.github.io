<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>MEZAR</title>
</head>

<body>
  <h2 class="h20">MEZAR</h2>

  <p class="p1">Aletleri <span class="t2">Bili Tee</span>'den indirip granit iniş alanına yerleştirirken Chris Floyd gözlerini üzerlerinde yükselen dağdan alamıyordu. Everest'ten daha büyük tek bir elmas! Mekiğin çevresinde dağılmış parçalar milyonlar değil, milyarlar değerinde olmalıydı...</p>

  <p class="p2">Öte yandan, kırık cam parçaları kadar değerleri bile olmayabilirdi. Elmasların değeri her zaman satıcılar ve üreticilerin kontrolünde olmuştu, ama kelimenin tam anlamıyla bir mücevher dağı piyasaya girecek olursa fiyatlar şüphesiz alt üst olurdu. Floyd neden bu kadar çok partinin Europa'yla ilgilendiğini anlamaya başlamıştı; politik ve ekonomik bölünmelerin sonu yoktu.</p>

  <p class="p2">Rolf van der Berg teorisini ispatlamış ve bir kez daha rahatsız edilmeden deneyini tamamlama peşinde koşan azimli ve kararlı bilim adamına dönüşmüştü. Floyd'un da yardımıyla (bazı büyük parçaları <span class="t2">Bili Tee</span>'nin küçük deposundan çıkarmak kolay değildi) önce portatif bir elektrikli matkapla bir metre uzunluğunda bir parça kestiler ve dikkatle mekiğe taşıdılar.</p>

  <p class="p2">Floyd başka işlere öncelik tanımayı düşünmüştü, ama zor olanı önce bitirmek daha mantıklıydı. Ancak bir sismograf düzeneği kurup alçak, ağır bir ayak üzerine panoramik bir TV kamerası yerleştirdikten sonra van der Berg etrafındaki değeri tahmin edilemeyecek zenginlikleri toplamaya tenezzül etti.</p>

  <p class="p2">Daha az tehlikeli parçaları dikkatle seçerken "En azından," dedi, "iyi birer hatıra olurlar."</p>

  <p class="p2">"Tabii Rosie'nin arkadaşları onları almak için bizi öldürmezlerse."</p>

  <p class="p2">Rolf van der Berg yol arkadaşına dikkatle baktı; acaba Chris ne kadar şey biliyordu ve ne kadarını diğerleri gibi tahmin ediyordu...</p>

  <p class="p2">"Sır ortaya çıktığına göre bununla uğraşmazlar. Yaklaşık bir saat içinde borsa bilgisayarları çıldıracak."</p>

  <p class="p2">"Seni piç kurusu!" Floyd'un sesinde kin değil, hayranlık vardı. "Demek mesajın bununla ilgiliydi."</p>

  <p class="p2">"Hiçbir yasa bilim adamlarının biraz da ceplerini dolduramayacağım söylemiyor; yine de işin o tarafını Dünya'daki arkadaşlarıma bırakıyorum. Aslında burada yaptığımız iş beni çok daha fazla ilgilendiriyor. Şu İngiliz anahtarını verir misin lütfen..."</p>

  <p class="p2">Zeus İstasyonunu kurmayı bitirmeden önce depremler üç kez neredeyse ayaklarını yerden kesiyordu. Önce ayaklarının altında bir titreşim hissediyorlar, ardından her şey sallanmaya başlıyordu; sonra da sanki her yandan gelen korkunç, uzun bir inilti duyuluyordu. Havadan bile geliyordu, Floyd'u en çok şaşırtan da bu olmuştu.</p>

  <p class="p2">Çevrelerinde telsiz olmadan kısa mesafe konuşmaları iletecek kadar atmosfer olmasına alışamamıştı.</p>

  <p class="p2">Rolf van der Berg onu bu depremlerin hâlâ zararsız olduğuna ikna etmeye çalışmıştı ama Floyd uzmanlara asla fazla güvenmemeyi öğrenmişti. Tamam, jeologların açıkça haklı oldukları kanıtlanmıştı; yine de şok emicileri üzerinde fırtınaya tutulmuş bir gemi gibi aşağı yukarı inip çıkan <span class="t2">Bili Tee</span>'ye bakan Floyd, van'ın şansının en azından birkaç dakika daha sürmesini umuyordu.</p>

  <p class="p2">Bilim adamı sonunda "Hepsi bu kadar," dediğinde Floyd müthiş bir rahatlık hissetti. "Ganymede tüm kanallardan iyi veri topluyor. Piller yıllarca dayanır, güneş paneli de onları tekrar tekrar doldurur."</p>

  <p class="p2">"Bu aletler bir hafta sonra hâlâ ayakta olurlarsa çok şaşırırım. Şu dağın indiğimizden beri yerinden oynadığına yemin ederim; tepemize inmeden gidelim buradan."</p>

  <p class="p2">Rolf van der Berg bir kahkaha atarak "Beni asıl endişelendiren," dedi, "senin jet motorunun tüm yaptıklarımızı berbat etmesi."</p>

  <p class="p2">"Böyle bir tehlike yok; yeterince uzaktayız ve o kadar çok yük boşalttık ki kalkmak için yarı güç yeterli olacak. Tabii birkaç milyon daha yüklemeye kalkmazsan. Ya da trilyon."</p>

  <p class="p2">"Açgözlü olmaya gerek yok. Hem Dünya'ya döndüğümüzde bunların değerinin ne olacağını tahmin edemiyorum. Tabi çoğunu müzeler kapacak, sonrası da kim bilir?"</p>

  <p class="p2">Floyd, <span class="t2">Galaxy</span>'ye karşılıklı mesaj yollarken parmakları klavyenin üzerinde uçuyordu.</p>

  <p class="p2">"Görevin ilk aşaması tamamlandı. <span class="t2">Bili Tee</span> kalkışa hazır. Uçuş planı kararlaştırıldığı gibi." Kaptan Laplace'ın yanıtına şaşırmadılar. "Devam etmek istemediğinize emin misiniz? Unutmayın, son karar sizin. Ne olursa olsun arkanızdayım."</p>

  <p class="p2">"Evet&nbsp; efendim,&nbsp;&nbsp; ikimiz&nbsp;&nbsp; de&nbsp;&nbsp; memnunuz. Mürettebatın duygularını anlıyoruz. Bilimsel ödülümüz de muhteşem olabilir, ikimiz de çok heyecanlıyız."</p>

  <p class="p2">"Bir dakika, hâlâ Zeus Dağı hakkındaki raporunuzu bekliyoruz."</p>

  <p class="p2">Floyd van der Berg'e baktı, o da omuzlarını silkti ve mikrofonu aldı.</p>

  <p class="p2">"Kaptan, bunu size şimdi söylesek deli olduğumuzu, ya da sizi işlettiğimizi düşünürsünüz. Lütfen kanıtlarla birlikte dönene kadar birkaç saat daha bekleyin."</p>

  <p class="p2">"Hımm... Emir vermemin bir anlamı olmaz, değil mi? Yine de iyi şanslar. Geminin sahibinden de, <span class="t2">Tsien</span>'e gitme fikrini harika buluyor "</p>

  <p class="p2">Floyd yol arkadaşına "Sir Lawrence'ın onaylayacağını biliyordum," dedi. "Zaten <span class="t2">Galaxy</span> tamamen yitirilmişken, <span class="t2">Bili Tee</span> pek de büyük bir risk sayılmaz, değil mi?"</p>

  <p class="p2">Rolf van der Berg katılmasa da, bu bakış açısını anlayabiliyordu. Bilim dünyasında şöhrete ulaşmıştı, ama yine de bunun tadını çıkarmak için sabırsızlanıyordu.</p>

  <p class="p2">Floyd "Ha, bu arada," dedi "Lucy kimdi, özel biri mi?"</p>

  <p class="p2">"Bildiğim kadarıyla değil. Ona bir bilgisayar araştırması sırasında rastladık ve adının iyi bir kod olacağını düşündük, herkes Lucifer'la bir ilgisi olduğunu düşünecekti, bu da kısmen doğruydu ama aynı zamanda harika bir biçimde yanıltıcıydı.</p>

  <p class="p2">"Ben hiç duymadım, ama yüz yıl önce oldukça garip bir adları olan popüler bir müzik grubu, <span class="t2">the Beatles</span>, varmış, B-E-A-T-L-E-S diye yazılıyor, nedenini sorma. En az kendileri kadar garip isimli bir de şarkı yazmışlar; 'Lucy in the Sky with Diamonds' Garip, değil mi? Sanki biliyorlarmış gibi."</p>

  <p class="p2">Ganymede radarına göre <span class="t2">Tsien</span>'in enkazı Zeus Dağı'nın üç yüz kilometre batısında Alacakaranlık Kuşağı denilen yer ve ardındaki soğuk bölgelere doğru bir yerdeydi. Bu bölgeler her zaman soğuktu, ama karanlık değildiler, uzak Güneş günün yarısı boyunca onları aydınlatıyordu. Ancak uzun Europa güneş gününün sonunda bile sıcaklık donma noktasının çok altında oluyordu. Sıvı haldeki su yalnızca Lucifer'a dönük olan yarımkürede olduğundan, orta bölge yağmur ve dolunun, kar ve sulu karın hakim olduğu sürekli fırtınalara sahne oluyordu.</p>

  <p class="p2"><span class="t2">Tsien</span>'in felaketle sonuçlanan inişinden sonra geçen yarım yüzyıl içinde gemi yerinden neredeyse bin kilometre uzaklaşmıştı. Bu kasvetli kıyılara gelmeden önce yeni oluşmuş Galileo Denizi'nde yıllarca <span class="t2">Galaxy</span> gibi sürüklenmiş olmalıydı.</p>

  <p class="p2"><span class="t2">Bili Tee</span> Europa'daki ikinci hedefine ulaşır ulaşmaz Floyd radar sinyalini kontrol etti. Bu büyüklükteki bir cisim için şaşırtıcı derecede zayıftı; bulutların içinden geçer geçmez bunun nedenini anladılar.</p>

  <p class="p2">Bir Jüpiter uydusuna inen ilk insanlı araç olan uzay gemisi <span class="t2">Tsien</span>'in enkazı küçük, yuvarlak, ve belli ki yapay olan bir gölün ortasında duruyordu; göl üç kilometre kadar uzaktaki denize bir kanalla bağlanıyordu.Yalnızca iskelet vardı, ondan bile geriye pek bir şey kalmamıştı; leş iyice temizlenmişti.</p>

  <p class="p2">'Ama ne tarafından?' diye van der Berg kendi kendine sordu. Orada hiçbir hayat belirtisi yoktu; arazi yıllardır boşmuş gibi görünüyordu. Yine de bir şeyin büyük bir özenle, hatta neredeyse bir cerrahın göstereceği bir dikkatle gemiyi sıyırdığından en küçük bir şüphesi yoktu. Floyd "Kesinlikle inişe uygun," diyerek birkaç saniye van der Berg'in neredeyse aptalca bir ifadeyle başıyla onaylamasını bekledi. Jeolog görebildikleri her şeyin görüntüsünü kaydetmeye başlamıştı bile.</p>

  <p class="p2"><span class="t2">Bili Tee</span> zorlanmadan gölün yanına indi ve soğuk, karanlık sulardaki insanın keşfetme dürtüsünün anıtına baktılar. Enkaza girmenin yolu yok gibiydi, ama bunun bir önemi yoktu.</p>

  <p class="p2">Giyindikten sonra çelengi suyun kıyısına taşıdılar, kameranın önünde resmi bir havayla bir an tuttuktan sonra <span class="t2">Galaxy</span> ekibinin bu takdir simgesini suya attılar. Oldukça güzel yapılmıştı; bulabildikleri malzeme yalnızca metal yapraklar, kağıt ve plastikti; ama çiçekler ve yapraklar gerçek gibiydiler. Hepsinin üzerleri Roma karakterleriyle değil, eski ama artık resmi olarak kullanılmayan yazıyla yazılmış notlar ve ithaf yazılarıyla doluydu.</p>

  <p class="p2"><span class="t2">Bili Tee</span>'ye doğru yürürlerken Floyd endişeyle: "Fark ettin mi, hiç metal kalmamıştı. Yalnızca cam, plastik ve sentetik maddeler."</p>

  <p class="p2">"Ya o iskelet ve destek kirişleri?"</p>

  <p class="p2">"Onlar da bileşim; çoğunlukla karbon, bor. Buralarda birisi metale karşı büyük bir açlık duyuyor; ve gördüğü zaman da tanıyor, ilginç..."</p>

  <p class="p2">Rolf van der Berg, Hem de çok, diye düşündü. Ateşin olmadığı bir dünyada metal ve alaşımların yapılması neredeyse imkansızdı ve en az... ee, elmas kadar değerliydiler.</p>

  <p class="p2">Floyd üsse raporunu verip Astsubay Chang ve meslektaşlarından bir kutlama mesajı aldıktan sonra <span class="t2">Bili Tee</span>'yi bin metre havalandırdı ve batıya doğru ilerledi.</p>

  <p class="p2">"Son&nbsp; tur."&nbsp; dedi&nbsp; "Daha&nbsp; fazla&nbsp; yükselmenin&nbsp; anlamı&nbsp; yok,&nbsp; on&nbsp; dakika&nbsp; sonra&nbsp; orada&nbsp; oluruz.&nbsp; Ama inmeyeceğim, Büyük Duvar eğer olduğunu düşündüğüm şeyse, inmemeyi tercih ederim. Çabuk bir yakın uçuş yapıp eve döneceğiz. Şu kameraları hazırla, bu Zeus Dağı'ndan bile daha önemli olabilir." Kendi kendine, 'Ayrıca', diye ekledi, 'Büyükbabam Heywood'un elli yıl önce, buradan pek uzak olmayan bir yerde neler hissettiğini de birazdan anlayabilirim. Karşılaştığımızda konuşacak çok şeyimiz olacak, her şey yolunda giderse, bir haftadan kısa bir zaman sonra.'</p>

  <p class="p3"><span class="t12">&nbsp;</span></p>
</body>
</html>
