<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ÇUKURDA DURUŞ</title>
</head>

<body>
  <h2 class="h22">ÇUKURDA DURUŞ</h2>

  <p class="p1">Baş mühendis "Üniversiteden ayrıldığımdan beri yaptığım en berbat iş." diye homurdandı. "Ama bu kadar zamanda yapabileceğimizin en iyisi bu."</p>

  <p class="p2">Uydurma boru hattı kimyasal oluşumlarla kaplı, göz kamaştırıcı kayalıkların üzerinde elli metre uzanarak Old Faithful'un şimdilik sakin duran ağzına kadar gidiyor ve aşağı dönük, dörtgen biçimli bir huniyle bitiyordu. Güneş tepelerin ardında henüz yükselmişti ve gayzerin yeraltı su depoları sıcaklığın ilk dokunuşunu hissedince yer hafifçe sarsılmaya başlamıştı bile.</p>

  <p class="p2">Heywood Floyd gözlem kamarasından izlerken, son yirmi dört saat içinde&nbsp; bu kadar çok şey olduğuna inanamıyordu. Öncelikle gemi iki rakip gruba bölünmüştü; birinin başında Kaptan, diğerinin başında ise kendisi vardı. Birbirlerine soğuk bir nezaketle davranıyorlardı ve açık bir kavga olmamıştı. Ama bazı yerlerde "İntihar Floyd" lakabıyla anıldığını fark etmişti. Bu şereften pek de hoşlandığı söylenemezdi.</p>

  <p class="p2">Ama hiç kimse Floyd-Jolson Manevrasında temel bir hata da bulamıyordu. (Bu isim de adil değildi; her şeyi Jolson'un hak ettiğinde ısrar ettiyse de kimse dinlememişti. Hatta Mihailovich "Suçu paylaşmaya hazır değil misin?" demişti.)</p>

  <p class="p2">İlk deneme yirmi dakika sonra, Old Faithful biraz geç de olsa şafağı kutlarken olacaktı. Ama başarılı olsa ve yakıt tankları Kaptan Smith'in dediği gibi çamurlu kömürle değil de parlak saf suyla dolmaya başlasa bile, Europa yolu hâlâ açık değildi.</p>

  <p class="p2">Küçük, ama önemsiz olmayan bir faktör, seçkin yolcuların dileğiydi. İki hafta içinde evlerinde olmayı ummuşlardı; şimdi ise Güneş Sistemi'nin ortasına yapılacak tehlikeli bir uçuşla karşı karşıyaydılar ve başarılı olsa bile Dünya'ya ne zaman dönecekleri belli değildi. Bu yüzden şaşkınlık ve biraz da dehşet içindeydiler.</p>

  <p class="p2">Willis çılgına dönmüştü; tüm programı alt üst olacaktı. Ortalıkta dolanıp dava açmaktan bahsediyordu, ama kimse en ufak bir sempati bile göstermiyordu.</p>

  <p class="p2">Greenberg ise coşkuluydu; yeniden uzay işlerine dönecekti! Ses yalıtımlı olmaktan çok uzak olan odasında gürültülü bestelerine devam eden Mihailovich de onun kadar memnundu. Uçuşun yaratıcılığını yeni doruklara çıkaracağından emindi.</p>

  <p class="p2">Maggie M felsefi yaklaşıyordu: "Birçok hayat kurtarabilecekse" diyor ve Willis'in gözlerinin içine bakıyordu, "insan nasıl karşı çıkabilir ki?"</p>

  <p class="p2">Yva Merlin'e gelince; Floyd olanları ona bizzat açıklamaya çalışmış ve durumu çok iyi kavradığını anlamıştı. Onu en çok şaşırtan ise, kimsenin pek dikkatini çekmeyen o soruyu soranın Yva olmasıydı: "Ya Europa'lılar dostlarımızı kurtarmak için de olsa inmemizi istemezlerse?"</p>

  <p class="p2">Floyd ona açıkça hayretle baktı; onu hâlâ bir insan olarak kabul edemiyor ve ne zaman müthiş bir görüş ya da katıksız aptallıkla karşısına çıkacağını kestiremiyordu.</p>

  <p class="p2">"Bu çok iyi bir soru Yva. İnan bana, üzerinde çalışıyorum."</p>

  <p class="p2">Söylediği doğruydu; Yva Merlin'e asla yalan söyleyemezdi. Bu bir tür günah olurdu.</p>

  <p class="p2">Gayzerin ağzında ilk buhar bulutları beliriyordu. Boşlukta garip eğriler çizerek yukarı çıkıyor ve güçlü güneş ışığı altında hızla yok oluyorlardı.</p>

  <p class="p2">Old Faithful tekrar öksürerek boğazını temizledi. Buz kristalleri ve su damlalarından oluşan kar beyazı (ve şaşırtıcı derecede yoğun) bir sütun hızla gökyüzüne yükseldi. İnsanın dünyasal içgüdüleri yuvarlanıp düşmesini bekliyordu, ama tabii bu olmadı. Hafifçe yayılarak yükselmeye devam etti ve sonunda kuyrukluyıldızın ışığının hâlâ genişleyen parlak gövdesine karıştı. Floyd boru hattının içine giren sıvıyla sarsıldığını memnuniyetle gördü.</p>

  <p class="p2">On dakika sonra köprüde bir savaş konseyi toplanmıştı. Hâlâ suratı asık olan Kaptan Smith, Floyd'u hafifçe selamladı; tüm konuşmayı biraz utanan İki Numaralı Adamı yaptı.</p>

  <p class="p2">"Ee, şaşırtıcı derecede iyi çalışıyor. Bu hızla tanklarımızı yirmi saatte doldururuz; ama dışarı çıkıp boruyu daha sıkı sabitlememiz gerekebilir." Birisi "Ya pislikler?" diye sordu. Astsubay içinde renksiz bir sıvı olan şeffaf bir tüpü kaldırarak gösterdi.</p>

  <p class="p2">"Filtreler birkaç mikrona kadar her şeyi arıttılar. Yine de emin olmak için bir tanktan diğerine aktararak iki kez süzeceğiz. Korkarım Mars'ı geçene kadar yüzme havuzumuz olmayacak."</p>

  <p class="p2">Bu gereken kahkahayı patlattırdı, hatta Kaptan bile biraz gevşedi.</p>

  <p class="p2">"Halley suyunun çalışırken bir anormalliğe neden olmadığından emin olmak için motorları minimum güçte çalıştıracağız. Sorun varsa her şeyi unutup emektar Ay suyuna, FOB Aristarchus'a döneceğiz."</p>

  <p class="p2">Herkesin bir başkasının konuşmasını beklediği toplu sessizliklerden biri yaşandı. Utanç verici sessizliği Kaptan Smith bozdu.</p>

  <p class="p2">"Hepinizin bildiği gibi," dedi, "bütün bunlar beni çok rahatsız ediyor. Aslında..." konuyu hemen değiştirdi; Sir Lawrence'a istifasını yollamayı düşündüğü de çok iyi biliniyordu, ama bu şartlar altında biraz anlamsız bir hareket olurdu. "Ama son birkaç saatte bazı şeyler oldu. Geminin sahibi projeyi onaylıyor, tabii testlerimizden olumsuz bir sonuç çıkmazsa. Ve... asıl sürpriz bu, ve bu konuda sizden fazlasını bilmiyorum; Dünya Uzay Konseyi tamam demekle kalmayıp bunu yapmamızı özellikle istedi ve tüm masrafları üstlendi. Herhalde anlıyorsunuz.</p>

  <p class="p2">"Yine de bir endişem var..." Şimdi Heywood Floyd'un ışığa tutup hafifçe çalkaladığı küçük su tüpüne baktı. "Ben mühendisim, kahrolası bir kimyager değil. Bu halt temiz görünüyor, ama tankın içine neler yapabilir?"</p>

  <p class="p2">Floyd neden böyle davrandığını hiç anlamıyordu, böyle atak biri değildi. Belki de bu tartışmalardan sıkılmıştı ve bir an önce işe koyulmak istiyordu. Belki de Kaptanın da biraz moralini yükseltmesi gerekliydi.</p>

  <p class="p2">Çabuk bir hareketle kapağı açtı ve 20 cc kadar Halley kuyrukluyıldızını kafasına dikti. Yuttuktan sonra "İşte yanıtınız Kaptan," dedi.</p>

  <p class="p2">Yarım saat sonra, geminin doktoru "Bu yaptığın" diyordu, "gördüğüm en aptalca gösterilerden biriydi. O şeyin içinde siyanür, siyanojenler ve Tanrı bilir daha neler olduğunu bilmiyor musun?"</p>

  <p class="p2">"Tabii ki biliyorum." Floyd güldü. "Analizleri gördüm, sadece milyonda birkaç parça. Endişelenecek bir şey değil. Ama bir sürpriz oldu." diye pişmanlıkla ekledi.</p>

  <p class="p2">" Neymiş o?"</p>

  <p class="p2">"Bu şeyi Dünya'ya götürebilirseniz, Patentli Halley Müshili diye satarak bir servet kazanabilirsiniz."</p>

  <p class="p3"><span class="t12">&nbsp;</span></p>
</body>
</html>
