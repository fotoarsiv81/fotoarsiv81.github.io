<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>GECE NÖBETİ</title>
</head>

<body>
  <h2 class="h22">GECE NÖBETİ</h2>

  <p class="p1">Yalnızca Zaman evrenseldir; Gece ve Gündüz sadece çekimsel güçlerin henüz yollarından çekip koparamadığı gezegenlerdeki tuhaf bölgesel alışkanlıklardır. Ama insanlar, kendi dünyalarından ne kadar uzağa giderlerse gitsinler, çağlar önce aydınlık ve karanlık dönüşümüyle başlayan gece gündüz ritminden asla kaçamazlar.</p>

  <p class="p2">Evrensel Saatle 01:05'de Astsubay Chang köprüde yalnızken, geminin geri kalanı uykudaydı. Onun uyanık kalması için de bir neden yoktu; <span class="t2">Galaxy</span>'nin elektronik algıları her arızayı ondan çok daha çabuk fark ederlerdi. Ama yüz yıllık sibernetik, beklenmedik durumlar karşısında insanların makinelerden biraz daha iyi olduğunu ispatlamıştı ve beklenmeyen de eninde sonunda mutlaka olurdu.</p>

  <p class="p2">Chang huysuzca, Kahvem nerede? diye düşündü. Rosie'nin gecikmesi normal değildi. Son yirmi dört saatteki felaketlerden sonra hem bilim adamlarını hem de uzay ekibini saran keyifsizliğin hostesi de etkileyip etkilemediğini düşündü.</p>

  <p class="p2">İlk penetrometrenin başarısızlığının ardından, bir sonraki adımı belirlemek için acele bir toplantı yapılmıştı. Bir ünite kalmıştı ve Castillo'da kullanılması düşünülüyordu, ama burada da aynı kolaylıkla kullanılabilirdi.</p>

  <p class="p2">Dr. Anderson "Callisto'ya indik zaten" demişti, "orada çeşitli çatlak buz topluluklarından başka bir şey yok."</p>

  <p class="p2">Kimse karşı çıkmamıştı. Ayarlamalar ve testlerle geçen on iki saatlik bir gecikmenin ardından 3 numaralı penetrometre Europa'nın bulutlarına doğru fırlatılmış, öncüsünün görünmeyen izini takip etmeye başlamıştı.</p>

  <p class="p2">Geminin kayıt araçları bu defa veri alabildiler, yaklaşık yarım milisaniye boyunca. Aracın yerçekiminin 20.000 katına kadar çalışmak üzere ayarlanmış olan hız göstergesi ölçü dışına çıkmadan önce kısa bir tepki verdi. Her şey göz açıp kapayıncaya kadar yok olmuş olmalıydı.</p>

  <p class="p2">Ölümün ardından gelen o kasvetli andan sonra, Dünya'ya rapor verilmesine ve Callisto ve diğer dış uydulara yönelmeden önce gelecek emirlerin Europa üzerinde yüksek bir yörüngede beklenmesine karar verildi.</p>

  <p class="p2">Rose McCullen "Geciktiğim için üzgünüm efendim," dedi (adını duyan getirdiği kahveden daha koyu renkte olduğunu tahmin edemezdi), "herhalde alarmı yanlış kurdum."</p>

  <p class="p2">Nöbetteki subay kıkırdayarak "Gemiyi sen idare etmediğin için şanslıyız" dedi.</p>

  <p class="p2">Rosie "Nasıl yapıldığını hiç anlamıyorum" diye yanıtladı, "her şey öyle karmaşık görünüyor ki." Chang "Göründüğü kadar kötü değil" dedi. "Hem size eğitiminizde temel uzay teorisi öğretmiyorlar mı?"</p>

  <p class="p2">"Şey, evet. Ama ben pek anlamazdım. Yörüngeler ve bir sürü saçmalıklar."</p>

  <p class="p2">Astsubay Chang sıkılıyordu ve izleyicisini aydınlatmanın iyi olacağını düşündü. Hem Rose tam olarak onun tipi sayılmasa da çekici olduğu kesindi; şimdi göstereceği küçük bir uğraş değerli bir yatırım olabilirdi. İşini bitirmiş olan Rose'un uyumak isteyebileceği ise aklına bile gelmedi.</p>

  <p class="p2">Yirmi dakika sonra Astsubay Chang seyir konsolunu göstererek neredeyse nefes nefese sözünü bitirdi: "Görüyorsun ya, neredeyse otomatik. Tek yapman gereken birkaç sayı girmek, gerisini gemi hallediyor."</p>

  <p class="p2">Rose yorgun görünüyordu; sürekli saatine bakıyordu.</p>

  <p class="p2">Chang aniden pişmanlık duyarak "Üzgünüm," dedi. "Seni oyalamamalıydım."</p>

  <p class="p2">"Yo hayır, bunlar çok ilginç. Lütfen devam edin."</p>

  <p class="p2">"Kesinlikle olmaz. Belki başka zaman. İyi geceler Rosie, kahve için de teşekkürler."</p>

  <p class="p2">"İyi geceler efendim."</p>

  <p class="p2">Üçüncü Derece Hostes Rose McCullen hâlâ açık olan kapıya doğru ilerledi (pek de usta sayılmazdı). Kapı kapandığında Chang dönüp bakmadı bile.</p>

  <p class="p2">Bu yüzden birkaç saniye sonra hiç tanımadığı bir kadın sesi duyduğunda gerçek bir şok geçirdi.</p>

  <p class="p2">"Bay Chang, alarm devre dışı bırakıldı, boşuna basmayın. İşte iniş koordinatları. Gemiyi indirin." Chang sızdığını ve kabus gördüğünü sanarak, yavaşça sandalyesini döndürdü.</p>

  <p class="p2">Rose McCullen olan kişi, kapının kilit koluna tutunarak oval girişte duruyordu. Tamamen farklıydı; bir anda rollerini değişmişlerdi. Daha önce kendisine hiç doğrudan bakmamış olan utangaç hostesin soğuk, acımasız bakışı karşısında Chang kendisini yılanın hipnotize ettiği tavşan gibi hissetti. Boştaki elinde tuttuğu küçük, ama öldürücü görünen silah gereksiz bir süs gibiydi; o olmadan da öldürebileceğinden Chang'ın hiç şüphesi yoktu.</p>

  <p class="p2">Öz saygısı ve mesleki gururu, yine de mücadele etmeden pes etmemesi gerektiğini söylüyordu. En azından zaman kazanabilirdi.</p>

  <p class="p2">"Rose" dedi (dudakları bir anda anlamını yitirmiş olan bu ismi söylerken zorlanıyordu), "bu çok saçma. Sana az önce söylediklerim, kesinlikle doğru değil. Gemiyi tek başıma indirmem imkânsız. Doğru yörüngeyi hesaplamak saatler sürer ve yardım edecek biri gerekir. En azından bir yardımcı pilot."</p>

  <p class="p2">Silah hiç titremiyordu.</p>

  <p class="p2">"Ben aptal değilim Bay Chang. Bu gemi eski kimyasal roketler gibi enerjisiyle sınırlı değil. Europa'nın çekim alanından çıkmak için saniyede sadece üç kilometre hız yeterli. Eğitiminizin bir bölümü de ana bilgisayar olmadan acil iniş yapmaktı. Şimdi bunu gerçekten yapacaksınız; verdiğim koordinatlarla en uygun iniş için pencere beş dakika içinde açılacak."</p>

  <p class="p2">İyice terlemeye başlayan Chang, "Bu tür bir kapatmada" dedi, "yüzde yirmi beş başarısızlık olasılığı vardır" (gerçek rakam yüzde ondu, ama bu şartlar altında biraz abartmanın iyi olacağını düşündü) "üstelik kontrol edeli yıllar oluyor."</p>

  <p class="p2">Rose McCullen "Bu durumda" dedi, "sizi yok edip Kaptan'dan daha yeterli birini göndermesini istemem gerekecek. Çok kötü, çünkü bu pencereyi kaçıracağız ve bir sonraki için iki saat beklememiz gerekecek. Dört dakika kaldı."</p>

  <p class="p3">Astsubay Chang yenildiği zaman bunu anlardı; en azından denemişti. "Şu koordinatları alayım" dedi.</p>

  <h2 class="h21"><a id="ncx758"></a>&nbsp;</h2>
</body>
</html>
