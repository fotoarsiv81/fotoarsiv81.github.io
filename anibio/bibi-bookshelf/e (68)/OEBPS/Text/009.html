<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İLK GÖRÜŞ</title>
</head>

<body>
  <h2 class="h20">İLK GÖRÜŞ</h2>

  <p class="p1">Gökyüzünün güzelliklerinin tadına tam olarak varmak için uzaya çıkmak gerektiği doğru değildir. Yıldızlı gökyüzü uzaydan bakıldığında da yüksek bir dağdan, ya da berrak bir gecede, yapay ışık almayan herhangi bir yerden görüldüğünden daha muhteşem değildir. Atmosferin dışında yıldızlar daha parlak görünseler de bu gözle fark edilmez. Hem de hiçbir gözlem penceresi, tek bakışta gökyüzü küresinin yarısını birden gösteremez.</p>

  <p class="p2">Ama Heywood Floyd evrene baktığı yerden oldukça memnundu, özellikle de yerleşim bölgesi yavaşça dönen uzay hastanesinin gölgesinde kaldığında. O zaman dörtgen şeklindeki görüş alanında yıldızlar, gezegenler, nebulalardan -ve bazen her şeyi bastıran, Güneş'in yeni rakibi Lucifer'ın göz kamaştıran parıltısından- başka hiçbir şey olmuyordu.</p>

  <p class="p2">Yapay gecesi başlamadan on dakika kadar önce, karanlığa tamamen alışabilmek için tüm kabin ışıklarını söndürüyordu, hatta beklemedeki kırmızı acil durum ışığını bile. Bir uzay mühendisi için biraz geç de olsa, çıplak gözle astronominin zevklerini öğrenmişti. Artık tüm takımyıldızlarını, sadece küçük bir kısmını bile görse, tanıyabiliyordu.</p>

  <p class="p2">Mayıs ayı boyunca her "gece" kuyrukluyıldız Mars yörüngesinden geçerken, yıldız çizelgelerindeki yerine bakmıştı. İyi bir dürbünle yeri kolayca bulunabilirdi, ama Floyd inatla buna karşı çıkıyordu. Küçük bir oyun oynuyor, yaşlanan gözlerinin ne kadar iyi olduklarını deniyordu. Mauna Kea da iki gökbilimci kuyrukluyıldızı gördüklerini iddia etmişlerdi, ama kimse onlara inanmamıştı. Pasteur'un diğer bölgelerindeki benzer iddialar ise daha da büyük şüpheyle karşılanmıştı.</p>

  <p class="p2">Ama bu geceki büyüklüğün en az altı olması bekleniyordu, Floyd şanslı olabilirdi. Gama'dan Epsilon'a bir hat çizdi ve üzerindeki hayali eşkenar üçgenin tepesine baktı. Sanki görüşünü Güneş Sistemi'nde istediği yere yönlendiriyordu.</p>

  <p class="p2">İşte oradaydı! Tıpkı yetmiş altı yıl önce ilk kez gördüğündeki gibi belli belirsizdi, ama kesinlikle oydu. Tam olarak nereye bakacağını bilmese onu fark etmezdi bile ya da uzak bir Nebula olduğunu düşünürdü.</p>

  <p class="p2">Çıplak gözle baktığında sadece küçük, yusyuvarlak bir sis topuydu, ne kadar uğraştıysa da bir kuyruk göremedi. Ama kuyrukluyıldızı aylardır izleyen küçük bir uydu filosu, yakında gökyüzünde, yaratıcısı Güneş'in tam tersi yöne işaret eden ışıl ışıl bir kuş tüyü yaratacak olan toz ve gazın ilk patlamalarını kaydetmişti bile.</p>

  <p class="p2">Herkes gibi Heywood Floyd da soğuk, karanlık (hayır, neredeyse simsiyah) çekirdeğin Güneş Sistemi'ne girerken değişimini izlemişti. Yetmiş yıl dondurucuda kaldıktan sonra su, amonyak ve diğer buzların karmaşık bir karışımı ısınıp fokurdamaya başlıyordu. Büyüklüğü (ve şekli) Manhattan kadar olan uçan bir dağ elli üç saatte bir kozmik bir tükürük çıkarıyordu; Güneş ısısı koruyucu kabuktan sızdıkça, buharlaşan gazlar Halley kuyrukluyıldızını delik bir kazana çeviriyordu. Toz ve organik kimyasal maddelerle karışan su buharı, yarım düzine küçük kraterden müthiş bir hızla fışkırıyordu. Kraterlerin en büyüğü (büyüklüğü bir futbol sahası kadardı) yerel şafaktan yaklaşık iki saat sonra düzenli olarak fışkırıyordu. Tıpkı bir gayzer gibiydi; adının "Old Faithful"<a id="a0"></a><a href="../Text/notes.html#a6"><span class="t10">1</span></a> konması çok uygundu.</p>

  <p class="p2">O kraterin ağzında durup, uzaydan çekilmiş fotoğraflar sayesinde çok iyi bildiği karanlık, çarpık manzaranın ardında Güneş'in doğuşunu bekleme hayalleri kurmaya başlamıştı bile. Doğrusu kontratta yolcuların (ekibin ve bilim personelinin aksine) Halley'e indiğinde geminin dışına çıkmalarıyla ilgili bir şey yazmıyordu.</p>

  <p class="p2">Ama diğer yandan, o küçük kağıt parçasında buna engel olan bir madde de yoktu.</p>

  <p class="p2">Heywood Floyd, beni durdurmaları kolay olmayacak, diye düşündü; hâlâ bir uzay giysisini kullanabileceğime eminim. Yanılıyorsam da...</p>

  <p class="p2">Okuduğu bir yazıdan, Taç Mahal'i ziyaret eden birinin sözlerini hatırladı: "Böyle bir anıt için yarın ölmeye razıyım."</p>

  <p class="p3">Halley kuyrukluyıldızına zevkle gidecekti.</p>

  <h2 class="h21"><a id="ncx124"></a>&nbsp;</h2>
</body>
</html>
