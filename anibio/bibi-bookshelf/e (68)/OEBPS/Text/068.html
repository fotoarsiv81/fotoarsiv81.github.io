<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>MAGMA</title>
</head>

<body>
  <h2 class="h20">MAGMA</h2>

  <p class="p1">Dairenin ana ses sistemi "Baas,"<a id="a4"></a><a href="../Text/notes.html#a14"><span class="t10">5</span></a> dedi, "sen uyurken Ganymede'den gelen şu özel programa girdim. Görmek istiyor musun?"</p>

  <p class="p2">Dr. Paul Kreuger, "Evet," diye yanıtladı. "On kat hızlı sesi kapat". İsterse sonra gidip görebileceği bir suni tanıtıcı görüntü olacağını biliyordu. Önemli yerlerde olabildiğince çabuk harekete geçmek istiyordu. İsimler bir an göründü ve ekranda Victor Willis belirdi, Ganymede'de bir yerdeydi ve tam bir sessizlik içinde sürekli jestler yapıyordu. Birçok bilim adamı gibi Dr. Paul Kreuger da Willis'i biraz duygusal ele alıyordu, yine de iyi bir iş gördüğünü kabul ediyordu.</p>

  <p class="p2">Willis birdenbire ortadan kayboldu ve yerine daha az hareketli bir konu geldi; Zeus Dağı. Yine de iyi huylu bir dağın olması gerektiğinden çok daha fazla hareketliydi, Dr. Kreuger, Europa'dan son gelen yayından beri ne kadar değiştiğini görünce çok şaşırdı.</p>

  <p class="p2">"Normal hızda," diye emretti. "ses"</p>

  <p class="p2">"... günde neredeyse yüz metre, eğim de on beş derece arttı. Sarsıntılar şiddetlendi, üs çevresinde lav püskürmeleri söz konusu. Yanımda Dr. van der Berg var. Van, ne düşünüyorsun?"</p>

  <p class="p2">Dr. Kreuger, 'Başından geçenlerden sonra yeğenim hâlâ çok iyi görünüyor', diye düşündü. 'Tabi, kanında var.'</p>

  <p class="p2">"İlk çarpışmadan sonra kabuğun asla düzelmediği ortada, biriken baskının altında iyice zorlanıyor. Zeus Dağı varlığını keşfettiğimizden beri sürekli batıyor, ama hızı son iki haftada müthiş arttı. Günden güne hareket ettiğini görebiliyorsunuz."</p>

  <p class="p2">"Tamamen kaybolması ne kadar sürer?"</p>

  <p class="p2">"Bunun olacağına inanmıyorum. "</p>

  <p class="p2">Görüntü bir anda kesildi ve ekranda dağın başka bir görüntüsü belirdi, Victor Willis görüntü dışından konuşuyordu.</p>

  <p class="p2">"Dr. van der Berg iki gün önce böyle demişti. Şimdiki görüşlerin nedir van?"</p>

  <p class="p2">"Şey, öyle görünüyor ki yanılmışım. Tıpkı bir asansör gibi iniyor inanılır gibi değil, yalnızca yarım kilometre kaldı! Başka tahmin yapmayı reddediyorum."</p>

  <p class="p2">"Çok iyi olur van. Bu da dündü. Şimdi size kamerayı yitirdiğimiz ana kadar kare kare çekilmiş, aralıksız bir görüntü sunuyoruz."</p>

  <p class="p2">Dr. Paul Kreuger koltuğunda öne doğru uzanarak, çok kısa ama önemli bir rol aldığı dramanın son perdesini izledi.</p>

  <p class="p2">Görüntüyü hızlandırmaya gerek yoktu zaten normalin neredeyse yüz katı hızla veriliyordu. Bir saat bir dakikaya,bir insan ömrü bir kelebeğinkine sığdırılmıştı.</p>

  <p class="p2">Zeus Dağı gözlerinin önünde batıyordu. Çevresinde erimiş sülfür gökyüzüne doğru roket gibi fışkırıyor, elektrik mavisi, harika eğriler oluşturuyordu. Fırtınalı bir&nbsp; denizde ilerleyen bir&nbsp; gemi gibiydi.</p>

  <p class="p2">Willis kısık ve saygı dolu bir sesle "Bulunmuş en büyük hazine...gözden kayboluyor." dedi. "Ne yazık ki sizlere finali gösteremiyoruz. Nedenini az sonra anlayacaksınız."</p>

  <p class="p2">Görüntü yavaşlayıp normal hıza geldi. Dağın yalnızca birkaç yüz metresi kalmıştı ve çevresindeki püskürmeler artık yavaşlamıştı.</p>

  <p class="p2">Birdenbire tüm görüntü yan yattı; sürekli yer sarsıntılarına yiğitçe direnen kameraların görüntü sabitleyicileri, bu adil olmayan mücadeleyi kaybettiler. Bir an için sanki dağ yeniden yükseliyor gibi göründü; ama bu devrilen kamera ayağıydı. Europa'dan gelen son görüntü, tüm aletleri yutmak üzere gelen parlak bir erimiş sülfür dalgasının yakın plan bir çekimiydi.</p>

  <p class="p2">Willis "Ebediyen yok oldu!" diye ağıt yaktı. "Golconda ya da Kimberley'in tüm zenginliklerinden bile daha büyük bir zenginlik! Ne trajik, üzücü bir kayıp!"</p>

  <p class="p2">Dr. Kreuger "Ne salak bir herif bu!" diye söylendi. "Anlamıyor mu..."</p>

  <p class="p2"><span class="t2">Nature</span>'a bir mektup daha yazmanın zamanı gelmişti. Bu sır saklanamayacak kadar büyüktü.</p>

  <p class="p3">&nbsp;</p>
</body>
</html>
