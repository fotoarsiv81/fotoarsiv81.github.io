<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>RANDEVU</title>
</head>

<body>
  <h2 class="h20">RANDEVU</h2>

  <p class="p1">Halley şimdi de görülemeyecek kadar yakındı. Üstelik Dünya'daki gözlemciler, Güneş'in görünmeyen rüzgârında bir flama gibi dalgalanan, kuyrukluyıldızın yörüngesine dik açıyla elli milyon kilometre uzayan kuyruğu çok daha iyi görebiliyorlardı.</p>

  <p class="p2">Heywood Floyd buluşma sabahı tedirgin bir uykudan erken uyandı. Rüya görmesi (ya da gördüklerini hatırlaması) olağan değildi, şüphesiz bu önlerindeki birkaç saatin heyecanı yüzündendi. Caroline'dan gelen ve son zamanlarda Chris'ten haber alıp almadığını soran bir mesaj da onu biraz endişelendirmişti. Kısa bir yanıt vermişti, ona <span class="t2">Universe</span>'in kardeş gemisi <span class="t2">Cosmos</span>'daki yerini ayarladığında bile Chris'in "Teşekkür ederim" demeye tenezzül etmediğini söyledi. Belki de Dünya-Ay arasında gidip gelmekten çoktan sıkılmıştı ve başka yerde heyecan arıyordu.</p>

  <p class="p2">"Her zamanki gibi" diye eklemişti, "canı istediği zaman haber yollar."</p>

  <p class="p2">Kahvaltıdan hemen sonra, yolcular ve bilim ekibi Kaptan Smith'ten son bir brifing almak için toplanmışlardı. Bilim adamlarının buna tabii ki ihtiyacı yoktu, ama sinirlenmiş olsalar bile, ana ekrandaki garip görüntü bu çocukça duyguyu hemen bastırdı.</p>

  <p class="p2"><span class="t2">Universe</span> sanki bir kuyrukluyıldıza değil de Nebulaya doğru uçuyordu. Önlerindeki tüm gökyüzü artık bulanık, beyaz bir sisle kaplıydı. Her yeri aynı değildi, yer yer koyu lekeler ve merkezi bir noktadan yayılan berrak çizgiler ve parlak siyah hatlar vardı. Bu büyüklükteyken çekirdek ancak küçük siyah bir nokta olarak görülüyordu, yine de etrafındaki her şeyin kaynağı olduğu belliydi.</p>

  <p class="p2">Kaptan "Üç saat içinde motoru durduracağız" dedi. "O zaman çekirdekten yalnızca bin kilometre uzakta ve sıfır hızda olacağız. Bazı gözlemler yapacak, ve iniş bölgemizi belirleyeceğiz.</p>

  <p class="p2">Yarın tam olarak 12:00'de ağırlıksız olacağız. O zamana kadar oda görevlileriniz her şey uygun olarak yerleşmiş mi kontrol edecek. Tıpkı Dönüş gibi olacak, tabii bu defa tekrar ağırlığa kavuşmamız iki saat değil üç gün sürecek.</p>

  <p class="p2">Halley'in yerçekimi mi? Boş verin onu, Dünya'dakinin binde biri kadar bir şey. Yeterince uzun beklerseniz fark edersiniz, ama hepsi o. Bir şeyin bir metre aşağıya düşmesi on beş saniye sürüyor.</p>

  <p class="p2">Güvenlik açısından, buluşma ve iniş sırasında hepinizin burada gözlem salonunda kemerleriniz bağlı olarak oturmanızı istiyorum. Zaten en iyi görüntüyü de buradan görebilirsiniz ve tüm işlem bir saatten uzun sürmeyecek. Yalnızca çok küçük itiş düzeltmeleri yapacağız, ama her açıdan olabilir ve hafif algı bozukluklarına neden olabilirler"</p>

  <p class="p2">Kaptanın söylemek istediği uzay tutmasıydı; ama bu sözcük, ortak bir kararla <span class="t2">Universe</span>'de yasaklanmıştı. Yine de birçok elin koltukların altındaki bölmelere uzanıp, meşhur plastik torbaların aniden gerekirse el altında olup olmayacağını kontrol ettiği fark edilebiliyordu.</p>

  <p class="p2">Ekrandaki görüntü büyütüldükçe genişledi. Floyd bir an için kuyrukluyıldızların en ünlüsüne doğru ilerleyen bir uzay gemisinde değil de, bulutların arasında alçalan bir uçakta olduğunu hissetti. Çekirdek giderek büyüyor ve belirginleşiyordu; artık siyah bir leke değil, düzensiz bir elipsti; bir an kozmik okyanusta kaybolmuş küçük, çiçek bozuğu bir adaydı; bir an sonra ise birdenbire başlı başına bir dünya olmuştu.</p>

  <p class="p2">Orantı duygusu yoktu. Floyd önünde yayılan manzaranın on kilometreden daha yakında olduğunu bilmesine rağmen, Ay kadar büyük bir kütleye baktığını kolayca düşünebilirdi. Ama Ay'ın kenarları sisli değildi, yüzeyinde küçük buhar püskürmeleri de yoktu.</p>

  <p class="p2">Mihailovich "Aman Tanrım!" diye bağırdı. "O da ne?"</p>

  <p class="p2">Çekirdeğin alt tarafını, yok edicinin tam içini gösteriyordu. Orada, kuyrukluyıldızın gece tarafında bir ışık kesinlikle (ve inanılmaz biçimde) kusursuz bir ritimle, iki üç saniyede bir yanıp sönüyordu.</p>

  <p class="p2">Dr. Willis'in bildik "Bunu tek heceli sözcüklerle bile açıklayabilirim" öksürüğünden önce sözü Kaptan Smith aldı.</p>

  <p class="p2">"Sizi hayal kırıklığına uğrattığıma üzgünüm Mr. Mihailovich. O sadece <span class="t2">Deneme Uydusu 2</span>'nin sinyali. Bir aydır orada, gelip almamızı bekliyor."</p>

  <p class="p2">"Ne yazık, ben de bizi karşılayacak birinin, bir şeyin olduğunu sandım."</p>

  <p class="p2">"Korkarım böyle bir şansımız yok, burada kendi başımızayız. O sinyal inmeyi planladığımız yeri gösteriyor; Halley'in Güney Kutbuna yakın ve şu anda sürekli karanlıkta. Bu da hayat destek sistemlerimizin işini kolaylaştıracak. Güneş ışığı alan tarafta sıcaklık 120 dereceye kadar çıkar, kaynama noktasının bile çok üstünde."</p>

  <p class="p2">Utanmaz Dimitri "Kuyrukluyıldızın gaz çıkarmasına şaşmamalı" dedi. "O siyah bölgeler pek de iyi görünmüyor. İnmek için güvenli olduğuna emin misiniz?"</p>

  <p class="p2">"Gece tarafına inmemizin nedenlerinden biri de bu; hiçbir hareketlilik yok. Şimdi izin verirseniz, köprüye dönmeliyim. İlk kez yeni bir dünyaya inme şansı buluyorum ve bir daha bulamayabilirim."</p>

  <p class="p2">Kaptan Smith'in dinleyicileri yavaşça ve alışılmadık&nbsp; bir sessizlikle dağıldılar. Ekrandaki görüntü normal boyutuna döndü ve çekirdek tekrar küçülüp, zorlukla görünen bir nokta oldu. Ama şu birkaç dakikada bile biraz büyümüş gibiydi, üstelik bu bir yanılsama olmayabilirdi. Buluşmaya dört saat kalmasından önce gemi hâlâ saatte elli bin kilometre hızla kuyrukluyıldıza doğru ilerliyordu.</p>

  <p class="p3">Oyunun bu aşamasında motora bir şey olursa, Halley'in övündüğü kraterlerden çok daha etkileyici bir krater açabilirlerdi.</p>

  <h2 class="h21"><a id="ncx465"></a>&nbsp;</h2>
</body>
</html>
