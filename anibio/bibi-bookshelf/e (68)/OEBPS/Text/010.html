<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>YENİDEN GİRİŞ</title>
</head>

<body>
  <h2 class="h22">YENİDEN GİRİŞ</h2>

  <p class="p1">O üzüntü verici kaza olmasa bile, Dünya'ya dönüş kolay olmuş sayılmazdı.</p>

  <p class="p2">İlk şok; Dr. Rudenko onu uzun uykusundan uyandırdıktan biraz sonra, kendine gelince olmuştu. Curnow doktorun arkasında dolanıp duruyordu ve Floyd tam olarak kendine gelememiş olmasına rağmen bir terslik olduğunu sezmişti; onu görünce abartılı bir sevinç göstermişler, yine de gerginlik hissini saklayamamışlardı. Dr. Chandra'nın artık aralarında olmadığını iyice kendine gelene dek ona söylemediler.</p>

  <p class="p2">Mars'ın ötesinde bir yerde, bilgisayarların bile tam olarak belirleyemediği kadar kısa bir süre içinde birdenbire ölmüştü. Cesedi uzaya bırakıldıktan sonra Leonov'un yörüngesini izlemiş ve çoktan güneşin alevlerine karışmıştı.</p>

  <p class="p2">Ölüm nedeni kesinlikle belirsizdi ama Max Brailovsky'nin görüşüne, her ne kadar bilimsel olmasa da, Cerrah-kumandan Caterina Rudenko bile karşı çıkmadı.</p>

  <p class="p2">"HAL olmadan yaşayamadı."</p>

  <p class="p2">Walter Curnow da herkes adına bir şey ekledi.</p>

  <p class="p2">"HAL'ın nasıl karşılayacağını merak ediyorum. Bir şeyler tüm yayınlarımızı izliyor olmalı. Er ya da geç bunu bilecek."</p>

  <p class="p2">Artık Curnow da yoktu. Hiçbiri, küçük Zenia hariç. Onu da yirmi yıldır görmemişti, ama her Noel mutlaka kartı geliyordu. Sonuncusu hâlâ masasına raptiyelenmişti; üzerinde Rusya'da karların üzerinde hızla giden, hediyelerle yüklü bir kızak vardı; fazlasıyla acıkmış görünen kurtlar da onu izliyorlardı.</p>

  <p class="p2">Kırk beş yıl! Leonov'un Dünya yörüngesine girişi ve tüm insanlığın alkışları bazen daha dünmüş gibi geliyordu. Ama bu biraz zorlama bir alkıştı; saygı vardı ama içten bir sevinç yoktu. Jüpiter uçuşu başarılı olmaktan öteye gitmiş, içindekilerin hâlâ tamamen açığa çıkmadığı bir Pandora kutusunu açmışlardı.</p>

  <p class="p2">Tycho Manyetik Anormalliği-1 solarak bilinen siyah tektaş Ay'da bulunduğunda, varlığını sadece birkaç kişi biliyordu. Discovery'nin Jüpiter'e yaptığı uğursuz yolculuğuna kadar Dünya, zeki canlıların dört milyon yıl önce Güneş Sistemi'nden geçtiğini ve kartvizitini bıraktığını bilmiyordu. Müthiş bir haberdi, ama sürpriz sayılmazdı; onlarca yıldır bu tür bir şey bekleniyordu.</p>

  <p class="p2">Her şey insan ırkı var olmadan önce olmuştu. Jüpiter'in yakınlarında Discovery'nin başına esrarengiz bir kaza gelmiş olsa da, gemideki bir arızadan başka bir şey olduğuna dair bir delil yoktu. TMA-1'in felsefi önemi büyük olsa da, insan pratikte evrende hâlâ yalnızdı.</p>

  <p class="p2">Bu artık doğru değildi. Sadece birkaç ışık dakikası uzakta (Kozmos için sadece bir taş atımı) bir yıldız yaratabilen ve, kendi anlaşılmaz amaçları için, Dünya'nın bin katı büyüklüğünde bir gezegeni yok edebilen bir zeka vardı. Daha da önemlisi bu zeka, Lucifer'in dehşetli doğuşuyla yok olmadan önce Discovery'nin Jüpiter'in uydularından yolladığı mesajla insanlığın farkında olduğunu belli etmişti:</p>

  <p class="p2">&nbsp;</p>

  <p class="p2">TÜM BU DÜNYALAR SİZİN; EUROPA HARİÇ. ORAYA İNMEYİ DENEMEYİN.</p>

  <p class="p2">&nbsp;</p>

  <p class="p2">Her yıl Güneş'in arkasında kaldığı birkaç ay dışında geceyi kovan yeni parlak yıldız insana hem ümit hem de korku getirmişti. Korku -çünkü bilinmeyen, hele her şeyi yapabilen bir güçle birlikte ortaya çıktığında, mutlaka böyle ilkel duygular uyandırırdı. Ümit -çünkü Dünya politikalarını değiştirmişti.</p>

  <p class="p2">İnsanlığı birleştirebilecek tek şeyin uzaydan gelecek bir tehdit olduğu söylenirdi. Lucifer'in bir tehdit olup olmadığını kimse bilmiyordu; ama bir meydan okuyuş olduğu kesindi. Bu da yeterli olmuştu.</p>

  <p class="p2">Heywood Floyd, jeopolitik değişimleri Pasteur'deki rahat yerinden izlemişti, sanki kendisi de uzaylı bir gözlemciydi. Başlangıçta, tedavisi bittikten sonra uzayda kalmayı düşünmüyordu. Tedavisinin çok uzun sürmesi ise, doktorlarını rahatsız etmişti.</p>

  <p class="p2">Yıllar sonrasının sakinliğiyle baktığında, kemiklerinin kaynamayı&nbsp; reddetmesinin kesin nedenini anlamıştı. Dünya'ya dönmeyi istemiyordu; gökyüzünü kaplayan göz kamaştırıcı mavi-beyaz gezegende onun için hiçbir şey yoktu. Bazen Chandra'nın yaşama isteğini nasıl kaybetmiş olabileceğini anlıyordu.</p>

  <p class="p2">İlk karısının Avrupa'ya uçuşunda onun yanında olmaması tamamen şanstı. Marion artık yoktu, anısı başka birinin hayatına ait gibiydi, iki kızı da artık kendi aileleri olan tatlı yabancılardı.</p>

  <p class="p2">Caroline'ı kaybetme nedeni ise kendi yaptıklarıydı; ama seçme şansı yoktu. Birlikte yaptıkları, Güneş'ten uzakta, soğuk artıkların içinde kendini sürgün ettiği o güzel evi neden terk ettiğini hiç anlamamıştı (ya kendisi anlamış mıydı?)</p>

  <p class="p2">Uçuşun yarısına bile gelmeden Caroline'ın beklemeyeceğini anlamıştı, ama çaresizce Chris'in kendisini affedeceğini ummuştu. Ama onu rahatlatan bu hayal de gerçekleşmemişti; oğlu çok uzun zaman babasız kalmıştı. Floyd döndüğünde, Caroline'ın hayatındaki yerini almış olan adamda Chris başka bir baba bulmuştu. Yabancılaşma tamamlanmıştı.</p>

  <p class="p2">Floyd üstesinden geleceğini hiç sanmamıştı, ama tabii ki öyle oldu; en azından biraz.</p>

  <p class="p2">Dünya'ya döndüğünde öylesine tehlikeli hastalık belirtileri (birinin kemik çürümesi olmasından şüpheleniliyordu) ortaya çıkmıştı ki, hemen geri yollanmıştı. Ve Ay'a yaptığı birkaç küçük gezi dışında orada, altıda birlik yerçekimine iyice alıştığı yavaşça dönen uzay hastanesinde kalmıştı.</p>

  <p class="p2">Kesinlikle inzivada değildi. Dinlenirken bile raporlar yazıyor, sayısız komisyona deliller sunuyor, medya temsilcileriyle görüşüyordu. Ünlüydü ve böyleyken bunun tadını çıkarıyordu, içindeki yaraların iyileşmesine yardımcı oluyordu.</p>

  <p class="p2">İlk on yıl (2020'den 2030'a) öyle hızlı geçmişti ki şimdi tam olarak hatırlayamıyordu bile. Her zamanki krizler, skandallar, suçlar, felaketler vardı. En önemlisi Büyük California&nbsp; depremiydi, sonuçlarını istasyonun ekranlarından şaşkınlık ve dehşetle izlemişti. Uygun şartlardaki en güçlü büyütmeyle bile insanları ancak uzaktan gösterebiliyorlardı; ama bulunduğu tanrısal konumdan yanan şehirlerden kaçışanları tek tek seçebilmek imkânsızdı. Gerçek dehşeti sadece yer kameraları gösteriyordu.</p>

  <p class="p2">Sonuçları daha sonra ortaya çıksa da, o on yılda politik yapı katmanları da jeolojik katmanlar gibi engellenemez bir hareketlilik içindeydi, ama tam ters yönde, sanki Zaman tersine dönmüş gibi. Başlangıçta Dünya'da sadece <span class="t2">Pangea</span> kıtası vardı, binlerce yıl boyunca parçalanıp ayrılmıştı. İnsanlar da sayısız kabile ve millete bölünmüşlerdi; şimdi ise birleşiyorlardı, eski dil ve kültür ayrımları kaybolmaya başlamıştı.</p>

  <p class="p2">Lucifer bunu hızlandırdıysa da başlangıcı yıllar önce, jet çağı küresel turizmin patlamasına neden olduğunda olmuştu. Hemen hemen aynı zamanlarda (tabii ki bir rastlantı değildi) uydular ve fiber optik teknolojisi iletişimde çığır açmıştı. 31 Aralık 2000'de uzun mesafe arama ücretlerinin tarihi kaldırılışıyla, her arama şehir içi olmuş ve insan ırkı yeni bin yılı kendini geveze, koca bir aileye dönüştürerek kutlamıştı.</p>

  <p class="p2">Birçok aile gibi bu da her zaman pek huzurlu sayılmazdı, ama kavgalar artık tüm gezegeni tehdit etmiyordu. İkinci (ve son) nükleer savaşta da ilkinde olduğundan daha fazla bomba kullanılmamıştı; tam olarak iki tane. Kilotonaj daha yüksek olsa da kayıplar çok daha azdı, her ikisi de fazla kimsenin yaşamadığı petrol tesislerine atılmışlardı. Bunun üzerine Çin, SSCB ve Birleşik Devletlerden oluşan Üç Büyükler çabuk ve akıllıca davranarak, savaşan taraflardan hayatta kalanlar akıllarını başlarına toplayana dek savaş bölgesini kontrol altına almışlardı.</p>

  <p class="p2">2020-2030 arasında Süper Güçler arasında bir savaş çıkması, önceki yüzyılda Kanada ile Birleşik Devletler arasında bir savaş olması kadar imkânsız görünüyordu. Bunun nedeni ne insan doğasındaki önemli bir gelişme, ne de başka bir faktördü, tek neden normal olarak hayatın ölüme tercih edilmesiydi. Barış mekanizmasının büyük kısmı bilinçli olarak planlanmamıştı; politikacılar ne olduğunu anlayamadan her şeyin yolunda olduğunu, işlediğini fark etmişlerdi.</p>

  <p class="p2">"Barış Rehineleri" hareketini ne devlet adamları, ne de idealist biri başlattı; hatta birisi Birleşik Devletler'de her an yüz bin Rus turist, Sovyetler Birliği'nde de yarım milyon Amerikalı olduğunu ve çoğunun geleneksel bir alışkanlık olarak tesisatlardan şikayet ettiklerini fark edene kadar adları bile yoktu. Her iki grupta da çok sayıda önemli kişinin (zenginlik, ayrıcalık ve siyasi iktidarın çocukları) bulunması da çok anlamlıydı.</p>

  <p class="p2">Artık istense de geniş çaplı bir savaş planlanamazdı. 1990'larda girişimci basın, çözünürlükleri orduda otuz yıldır olanlarla yarışacak düzeyde olan fotoğraf uydularına sahip olunca Şeffaflık Çağı başlamıştı. Pentagon ve Kremlin öfkeden delirmişlerdi; ama Reuters, Associated Press ve Dünya Haber Servisi'nin uyumayan, yirmi dört saat açık kameralarıyla baş edemezlerdi.</p>

  <p class="p2">2060'da Dünya tamamen silahsızlanmamıştıysa da, önemli ölçüde uzlaşma sağlanmıştı. Kalan elli nükleer silahın tamamı uluslararası kontrol altındaydı. Ünlü Kral VIII. Edvard ilk Dünya Başkanı seçildiğinde pek karşı çıkan olmamış, sadece on iki ülke bunu istememişti. Bu ülkelerin büyüklük ve önemleri hâlâ inatla tarafsız kalan İsviçre'den (yine de otel ve lokantaları yeni bürokrasiye kucak açmışlardı) İngiliz ve Arjantinlilerin zorla kabul ettirme numaralarına direnerek onları bıktıran, fanatiklik derecesinde bağımsız Malvinyalılara kadar değişiyordu.</p>

  <p class="p2">Büyük ve tamamen asalak silah endüstrisinin parçalanması Dünya ekonomisine örneği görülmedik (hatta bazen sağlıksız) bir güç vermişti. Hayati hammaddeler ve parlak, yetenekli mühendisler artık bir kara delikte yutulup gitmeyecek, hatta daha da kötüsü yok etmeye yönelik olmayacaklardı. Onun yerine Dünya'yı baştan kurarak, yüzyıllardır tahrip ve ihmal edilenleri onaracaklardı.</p>

  <p class="p3">Ve yeni dünyalar da kuracaklardı. İnsanlık artık "Savaşın ahlaki eşdeğerini", ırkının enerji fazlasını binlerce yıl boyunca kullanabileceği bir alan bulmuştu.</p>

  <h2 class="h21"><a id="ncx161"></a>&nbsp;</h2>
</body>
</html>
