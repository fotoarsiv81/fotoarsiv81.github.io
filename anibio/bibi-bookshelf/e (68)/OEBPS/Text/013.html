<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>GANYMEDE'NİN YEŞİLLENDİRİLMESİ</title>
</head>

<body>
  <h2 class="h22">GANYMEDE'NİN YEŞİLLENDİRİLMESİ</h2>

  <p class="p1">Rolf van der Berg, doğru yer ve zamandaki doğru adamdı; başka bir kombinasyon işe yaramazdı. Zaten tarih de böyle yazılırdı.</p>

  <p class="p2">Doğru adamdı, çünkü ikinci nesil bir Afrika göçmeni ve eğitimli bir jeologdu, her iki faktör de çok önemliydi. Doğru yerdeydi, çünkü bu yer Jüpiter aylarının en genişi, yani Io, Europa, Ganymede ve Callisto dizilişindeki üçüncü ay olmalıydı.</p>

  <p class="p2">Zaman o kadar önemli değildi; çünkü bilgi, veri bankalarında patlamaya hazır bir bomba gibi en az on yıldır bekliyordu. Van der Berg '57'ye kadar onunla ilgilenmemişti; o zaman da kendini&nbsp; deli olmadığına inandırması bir yıl sürmüştü. Hiç kimsenin keşfini çoğaltamaması için orijinal kayıtları sessiz sedasız ele geçirdiğinde '59'du. Ancak o zaman tüm dikkatini rahatlıkla esas soruna, yani bundan sonra ne yapılması gerektiğine verebildi.</p>

  <p class="p2">Her şey van der Berg'i doğrudan doğruya ilgilendirmeyen bir alandaki önemsiz bir gözlemle başlamıştı, zaten genellikle böyle olurdu. Gezegen Mühendislik Görev Gücü'nün bir üyesi olarak işi Ganymede'nin doğal kaynaklarını araştırmak ve sınıflandırmaktı; kapı komşusu yasak uyduyla pek ilgilenmesi gerekmiyordu.</p>

  <p class="p2">Ama Europa kimsenin, hele yakın komşularının uzun zaman göz ardı edemeyeceği bir muammaydı. Yedi günde bir Ganymede ile bir zamanlar Jüpiter olan mini güneş arasından geçiyor, neden olduğu tutulmalarının süresi on iki dakikaya kadar çıkabiliyordu. En yakın olduğu noktada Ay'ın Dünya'dan göründüğünden biraz daha küçüktü, ama yörüngenin diğer tarafındayken bu boyunun dörtte birine düşüyordu.</p>

  <p class="p2">Tutulmalar görmeye değerdi. Europa, Ganymede ile Lucifer'in arasına girmeden hemen önce kızıl bir halkayla çevrili uğursuz bir diske dönüşüyor, yeni güneşin ışıkları kendisinin oluşumuna yardım ettiği atmosferde kırılıyordu.</p>

  <p class="p2">Europa, insan ömrünün yarısından bile kısa bir zamanda değişmişti. Sürekli Lucifer'a bakan yarı küredeki buz tabakası eriyerek Güneş Sistemi'nin ikinci okyanusunu oluşturmuştu. On yıl boyunca üzerindeki boşluğa doğru köpürüp kabarmış, sonunda denge sağlanmıştı. Artık Europa'nın da su buharı, hidrojen sülfit, karbon ve sülfür dioksitler, nitrojen ve birçok ender gazdan oluşan ince ama işe yarar (insanlar için değil) bir atmosferi vardı. Uydunun Gece Tarafı diye pek de uygun olmayan bir ad verilen bölgesi sürekli donuk olsa da, Afrika büyüklüğünde bir alanda artık ılıman iklim, sıvı halde su ve dağınık halde birkaç ada vardı.</p>

  <p class="p2">Bütün bunlar ve bir iki şey daha Dünya yörüngesindeki teleskoplarla gözlenmişti. 2028 yılında Galileo aylarına ilk tam kapsamlı araştırma ekibi yollandığında Europa çoktan bir bulut tabakası altında kalmıştı. Dikkatle yapılan radar incelemeleri bir yüzde düz bir okyanus, diğer yüzde de aynı derecede düz buzdan başka bir şey bulamamışlardı. Europa, Güneş Sistemi'ndeki en düz gayri menkul olarak ününü koruyordu.</p>

  <p class="p2">On yıl sonra bu artık doğru değildi, Europa'da önemli bir değişiklik vardı. Neredeyse Everest kadar yüksek bir dağ, alacakaranlık bölgesinde yükseliyordu. Bu kütleyi bir volkanik hareketin (komşu Io'da sürekli olduğu gibi) yükselttiği düşünülüyordu. Lucifer'dan gelen ısının artmış olması buna neden olmuş olabilirdi.</p>

  <p class="p2">Ama bu basit açıklama doyurucu değildi. Zeus Dağı düzensiz bir piramitti, alışılmış volkanik konilerden değildi. Radar taramaları da karakteristik lav akışına rastlamamıştı. Bulutlardaki anlık bir aralanma sırasında çekilmiş düşük kaliteli bazı fotoğraflar, çevresindeki donmuş bölge gibi buzdan olduğu izlenimini veriyordu. Yanıt ne olursa olsun, Zeus Dağı'nın yaratılışı hakim olduğu dünya için sarsıcı bir deneyim olmuştu, çünkü Gece Tarafında yüzen buzların çılgın düzenini tamamen değiştirmişti.</p>

  <p class="p2">Sıra dışı bir bilim adamı Zeus Dağı'nın "kozmik bir buzdağı", Europa'ya uzaydan düşmüş bir kuyrukluyıldız parçası olduğu teorisini ortaya atmıştı. Callisto'nun yüzeyinin parça parça olması, geçmişte bu tür bombardımanların olduğunu kanıtlıyordu. Teori Ganymede'de rağbet görmemişti, oradaki kolonicilerin işleri zaten başlarından aşkındı. Yine de van der Berg teoriyi mantıklı bir şekilde çürüttüğünde rahatlamışlardı; o büyüklükteki bir buz kütlesi çarpma anında parçalanırdı. Parçalanmasa bile Europa'nın yerçekimi, her ne kadar fazla olmasa da, onu çökertirdi. Radar ölçümleri Zeus Dağı'nın düzenli olarak battığını gösteriyordu, dış şekli ise hiç değişmiyordu. Buz, bu durumu açıklamıyordu.</p>

  <p class="p2">Europa'nın bulutlarından içeri yollanacak tek bir araştırma uydusu, sorunu tabii ki çözümlerdi. Ne yazık ki bu neredeyse hiç gitmeyen bulutların altında her ne var idiyse merak uyandırmıyordu.</p>

  <p class="p2">&nbsp;</p>

  <p class="p2">TÜM BU DÜNYALAR SİZİN -EUROPA HARİÇ ORAYA İNMEYİ DENEMEYİN.</p>

  <p class="p2">&nbsp;</p>

  <p class="p2">Discovery uzay gemisinden verilen bu son mesaj unutulmamıştı, ancak yorumu konusunda bitmeyen tartışmalara neden olmuştu. "İnmek" robot araştırma cihazları için miydi, yoksa insanlı taşıtlar için mi? Ya insanlı veya insansız yakın uçuşlar? Ya da yukarı atmosferde süzülecek balonlar?</p>

  <p class="p2">Bilim adamları bunun yanıtını bulmak istiyorlardı, ama insanlar gergindi. Güneş Sistemi'nin en büyük gezegenini havaya uçurabilen bir güç küçümsenmemeliydi. Zaten Io, Ganymede, Callisto ve düzinelerce küçük uyduyu keşfedip incelemek yüzyıllar sürerdi, Europa bekleyebilirdi.</p>

  <p class="p2">Bu yüzden, Ganymede'de yapılacak o kadar çok şey varken değerli zamanını hiçbir pratik önemi olmayan araştırmalarla harcamaması van der Berg'e defalarca söylenmişti. ("Su çiftlikleri için karbon, fosfor ve nitratları nereden bulabiliriz? Barnard Kayalığı ne kadar sabittir? Phrygia'da yeniden toprak kayması tehlikesi var mı?" bu ve bunun gibi şeyler...) Ama o, Boer atalarının ünlü inatçılığını taşıyordu; diğer birçok projesi üzerinde çalışırken bile bir gözü sürekli Europa'daydı.</p>

  <p class="p3">Ve bir gün, sadece birkaç saat için, Gece Tarafındaki bir fırtına Zeus Dağı'nın üzerinde gökyüzünü temizledi.</p>

  <h2 class="h21"><a id="ncx254"></a>&nbsp;</h2>
</body>
</html>
