<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ÇAĞRI</title>
</head>

<body>
  <h2 class="h20">ÇAĞRI</h2>

  <p class="p1">Floyd kaptanın çağrısına koşarken koridorda Mihailovich neşeyle "Victor'u gördünüz mü?" diye sordu. "Sanki yarım adam olmuş."</p>

  <p class="p2">Floyd "Eve dönene kadar yeniden uzar" diye geçiştirdi, şu anda böyle önemsiz şeylerle kaybedecek zamanı yoktu. "Ne olduğunu anlamaya çalışıyorum."</p>

  <p class="p2">Floyd geldiğinde Kaptan Smith kamarasında oturuyordu, sersemlemiş gibiydi. Acil durum kendi gemisinde olsa kontrollü bir enerji fırtınasına dönüşüp sağa sola emirler yağdırıyor olurdu. Ama bu durumda, Dünya'dan gelecek bir sonraki mesajı beklemek dışında yapabileceği bir şey yoktu.</p>

  <p class="p2">Kaptan Laplace eski bir dostuydu; nasıl olup da başını böyle bir derde sokmuştu? Görünürde bu soruna neden olacak hiçbir kaza, seyir hatası, ya da teknik arıza yoktu. Smith'in görebildiği kadarıyla, ona yardım etmek için yapabileceği bir şey de yoktu. Operasyon Merkezi sadece ortalıkta koşuşturuyordu; bu da uzayda sık sık olan ve başsağlığı iletmek ve son gelen mesajları kaydetmek dışında hiçbir şeyin yapılamadığı acil durumlardan biri gibiydi. Ama Floyd'a haberleri verirken endişe ve düşüncelerini hiç hissettirmedi.</p>

  <p class="p2">"Bir kaza olmuş" dedi. "Hemen Dünya'ya dönme ve bir kurtarma uçuşuna hazırlanma emri aldık."</p>

  <p class="p2">"Nasıl bir kaza?"</p>

  <p class="p2">"Kardeş gemimiz <span class="t2">Galaxy</span>. Jüpiter uydularında bir inceleme yapıyormuş. Ve zorunlu iniş yapmış." Floyd'un yüzündeki inanamayan şaşkınlığı gördü.</p>

  <p class="p2">"Evet, bunun imkânsız olduğunu biliyorum. Ama daha hiçbir şey duymadın. Europa'da mahsur kalmış."</p>

  <p class="p2">"Europa'da mı!"</p>

  <p class="p2">"Korkarım öyle. Hasar var, ama bildiğimiz kadarıyla can kaybı yok. Hâlâ ayrıntıları bekliyoruz."</p>

  <p class="p2">"Ne zaman olmuş?"</p>

  <p class="p2">"On iki saat önce. Ganymede'ye rapor etmeleri biraz uzun sürmüş."</p>

  <p class="p2">"Ama biz ne yapabiliriz ki? Güneş Sistemi'nin diğer uçundayız. Yakıt almak için yeniden Ay yörüngesine girmek, sonra en hızlı yoldan Jüpiter'e gitmek... Bu en azından iki ay sürer! (Floyd kendi kendine, <span class="t2">Leonov</span>'un zamanında iki yıl sürerdi, diye ekledi.)</p>

  <p class="p2">"Biliyorum; ama yardımcı olabilecek başka gemi yok."</p>

  <p class="p2">"Ya Ganymede'nin kendi uydu gemileri?"</p>

  <p class="p2">"Onlar sadece yörüngede çalışmak üzere tasarlanmışlardır.</p>

  <p class="p2">"Castillo'ya inmişlerdi."</p>

  <p class="p2">"O uçuş çok daha az enerji gerektiriyordu. Tabii Europa'ya da inebilirler, ama çok daha az yükle. Yine de araştırılıyor tabii."</p>

  <p class="p2">Floyd kaptanı zorlukla duydu; hâlâ bu inanılmaz haberi kavramaya çalışıyordu. Yarım yüzyıldır ilk defa (ve tüm tarihte ikinci defa!) bir gemi yasak uyduya inmişti. Bu da akla korkunç bir düşünce getiriyordu.</p>

  <p class="p2">"Sence" diye sordu, "Europa'da olan her kim (her ne) ise, bunu o yapmış olabilir mi?"</p>

  <p class="p2">Kaptan sıkıntıyla "Ben de bunu merak ediyorum" dedi. "Ama yıllardır oralarda uçuşlar yapıyoruz ve hiçbir şey olmamıştı."</p>

  <p class="p2">"Daha da önemlisi, kurtarmayı denersek bize ne olabilir?"</p>

  <p class="p2">"Ben de ilk olarak bunu düşündüm. Ama bu sadece spekülasyon olur; daha çok şey öğrenene kadar beklemek zorundayız. Bu arada, seni çağırmamın asıl nedeni bu: <span class="t2">Galaxy</span>'nin ekip listesi elime yeni geçti, ben de merak ediyordum, acaba..."</p>

  <p class="p2">Çıktıyı biraz tereddütle masasının öbür ucuna itti. Heywood Floyd her nasılsa, daha listeyi okumadan ne bulacağını biliyordu.</p>

  <p class="p2">Donuk bir sesle "Torunum" dedi.</p>

  <p class="p2">Ve kendi kendine, adımı mezarın ötesinde yaşatabilecek tek kişi, diye ekledi.</p>

  <p class="p3">&nbsp;</p>
</body>
</html>
