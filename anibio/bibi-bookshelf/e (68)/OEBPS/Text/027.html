<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>TÜNELİN UCUNDA</title>
</head>

<body>
  <h2 class="h22">TÜNELİN UCUNDA</h2>

  <p class="p1">Herkesin birbirini tanıdığı küçük, dışarıya kapalı bir evrende bir yabancıyla karşılaşmaktan daha büyük bir şok olamaz.</p>

  <p class="p2">Heywood Floyd ana salona giden koridorda sakin sakin yürürken bu rahatsız edici deneyimi yaşadı. Kaçak bir yolcunun bu kadar uzun zaman nasıl fark edilmediğini merak ederek şaşkınlıkla uzun uzun baktı. Diğer adam ona utanarak ve sert bir ifadeyle bakıyordu, belli ki önce Floyd'un konuşmasını bekliyordu.</p>

  <p class="p2">Floyd sonunda "Victor!" dedi. "Tanıyamadığım için bağışla. Demek sonunda bilim uğruna büyük fedakârlığı yaptın, yoksa seyircilerin uğruna mı demeliyim?"</p>

  <p class="p2">Willis aksi bir tonla "Evet" dedi. "Bir başlığa girmeyi becerdim, ama lanet kıllar öyle çok gıcırdadı ki kimse söylediğim tek kelimeyi bile duymadı."</p>

  <p class="p2">"Ne zaman dışarı çıkıyorsun?"</p>

  <p class="p2">"Cliff döner dönmez. Bili Chant ile mağaraları incelemeye gitti. "</p>

  <p class="p2">1986'da kuyrukluyıldız yakınında yapılan ilk uçuşlar yoğunluğunun suyunkinden daha az olduğunu göstermişti; yani ya gözenekli bir maddeden yapılmıştı ya da mağaralarla kaplıydı. Her iki açıklamanın da doğru olduğu ortaya çıktı.</p>

  <p class="p2">Her zaman tedbirli olan Kaptan Smith mağara incelemelerini başlangıçta açıkça yasaklamıştı. Dr. Pendrill ona baş asistanı Dr. Chant'in deneyimli bir mağarabilimci olduğunu, hatta uçuşa seçilmesinin başlıca nedenlerinden birinin de bu olduğunu hatırlatınca sonunda yumuşamıştı.</p>

  <p class="p2">Pendrill isteksiz davranan kaptana "Bu düşük yerçekiminde mağara çökmeleri olamaz" demişti "Yani içeride sıkışıp kalma tehlikesi yok."</p>

  <p class="p2">"Ya kaybolma tehlikesi?"</p>

  <p class="p2">"Chant bunu mesleki bir hakaret olarak algılardı. Mamut Mağarası'nda yirmi kilometre ilerlemişti. Yine de bir yön bulma kablosu kullanılacaktır."</p>

  <p class="p2">"İletişim?"</p>

  <p class="p2">"Kabloda fiber optik var. Giysilerimizin telsizi de uzun bir süre işe yarar."</p>

  <p class="p2">"Hmm. Nereye gitmek istiyor?"</p>

  <p class="p2">"En iyi yer Küçük Etna'nın zeminindeki o sönmüş gayzer. En az bin yıldır ölü."</p>

  <p class="p2">"Öyleyse iki gün daha, sessiz durur. Tamam, başka gitmek isteyen var mı?"</p>

  <p class="p2">Cliff Greenberg gönüllü oldu; Bahamalar'da uzun süre sualtı mağara incelemesi yapmıştı.</p>

  <p class="p2">"Ben bir defa denemiştim, o da yeter. Cliff'e çok değerli olduğunu söyle. Girişi görebildiği sürece gidebilir, daha öteye değil. Chant ile bağlantıyı kaybederse de, benim iznim olmadan peşinden gidemez."</p>

  <p class="p2">Kaptan kendi kendine, 'bu izni de vermeyi hiç istemem', diye ekledi.</p>

  <p class="p2">Dr. Chant mağarabilimcilerin anne rahmine dönmeyi istemesiyle ilgili tüm esprileri biliyordu, ve hepsini bozabileceğinden emindi.</p>

  <p class="p2">"Orası fazlasıyla gürültülü bir yer olmalı, tekmeler, darbeler, gurultular..." diyordu. "Mağaraları seviyorum çünkü çok huzurlu ve zamandışılar. Biliyorsunuz ki yüz bin yıldır hiçbir şey değişmemiş, yalnızca sarkıtlar biraz daha kalınlaşmış."</p>

  <p class="p2">Ama şimdi, kendisini Clifford Greenberg'e bağlayan ince ama kesinlikle kopmayan kabloyu uzatarak Halley'in derinliklerine indikçe, bunun artık doğru olmadığını fark ediyordu. Henüz bilimsel kanıtı yoktu, ama jeolog içgüdüleri ona bu yeraltı dünyasının, Evren'in ölçeğine göre, daha dün doğduğunu söylüyordu, insanlığın bazı şehirlerinden bile daha gençti.</p>

  <p class="p2">Uzun, sığ adımlarla ilerlediği tünelin çapı dön metre kadardı ve ağırlıksız oluşu ona Dünya'daki harika sualtı mağaracılığı anılarını hatırlatıyordu. Düşük yerçekimi de bu yanılsamayı tamamlıyordu; sanki fazla ağırlık taşıyor ve bu yüzden yavaş yavaş batıyordu. Suda değil boşlukta hareket ettiğini hatırlatan tek şey, direnç olmamasıydı.</p>

  <p class="p2">Girişten elli metre kadar içeride Greenberg "Artık gözden kayboluyorsun" dedi. "Telsiz bağlantısı hâlâ iyi. Manzara nasıl?"</p>

  <p class="p2">"Söylemek çok zor; hiçbir oluşumu tanımlayamıyorum, bu yüzden onları tarif edecek sözcükleri de bulamıyorum. Bir kaya türü değil; dokununca ufalanıyor, sanki dev bir gravyer peynirinin içindeyim..."</p>

  <p class="p2">"Yani organik mi?"</p>

  <p class="p2">"Evet. Tabii hiç hayat belirtisi yok, ama hammadde mükemmel. Her tür hidrokarbon var, kimyagerler bu örneklerle iyi eğlenecek. Beni hâlâ görebiliyor musun?"</p>

  <p class="p2">"Sadece ışığının parıltısını, o da hızla kayboluyor. "</p>

  <p class="p2">"Hah, işte gerçek bir kaya parçası. Buraya ait gibi görünmüyor, dışarıdan gelmiş olmalı. Hey, altın buldum!"</p>

  <p class="p2">"Şaka ediyorsun!"</p>

  <p class="p2">"Demir sülfürü, eski Batıda çok kişiyi kandırmıştı. Tabii dış uydularda çok var, ama burada ne işi olduğunu bana sorma..."</p>

  <p class="p2">"Görüş alanımdan çıktın. İki yüz metre içeridesin."</p>

  <p class="p2">"Farklı bir tabakanın içinden geçiyorum; meteor birikintisine benziyor. Heyecanlı bir şeyler olmuş olmalı, umarım zamanını belirleyebiliriz. Vay canına!"</p>

  <p class="p2">"Bunu yapmasan olmaz mı?"</p>

  <p class="p2">"Özür dilerim, gerçekten nefesim kesildi. İleride büyük bir oda var, bu beklediğim en son şeydi. Girişin çevresini dolanacağım...</p>

  <p class="p2">Hemen hemen küre biçiminde, çapı otuz kırk metre kadar. Ve... buna inanamıyorum... Halley sürprizlerle dolu. Dikitler, sarkıtlar."</p>

  <p class="p2">"Bunun nesi sürpriz?"</p>

  <p class="p2">"Burada serbest su, kireçtaşı yok ve tabii yerçekimi de çok düşük. Bir tür balmumu gibi. Bir dakika, görüntüleri iyi kaydetmeye çalışıyorum. Fantastik şekiller... damlayan bir mum oluşturmuş gibi. Çok tuhaf..."</p>

  <p class="p2">"Şimdi ne var?"</p>

  <p class="p2">Dr. Chant'in ses tonu bir anda değişmiş, Greenberg de bunu hemen fark etmişti. "Sütunların bazıları kırılmış. Yerde duruyorlar. Sanki..."</p>

  <p class="p2">"Devam et!"</p>

  <p class="p2">"... sanki bir şey onları kırıp geçmiş."</p>

  <p class="p2">"Bu çılgınca. Bir deprem kırmış olamaz mı?"</p>

  <p class="p2">"Burada deprem olmaz, sadece gayzerlerin mikro sismik etkileri vardır. Belki de eskiden büyük bir patlama olmuştur. Her neyse, yüzyıllar önce olmuş olmalı. Devrik sütunların üzerinde bu balmumundan bir tabaka var, birkaç milimetre kalınlığında."</p>

  <p class="p2">Dr Chant sakinleşmeye başlamıştı. Fazla hayal gücü olan biri değildi (mağara incelemeleri böylelerini hemen elerdi) ama buranın etkisi çok rahatsız edici bir anıyı hatırlatmıştı. O devrik sütunlar da kaçmaya çalışan bir canavarın kırdığı parmaklıklar gibiydiler...</p>

  <p class="p2">Tabii bu düpedüz saçmalıktı; ama Dr. Chant kaynağına yaklaşana kadar hiçbir önsezi ve tehlike sinyalini küçümsememeyi öğrenmişti. Bu tedbirlilik, hayatını birkaç kere kurtarmıştı; korkusunun kaynağını anlayana dek odada daha fazla ilerlemeyecekti. Doğru sözcüğün korku olduğunu kabul edecek kadar açık yürekliydi.</p>

  <p class="p2">"Bili, iyi misin? Neler oluyor?"</p>

  <p class="p2">"Hâlâ görüntü kaydediyorum. Bu şekillerin bazıları Hint tapınak heykellerini hatırlatıyorlar. Neredeyse erotikler."</p>

  <p class="p2">Kasıtlı olarak aklını korkularıyla doğruca yüzleşmekten kaçırıyor, böylece aklını başka yöne çevirerek onlardan sinsice&nbsp; kaçmayı umuyordu. Bu arada tüm dikkatini mekanik olarak görüntü kaydetme ve örnek toplamaya vermişti.</p>

  <p class="p2">Kendi kendine, sağlıklı bir korkunun yanlış bir şey olmadığını hatırlattı; ancak paniğe dönüşürse öldürücü olurdu. Paniği hayatı boyunca iki kez tatmıştı (bir defa bir dağ eteğinde, bir defa da sualtında) ve buz gibi dokunuşunun anısı hâlâ ürpertiyordu. Ama şimdi (şükürler olsun) bundan çok uzaktı, üstelik anlamasa da, tuhaf bir şekilde sakinleştirici bir nedenle. Durumda komik bir yan vardı.</p>

  <p class="p2">Sonunda gülmeye başladı; isteriyle değil, rahatlayarak.</p>

  <p class="p2">Greenberg'e "Şu eski <span class="t2">Yıldız Savaşları</span> filmlerini görmüş müydün?" diye sordu.</p>

  <p class="p2">"Elbette, altı kez."</p>

  <p class="p2">"Bir sahnede Luke'un gemisi bir asteroite dalıyor ve içindeki oyuklardan birinde yaşayan dev bir sürüngenin içine giriyordu."</p>

  <p class="p2">"O Luke'un gemisi değildi, Han Solo'nun <span class="t2">Millenium Falcon</span>'uydu. Ben de hep zavallı yaratığın nasıl olup da yaşadığını merak etmişimdir. Uzaydan gelecek avları beklerken çok acıkmış olmalı. Prenses Leia da ona ancak ordövr olurdu."</p>

  <p class="p2">Artık iyice rahatlayan Dr. Chant "Benim buna niyetim yok" dedi. "Burada hayat varsa bile, ki bu harika olurdu, beslenme zinciri çok kısa olurdu. Fareden daha büyük bir şey bulamazdım herhalde. Daha doğrusu mantardan... Şimdi bakalım, buradan nereye gidiliyor... Odanın diğer tarafında iki çıkış var. Sağdaki daha büyük. Ona giriyorum..."</p>

  <p class="p2">"Ne kadar kablon kaldı?"</p>

  <p class="p2">"Yarım kilometre, fazlasıyla yeter. İşte gidiyoruz. Odanın ortasındayım... Lanet, duvara çarptım. Şimdi tutunuyorum... Başım önde ilerliyorum. Duvarlar düz, bu sefer gerçek taştan... Çok yazık..."</p>

  <p class="p2">"Sorun ne?"</p>

  <p class="p2">"Daha ileri gidemiyorum. Sarkıtlar aralarından geçemeyeceğim kadar sık... patlayıcılarla kırılamayacak kadar da kalınlar. Zaten yazık olurdu, renkler hoş, Halley'de gördüğüm ilk gerçek yeşil ve maviler. Bir dakika, onların görüntüsünü kaydedeyim..."</p>

  <p class="p2">Dr. Chant dar tünelin duvarına yaslandı ve kamerayı doğrulttu. Eldivenli parmaklarıyla <span class="t2">yüksek ışık</span> tuşuna uzandı, ama yanlışlıkla ana ışıkları tamamen kapattı.</p>

  <p class="p2">"Berbat bir tasarım" diye homurdandı. "Bu başıma üçüncü kez geliyor. "</p>

  <p class="p2">Ama hatasını hemen düzeltmedi, çünkü yalnızca en derin mağaralarda yaşanabilen o sessizlik ve zifiri karanlıktan her zaman zevk almıştı. Hayat destek donanımının arka fondan gelen hafif gürültüsü sessizliği bozuyordu, ama en azından...</p>

  <p class="p2">...o da neydi? İlerlemesine engel olan sarkıt parmaklığın ardında soluk bir parıltı görüyordu, tıpkı şafağın ilk ışığı gibiydi. Gözleri karanlığa alıştıkça daha da parlaklaştı ve bir yeşilimsilik fark etti. Artık ilerideki engelin hatlarını bile seçebiliyordu. . .</p>

  <p class="p2">Greenberg endişeyle "Ne oluyor?" diye sordu. "Hiçbir şey. Yalnızca gözlemliyorum."</p>

  <p class="p2">Ve düşünüyorum, diye ekleyebilirdi. Bunun dört açıklaması olabilirdi.</p>

  <p class="p2">Buz, kristal, ya da başka bir doğal ışık geçirgeninden Güneş ışığı sızıyor olabilirdi. Ama bu derinlikte? Pek mümkün değildi...</p>

  <p class="p2">Radyoaktivite miydi? Sayaç getirmeye zahmet etmemişti; burada ağır elementler yoktu. Ama geri dönüp kontrol etmeye değerdi.</p>

  <p class="p2">Fosforlu bir madde; tüm parasını buna oynardı.</p>

  <p class="p2">Ama dördüncü bir olasılık daha vardı; en düşük olasılık, ama en heyecan verici olanı...</p>

  <p class="p2">Dr. Chant, Hint Okyanusu kıyılarındaki Ay'sız (ve Lucifer'siz) bir geceyi hiç unutmamıştı. Kumlu bir sahilde parlak yıldızlar altında yürüyordu. Deniz çok sakindi, ama ayaklarına ara sıra hafif bir dalga vuruyor ve bir ışık patlaması içinde dağılıyordu.</p>

  <p class="p2">Sığ yerlere doğru yürümüştü (suyun ayak bileklerindeki, ılık bir banyoyu andıran dokunuşunu hâlâ hatırlıyordu) ve her adımında yeni bir ışık patlaması oluyordu. Ellerini yüzeye yaklaştırması bile yeterliydi.</p>

  <p class="p2">Burada, Halley'in kalbinde de ışık saçan benzer organizmalar gelişmiş olabilir miydi? Buna inanmak isterdi. Böylesine nefis, doğal bir sanat eserini yıkmak çok yazık olacaktı (parmaklık ve ardındaki parıltı ona eskiden bir katedralde gördüğü bir sunağı hatırlatıyordu artık), ama yine de geri dönüp biraz patlayıcı alması gerekecekti. Tabii bir de diğer koridor vardı..</p>

  <p class="p2">Greenberg'e "Bu yönde daha fazla ilerleyemem" dedi, "diğerini deneyeceğim. Yol ayrımına geri döneceğim, makarayı geri sarma konumuna getiriyorum " Işıklarını açar açmaz kaybolan parıltıdan hiç söz etmedi.</p>

  <p class="p2">Greenberg'in hemen yanıt vermemesi garipti, herhalde gemiyle konuşuyordu Chant endişelenmedi; yola koyulur koyulmaz mesajı tekrarlayacaktı.</p>

  <p class="p2">Greenberg'den kısa bir yanıt gelince buna gerek kalmadı.</p>

  <p class="p2">"Tamam Cliff; seni bir süre kaybettiğimi sandım. Odaya döndüm, şimdi diğer tünele giriyorum. Umarım o da tıkalı değildir. "</p>

  <p class="p2">Greenberg bu defa hemen yanıt verdi. "Üzgünüm Bili Gemiye geri dön. Acil bir durum var -hayır, burada değil, <span class="t2">Universe</span>'de her şey yolunda. Ama bir an önce Dünya'ya dönmemiz gerekebilir."</p>

  <p class="p2">Dr. Chant'in kırık sütunlara çok mantıklı bir açıklama getirmesi yalnızca birkaç hafta sürdü. Kuyrukluyıldız Güneş'e en yakın olduğu noktalarda dışarı madde çıkardıkça, kütlesi sürekli değişiyordu. Böylece her birkaç bin yılda bir dönüş dengesi bozuluyor ve zayıfladıkça çökmek üzere olan bir çatı gibi şiddetle eğrisinin yönünü değiştiriyordu. Bu olduğunda kuyrukluyıldızdaki deprem Richter ölçeğinde 5'i bile gösterebilirdi.</p>

  <p class="p2">Ama parıltının sırrını asla çözemedi. Şu anda gelişen olaylar bu sorunu derhal gölgede bırakmış olsa da, büyük bir fırsatı kaçırmış olma hissi hayatı boyunca sürecekti.</p>

  <p class="p2">Arada bir meslektaşlarına söz etmeyi düşündüyse de bunu hiç yapmadı. Ama bir sonraki keşif gezisinde, 2133'de açılmak üzere mühürlü bir not bıraktı.</p>

  <p class="p3">&nbsp;</p>
</body>
</html>
