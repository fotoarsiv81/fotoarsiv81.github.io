<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>PATRON</title>
</head>

<body>
  <h2 class="h22">PATRON</h2>

  <p class="p1">William Tsung doğduğunda "Dünya'nın en pahalı bebeği" olarak anılıyordu; iki yıl sonra kız kardeşi unvanı ele geçirene kadar bu devam etti. Unvan hâlâ kız kardeşindeydi. Aile Yasaları kaldırıldığına göre artık hep öyle kalacaktı.</p>

  <p class="p2">Babaları efsanevi Sir Lawrence, Çin'de "Bir Aile, Bir Çocuk" yasası yeniden yürürlüğe girdiğinde doğmuştu; onun nesli psikolog ve sosyal bilimcilere sonsuz araştırma malzemesi sağlamıştı. Kız ya da erkek kardeşleri (çoğunlukla amca, dayı, hâlâ ya da teyzeleri de) olmayan, tarihte eşi bulunmayan bir nesildi. Bunda önemli rolün türün esnekliğinde mi, yoksa Çin geniş aile sisteminin özelliklerinde mi olduğu, herhalde hiçbir zaman anlaşılamayacaktı. Ancak şu da gerçekti ki bu durum o garip zamanın çocuklarını yaralamamıştı, ama hiç etkilemedikleri de söylenemezdi. Sir Lawrence da çocuklarının yalnızlığını gidermek için elinden geleni yapmıştı.</p>

  <p class="p2">2022'de ikinci çocuğu doğduğunda, izin sistemi yasalaşmıştı. Uygun ücreti ödeyerek istediğiniz kadar çocuk sahibi olabilirdiniz. (Bu sistemi son derece korkunç bulan sadece Eski Muhafız komünistleri değildi, ama Demokratik Halk Cumhuriyeti'nin acemi kongresindeki oylamada pragmatik meslektaşları kazanmıştı)</p>

  <p class="p2">l ve 2 numara serbestti. 3 numaranın bedeli bir milyon sol idi. 4 numara iki milyondu 5 numara dört milyon ve böyle devam ediyordu. Halk Cumhuriyeti'nde teorik olarak hiç büyük sermaye sahibi olmadığı gerçeği ise tamamen göz ardı edilmişti.</p>

  <p class="p2">Genç Mr. Tsung (elbette bu, Kral Edward onu Britanya İmparatorluğu'nun emrinde Şövalye ilan etmeden uzun yıllar önceydi) bir hedefi olduğunu hiç belli etmezdi, beşinci çocuğu doğduğunda hâlâ fakir bir milyoner sayılırdı. Ama daha kırk yaşındaydı ve Hong Kong mal varlığının korktuğu kadar fazlasını almayınca, elinde biraz bozukluk kaldığını gördü.</p>

  <p class="p2">Böylece efsane büyüdü. Ancak Sir Lawrence hakkındaki diğer hikayelerde olduğu gibi, gerçekle mitolojiyi ayırmak zordu. İlk servetini Kongre Kütüphanesi'nin bir ayakkabı kutusu büyüklüğündeki korsan bir baskısıyla yaptığı dedikodularında elbette gerçeklik payı yoktu. Moleküler Hafıza Modülü patırtısı, Birleşik Devletler'in Ay Anlaşmasını imzalamayı becerememesi sayesinde olmuş, dünya dışı bir çalışmaydı.</p>

  <p class="p2">Sir Lawrence multi trilyoner değildi belki, ama yine de kurduğu şirketler ağı onu Dünya'daki en büyük finansal güç yapıyordu. Hele Yeni Bölge olarak bilinen bir yerdeki mütevazı bir video kaset seyyar satıcısının oğlu için küçümsenemeyecek bir başarıydı. Altı numaralı çocuk için ödediği sekiz milyonun, hatta Sekiz Numaraya ödediği otuz iki milyonun bile herhalde farkında değildi. Dokuz Numaraya ayırdığı altmış dört milyon tüm dünyanın dikkatini çekmişti. On Numaradan sonra gelecek için yaptığı planlar üzerine oynanan bahisler ise, bir sonraki çocuğun maliyeti olan iki yüz elli altı milyonu geçmiş olabilirdi. Ancak çelik ve ipeğin niteliklerini mükemmel bir biçimde kendinde toplayan Lady Jasmine, artık Tsung hanedanının yeterince büyüdüğüne karar vermişti.</p>

  <p class="p2">Sir Lawrence'ın uzay işiyle şahsen ilgilenmesi tamamen tesadüftü (eğer tesadüf diye bir şey varsa). Tabii denizcilik ve havacılığa da yakın ilgisi vardı, ama bunlarla beş oğlu ve ortakları ilgileniyorlardı. Sir Lawrence'ın gerçek aşkı ise iletişimdi, gazeteler (kalan birkaç tanesi), kitaplar, dergiler (kâğıt ve elektronik) ve hepsinden çok, küresel televizyon ağları.</p>

  <p class="p2">Bir zamanlar fakir bir Çinli çocuğun güç ve zenginlik sembolü olarak gördüğü muhteşem eski Peninsular Oteli'ni de satın almış, ev ve ofis olarak kullanmaya başlamıştı. Çevresine güzel bir park yaptırmış, bunun için de en kestirme yolu seçip dev alışveriş merkezlerini yeraltına taşımıştı (Yeni geliştirdiği Lazerle Kazı Şirketi bu işten bir servet kazanmış, birçok şehre de örnek olmuştu.)</p>

  <p class="p2">Bir gün şehrin liman boyunca süren eşsiz ufuk manzarasını hayranlıkla izlerken, başka bir yenilik gerektiğine karar verdi. Ezilmiş bir golf topuna benzeyen bir bina, yıllardır Peninsular'ın alt katlarının manzarasını kapatıyordu. Sir Lawrence onu ortadan kaldırmaya karar verdi.</p>

  <p class="p3">Hong Kong Planetaryumu'nun (Dünya'daki en iyi beş örnekten biri olarak gösteriliyordu) yöneticisinin de başka fikirleri vardı ve bir süre sonra Sir Lawrence hiçbir fiyata satın alamayacağı bir kişiyi bulduğuna seviniyordu. İki adam çok iyi dost oldular. Dr. Hessenstein, Sir Lawrence'ın altmışıncı yaş günü için özel bir sunuş hazırladığında ise, Güneş Sistemi'nin tarihinin değişmesine katkıda bulunacağını bilmiyordu.</p>

  <h2 class="h21"><a id="ncx174"></a>&nbsp;</h2>
</body>
</html>
