<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XIV</h1>

  <p style="text-align: justify;">Ertesi gün salıydı, akşam yemeğini Cora teyzede yedim. Konuklarını Ağustos ayına kadar ağırlıyordu; ama, yazın, kalabalık azalıyordu. Böylece, amiral Garnier’nin yanına oturdum. Bana havadan, akşamüstü Paris’i su içinde bırakan sağanaktan sözetti, sonra:</p>

  <p style="text-align: justify;">“Ha, dostunuz François de Crozant’a da iş buldum,” dedi. “Brötanya kıyılarını incelemek istiyordu; Brest’te geçici bir görev ayarladım ona.”</p>

  <p style="text-align: justify;">“Brest’te mi?”</p>

  <p style="text-align: justify;">Önümde bardaklar, çiçekler dönmeye başladı; bayılacak gibi oldum. Ama toplum içgüdümüz öylesine güçlenmiştir ki, ilgilenmezmiş gibi görünerek ölmeyi bile başarırız belki.&nbsp;</p>

  <p style="text-align: justify;">“Ya! Bilmiyordum,” dedim. “Çok oldu mu?”</p>

  <p style="text-align: justify;">Brest limanı, bu limanın bir deniz üssü olarak değeri konusunda, eski evler konusunda, Vauban konusunda bir uzun konuşmayı sürdürdük. Düşüncem olağanüstü biçimde birbirinden farklı iki düzlem üzerinde koşuyordu. Yüzeyde beylik ve düzgün tümceler beliriyordu, bunlarla amiral üzerinde bu güzel, serin geceden, kaçıp giden bulutlardan hoşnut, sakin bir varlık izlenimini sürdürüyordum. Daha derin bir katta ve boğuk, bulanık bir sesle, yineleyip duruyordum: “Odile işte bunun için gitmek istedi Brötanya’ya.” Öylesine iyi bildiğim, öylesine sevdiğim o ateşli havasıyla onun kollarına yaslanarak Brest sokaklarında dolaşmasını gözlerimin önüne getiriyordum. Belki de bir akşam onunla kalacaktı. Seçtiği kıyı, Morgat, Brest’e çok uzak değildi. Belki de François deniz kıyısına gelip onunla buluşacaktı. Bir nöbetçi kulübesi vardı herhalde. Kayalıklara gideceklerdi. Böyle bir gezintide Odile’in doğayı ne denli güzelleştirebileceğini biliyordum. İşin şaşırtıcı ve beni sarsan yanı, bir yandan acı çekerken, bir yandan da en sonunda gerçeği anladığım için düşünsel bir sevinç duymamdı. Odile’in davranışları söz konusu olur olmaz kendime sorduğum bu korkunç soruların yanıtı Odile Brötanya’ya gitmekten söz açar açmaz, şaşırtıcı bir açıklıkla belirmişti bu kez: “François şimdiden orda.” İşte, oradaydı. Yüreğim altüst olmuştu, ama akılca nerdeyse hoşnuttum.</p>

  <div>
    <p style="text-align: justify;">Eve dönünce, bütün geceyi ne yapacağımı düşünmekle geçirdim. Trene atlayıp Brötanya’ya mı gitseydim? Hiç kuşkusuz küçük bir plaja varacak, Odile’i mutlu mu mutlu, sakin mi sakin bulacaktım; deli gibi görünecektim, gene de rahatlamayacaktı içim; çünkü François’nın gelip gitmiş olacağını düşünecektim hemen, bu da akla yakın bir şey olacaktı. Böyle bir duygunun korkunç yanı, hiçbir şeyin geçiremeyeceği bir duygu olmasıydı, öyle ya, her şey ters anlamda yorumlanabilirdi. O zamana kadar hiç sormadığım bir soruyu sordum kendime: “Odile’i bıraksam mı yoksa? Yaratılışlarımız hiçbir zaman rahat etmeme elvermediğine, rahatlamam için de Odile hiçbir şey yapmak istemediğine, istemeyeceğine göre, herbirimizin kendi köşesine çekilmesi daha iyi olmaz mı? Çocuğumuz yok; boşanmak kolay olur.” O zaman, büyük bir açıklıkla, onunla karşılaşmamdan önceki sıradan mutluluğumu, güvenimi anımsadım. O zamanlar, yaşamımda bir büyüklük, bir güç bulunmasa da hiç değilse doğal ve tatlıydı. Ama bir yandan bu tasarıyı kurarken, bir yandan da onu gerçekleştirmek istemediğimi, Odile’siz yaşamayı tasarlamanın bile olanaksız olduğunu biliyordum.<br /></p>
  </div>

  <p style="text-align: justify;">Başka yana döndüm; sayı sayarak, görünümler tasarlayarak uyumaya çalıştım. Ama akıl bir şeye saplandı mı ne yapsak boşunadır. Kendi kendime çok kızdığım anlar oluyordu: “Ne diye bir başkasını değil de onu seviyorum?” diyordum kendi kendime. “Güzel diye mi? Evet, ama ondan başka güzel yüzlü olanlar, ondan çok daha akıllı olanlar da yok değil. Büyük kusurları var Odile’in. Doğruyu söylemez; bu da dünyada en nefret ettiğim şey. Öyleyse? Kurtulamaz mıyım, silkeleyemez miyim zincirimi?” Sonra başlıyordum yinelemeye: “Sevmiyorum onu, sevmiyorum, sevmiyorum.” Ama bunun yanlış olduğunu, nedenini anlayamasam bile, onu her zamankinden de fazla sevdiğimi biliyordum.</p>

  <p style="text-align: justify;">Kimi zaman da onu bıraktım diye kızıyordum kendime. Ama gitmesine engel olabilir miydim? Güçlü, karşı konulmaz bir duyguya kapılmış gibi gelmişti bana. İlkçağ’ın kadın kahramanlarının imgeleri belirip sönmüştü kafamda. Yaptığına üzüldüğünü, gene de bunu yapmamasına olanak bulunmadığını sezmiştim. O gün, rayların üzerine yatsam, cesedimi acısız bir acımayla çiğner geçer de gene kavuşurdu François’ya.</p>

  <p style="text-align: justify;">Sabaha karşı, bu rastlantının hiçbir şeyi kanıtlamadığına, belki de Odile’in François’nın kendisine bu kadar yakın olduğunu bile bilmediğine inandırmaya çalıştım kendimi. Ama bunun yanlış olduğunu biliyordum. Şafakta uyudum, düşümde, Palais-Bourbon dolaylarında bir sokakta dolaşıyordum. Eski bir fener aydınlatıyordu sokağı, önümde bir adamın aceleyle gittiğini görüyordum. François’yı sırtından tanıdım, bir tabanca çıkardım cebimden, üzerine ateş ettim. Düştü. Bir rahatlık, bir utanç duydum. Uyandım.</p>

  <p style="text-align: justify;">İki günün sonunda, Odile’den bir mektup aldım:</p>

  <p style="text-align: justify;">“Hava güzel. Kayalıklar güzel. Otelde, sizi tanıyan yaşlı bir hanımla tanıştım; adı Madam Jouhan; Gandumas dolaylarında bir evi varmış. Her gün denize giriyorum. Su ılık. Çevrede dolaşıyorum. Çok seviyorum Brötanya’yı. Denizde bir gezinti yaptım. Üzgün değilsinizdir inşallah. Eğleniyor musunuz? Salı günü Cora teyzeye akşam yemeğine gittiniz mi? Misa’yı gördünüz mü?” Şöyle bitiyordu: “Çok seviyorum sizi. Sizi kucaklarım, sevgilim.”</p>

  <p style="text-align: justify;">Her zamanki yazısından biraz daha büyüktü yazısı. Beni üzmemek için dört sayfayı doldurmayı kafasına koyduğu, aynı zamanda da bu dört sayfayı doldurmak için çok güçlük çektiği belli oluyordu. Acelesi vardı, diye düşünüyordum, o kendisini bekliyordu; “Ne de olsa kocama mektup yazmalıyım” diyordu ona. Ben karımın tümceyi söylediği sıradaki yüzünü düşlerken, onu güzel bulmaktan da, dönmesinden başka hiçbir şey dilemekten de kendimi alamıyordum.</p>

  <p><a id="bookmark5"></a></p>
</body>
</html>
