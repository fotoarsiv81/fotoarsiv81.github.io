<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XII</h1>

  <p style="text-align: justify;">Birkaç salı art arda, Cora teyzenin evinde, François ile Odile sofradan kalkar kalkmaz Çin salonuna çekildiler. Elbette çok acı çekiyordum, ama hiç renk vermemeye çalışmak istedim. Öbür kadınlarla François’yı konuşmaktan kendimi alamıyordum; sonra Odile’e anlatmak üzere, onu bayağı bulduklarını söyleyeceklerini umuyordum. Ama, tam tersine, hemen hepsi hayranlık duyuyordu ona. Odile’in akıllılığı dolayısıyla Minerva diye adlandırdığı mantıklı Hélène de Thianges bile:</p>

  <p style="text-align: justify;">“Hayır, inanın çok çekici bir insan,” dedi.</p>

  <p style="text-align: justify;">“Peki , ama nesi çekici? Anlattıklarını ilgiyle dinlemeye çalışıyorum boşu boşuna; hep aynı şeyi söylüyormuş gibime geliyor. Çin Hindi’nden, fetihçi halklardan, Gauguin’in ‘zorlu’ yaşamından söz ediyor... Birinci kez, çok ilginç olduğunu sandım. Sonra bunun bir numara olduğunu farkettim; bu numarayı da bir kez görmek yetiyor.”</p>

  <p style="text-align: justify;">“Evet, belki. Bir ölçüde haklısınız. Ama öyle güzel öyküler anlatıyor ki! Kadınlar birer büyük çocuktur, Marcenat. Masal duygularını yitirmemişlerdir. Hem onlar için gerçek yaşamın çerçevesi öylesine dardır ki, hep sıyrılmak isterler bundan. Her gün bir evle, mutfakla, konuklarla, çocuklarla uğraşmak öylesine sıkıcıdır ki. Evli adam ya da Parisli bekâr adam da bu ev ve kibar çevre çarkının bir parçasıdır, yeni olan, taze olan hiçbir şey getirmez bize, oysa Crozant gibi bir denizci, tertemiz bir yaratık gibi görünüyor bize, bizi bu yanıyla çekiyor.”</p>

  <p style="text-align: justify;">“Ama Crozant’ın bu tutumunun, baştan sona, katlanılmaz bir yalancı romantizmden başka bir şey olmadığını düşünmüyor musunuz? Öykülerinden söz ediyorsunuz... Bense tiksiniyorum bu serüvenlerden... hiç kuşkusuz, hepsi kendi uydurması.”</p>

  <p style="text-align: justify;">“Hangileri?”</p>

  <p style="text-align: justify;">“Siz de biliyorsunuz, canım; kendisi gittikten sonra suya atılan Honolulu İngiliz kızın öyküsü; saç örgüsüyle çerçeveli resmini yollayan Rus kızının öyküsü. Beğeni yoksulluğu derim ben buna.”</p>

  <p style="text-align: justify;">“Ben bu öyküleri bilmiyorum. Kim anlattı size? Odile mi?”</p>

  <p style="text-align: justify;">“Yok, canım, herkes anlatıyor, neden Odile anlatacakmış? İçtenlikle söyleyin, siz bunu aykırı, tatsız bulmuyor musunuz?"</p>

  <p style="text-align: justify;">“İsterseniz, evet... Gene de, unutulmaz gözleri var. Hem sonra, bütün bu söyledikleriniz doğru değil. Siz bir söylencenin içinden görüyorsunuz onu, kendisiyle konuşun, yapaylıktan çok uzak olduğunu göreceksiniz."</p>

  <div>
    <p style="text-align: justify;">Amiral Garnier, Marceau caddesine sık sık gelirdi. Bir akşam, onunla yalnız kalacak biçimde bir ayarlama yaptım, Crozant konusunda sorular sordum ona.<br /></p>
  </div>

  <p style="text-align: justify;">“Gerçek bir denizci,” dedi. “Geleceğin büyük önderlerinden biri.”</p>

  <p style="text-align: justify;">François de Crozant’ın bende uyandırdığı tiksinme duygusuyla çarpışmaya, onu daha çok görmeye, yansız yargılamaya karar verdim. Çok güç oldu. Halff'ın evinde tanıdığım sırada, oldukça yukardan bakmıştı bana, yeni karşılaşmamızın ilk akşamında da bu acı izlenimi yeniden bulmuştum. Birkaç günden beri, düşmansı ve kaba sessizliğimin kendisinde uyandırdığı sıkıntıyı yenmek için bir çaba harcar gibiydi. Ama, belki de haklı olarak, şimdi benimle Odile dolayısıyla ilgilendiğini düşünüyordum, bu da beni ona yaklaştırmıyordu, tam tersine.</p>

  <p style="text-align: justify;">Bize akşam yemeğine çağırdım onu. İlginç bulmak istiyordum; olmuyordu. Akıllıydı, ama çekingendi gerçekte, kesip atan bir yetke havasıyla bu çekingenliğini yenmeye çalışıyor, bu da beni sinirlendiriyordu. Eski dostlarım André ile Bertrand kadar dikkate değer olmaktan uzaktı, onları büyük bir küçümsemeyle uzaklaştıran Odile, François de Crozant’ın sözlerine neden böyle sürekli bir ilgi gösteriyordu, anlayamıyordum. O görünür görünmez, Odile değişiyor, her zamankinden daha güzel oluyordu. Bir gün, onun önünde, François ile aşk üzerinde bir konuşmamız olmuştu. Sanırım, aşkı çok güzel bir duyguya dönüştürebilecek tek şeyin her şeye karşın ve ölünceye kadar sadık kalmak olduğunu söylemiştim. Odile tuhafıma giden bir bakışla bakmıştı François’ya.</p>

  <p style="text-align: justify;">François, görüşlerine her zaman soyut ve madensi bir hava veren o kesik kesik konuşmasıyla: “Sadık kalmanın ne önemi olabilir, anlamıyorum,” demişti. “Şimdiki zamanda yaşamak gerek. Önemli olan her andan bu anın içinde bulunabilecek gücü çıkarmak. Buna da üç yoldan ulaşılabilir. Güçle, tehlikeyle ya da istekle. Yok olmuş bir arzunun düşünü sadakatle sürdürmeye çalışmak neden?”</p>

  <p style="text-align: justify;">“Gerçek güç ancak sürekli olanda, zor olandadır da ondan. Rousseau arı bir kadının eteğine dokunmanın kolay bir kadını elde etmekten daha ateşli sevinçler verdiğini söyler, <span style="font-style:italic;">İtiraflar'</span>ın o satırlarını anımsamıyor musunuz?"</p>

  <p style="text-align: justify;">“Rousseau bir hastaydı,” dedi François.</p>

  <p style="text-align: justify;">"Rousseau’dan nefret ederim,” dedi Odile.</p>

  <p style="text-align: justify;">Bana karşı birleştiklerini sezerek beceriksiz bir şiddetle, beni hiç ilgilendirmeyen Rousseau’yu savunmaya başladım. Her üçümüz de anladık ki, bundan böyle, saydam maskeler altında, giz vermeyen, tehlikeli olmayan hiçbir konuşmamız olmayacaktı birbirimizle.</p>

  <p style="text-align: justify;">Birkaç kez, François mesleğinden söz ederken öylesine ilgimi çekti ki, düşmanca duygularımı birkaç dakikalığına unuttum. Yemekten sonra, salonda o sallantılı denizci yürüyüşüyle dolaşırken "Dün geceyi neyle geçirdim, biliyor musunuz, Marcenat? Amiral Mahan’ın kitabında Nelson’un savaşlarını incelemekle,” diye başladığı zaman, bir zamanlar bana André Halff'ın ya da Bertrand’ın gelişinin verdiği haz sarsıntısını duyuyordum.<br /></p>

  <p style="text-align: justify;">"Öyle mi?” diye yanıtlıyordum. "Ama sevdiğiniz için mi yapıyorsunuz bunu, yoksa yararlı olacağını mı düşünüyorsunuz? Denizcilik yöntemleri çok değişmiş olmalı. O yanaşma düzenleri, elverişli rüzgârlar, borda ateşine başlamak için alınacak durumlar... tüm bunların herhangi bir değeri var mı hâlâ?”&nbsp;</p>

  <p style="text-align: justify;">"Öyle demeyin,” dedi François, "denizde de, karada da utkuyu getiren üstünlükler Hannibal'in, Sezar’ın zamanında neyse, bugün de odur. Aboukir’i alın... İngilizlerin başarısını sağlayan neydi? Bir kez, Fransız donanmasını bütün Akdeniz’de arayıp bulamadıktan sonra kovalamayı bırakmayan Nelson’un yılmazlığı; sonra, düşmanı demir atmış, rüzgârını kendi yanına almış durumda bulunca, çabucak karar vermesi. Bu nitelikler, yılmazlık, gözüpeklik, Victory’nin yerini Dreadnought aldı diye değişti mi sanırsınız? Hiç de değil, hem hiçbir stratejinin ana ilkeleri değişmez, işte, bakın...”</p>

  <p style="text-align: justify;">Masamın üstünden bir kâğıt parçası aldı, cebinden de bir kurşun kalem çıkardı.</p>

  <p style="text-align: justify;">"İki donanma... Bu ok da rüzgârın yönü... Burada, bu taramalar, sığ yerler...”</p>

  <p style="text-align: justify;">Üzerinden eğildim. Odile de çenesini ellerine dayamış, aynı masada oturuyordu; François’ya hayrandı, za man zaman da uzun, kalkık kirpiklerinin altından bana bakıyordu.</p>

  <p style="text-align: justify;">“Ben bir savaş anlatacak olsam, beni de böyle dinler miydi?” diyordum kendi kendime.</p>

  <p style="text-align: justify;">François de Crozant’ın birkaç kez bize gelişi sırasında beni sarsan şeylerden biri de Odile’in öyküler anlatarak, nişanlılığımız sırasında öğrettiğim görüşleri ortaya atarak sık sık parlaması oldu. Hiç söz etmemişti bana bunlardan; hepsini unuttuğunu sanıyordum, ama işte benim zavallı bilgim, bir kadın kafasının erkeksi açıklığıyla başka bir adamı şaşırtmak için yeniden canlanıyordu. Onu dinlerken, bir zamanlar Denise Aubry’nin de aynı şeyi yaptığını ve bir ruhu yetiştirmek için elimizden gelen özeni gösterirken, hemen her zaman bir başkası için çalıştığımızı düşünüyordum.</p>

  <p style="text-align: justify;">İşin tuhafı, aralarındaki gerçek bağıntının başlangıcı benim için kısa ve bir ölçüde güvenli bir döneme rastlamasıydı. Birkaç haftadır, gerek benim, gerekse tüm dostlarımızın önünde hiç çekinmeden açık veren François ile Odile, şaşılacak oranda ölçülü davranıyor, birlikte çok az görünüyor, bir salonda da hiçbir zaman aynı toplulukta bulunmuyorlardı. Odile ondan söz açmıyor, kadının biri merakını gidermek için, onun önünde Crozant’ın adını anacak olursa, öyle kusursuz bir umursamazlıkla yanıt veriyordu ki, birkaç hafta süresince ben de aldandım. Yazık ki, Odile’in dediği gibi, kendisi söz konusu olunca, şeytanca sezgilerim vardı benim, bu tutumun maskesini düşüren mantığı yürütmekte gecikmedim. “Benden uzaklarda serbestçe görüşüyorlar, akşam birbirlerine söyleyecek fazla bir şeyleri kalmıyor da ondan böyle uzak duruyorlar, ondan böyle pek konuşmazmış gibi davranıyorlar,” dedim kendi kendime.</p>

  <p style="text-align: justify;">Odile’in sözlerini korkunç bir açık görüşlülükle çözümlemeye alışmıştım, her tümcesinin altında François’yı gizlenmiş buluyordum. François (doktor Pozzi’nin yardımıyla) Anatole France’la yakınlık kurmuştu, her pazar sabahı Villa Said’e gidiyordu. Bunu biliyordum. Odile de birkaç haftadır France üzerinde en ilginç, en kişisel öyküleri anlatıyordu. Bir gece Thianges'larda bir akşam yemeğinden çıkıyorduk. Genellikle sessiz ve kendi havasında olan Odile, France'ın politik görüşlerini coşkuyla açıklayarak dostlarımızı çok şaşırtmıştı.</p>

  <p style="text-align: justify;">"Ne kadar göz doldurdunuz, sevgilim," dedim. "Bana hiç anlatmamıştınız bütün bunları. Nerden biliyordunuz?"</p>

  <p style="text-align: justify;">"Ben mi?" dedi, hem hoşnut hem de kaygılıydı. "Çok mu göz doldurdum? Hiç farkına varmadım."</p>

  <p style="text-align: justify;">"Bir cinayet değil bu, Odile, kendinizi savunmaya kalkmayın. Çok akıllı buldular sizi...Kim öğretti size bütün bunları?"</p>

  <p style="text-align: justify;">"Ne bileyim, unuttum gitti. Geçen gün, bir çayda, Anatole Frabnce'ı tanıyan biri."</p>

  <p style="text-align: justify;">"Ama kim?"</p>

  <p style="text-align: justify;">"Unuttum işte! Hiç önem vermemiştim."</p>

  <p style="text-align: justify;">Zavallı Odile! Ne kadar da beceriksizdi. Her zamanki havasını sürdürmek, kendisini ele verecek hiçbir şey söylememek istiyor, gene de her sözünün yüzeyinde yeni aşkı beliriveriyordu. Görünüşü değişmeyen, otları dik ve sağlam duran, ama üzerinde atılan her adımın tüm toprağı ıslatan hain suyu ortaya çıkardığı şu sulara batmış çayırları düşündürtüyordu bu durum bana. Dolaysız göstergelere, François de Crozant'ın adını anmamaya dikkat ediyor, sözlerinin üzerinde parlayarak, bu adı bütün gözler önünde uçsuz bucaksız, ışıklı oymalar gibi parlatıveren dolaylı göstergeleri görmüyordu. Odile'in beğenilerini, görüşlerini, inançlarını çok iyi bilirdim, bunlardaki hızlı değişmeleri görmek hem ilginç, hem kolay, hem de acıydı benim için. Çok dindar değildi, ama her zaman dine inanmıştı; her pazar kiliseye giderdi. Şimdi: "Ben İsa'dan önce bir dördüncü yüzyıl Yunanlısıyım, putperestim ben," diyordu. Kendi eliyle imzalamışçasına kesin biçimde François'ya yükleyeblirdim bu tümceyi. "Yaşam nedir ki?" diyordu. "Bir çamur damlası üzerinde geçirdiğimiz kırk zavallı yıl. Nasıl olru da bunun tek bir dakikasını bile boşuboşuna sıkılmakla geçirmeye kalkarsınız?" diyordu. "François'nın felsefesi, üstelik de bayağı bir felsefe," diye düşünüyordum o zaman. Bazı bazı tutarsızlığıyla şaşırtan bir ilgi atılımıyla düşüncelerinin gerçek nesnesi arasındaki bağı fark etmek için bir an düşünmem gerekiyordu. Örneğin, hiç gazete okumayan Odile, “Güney’de orman yangını” diye bir başlık görüyor, gazeteyi elimden alıyordu.</p>

  <p style="text-align: justify;">“Orman yangınlarıyla ilgilenir misiniz, Odile?"</p>

  <p style="text-align: justify;">Gazeteyi geri vererek:</p>

  <div>
    <p style="text-align: justify;">"Hayır," diyordu, "neredeymiş, anlamak istiyordum, o kadar.”</p>
  </div>

  <p style="text-align: justify;">O zaman, François’nın Beauvallon’da, çamlar arasındaki evi geliyordu aklıma.</p>

  <p style="text-align: justify;">Oyunda saklamak istediği nesneyi odanın ortasına, halının üstüne, herkesin gözleri önüne koyup da bizi sevecenlikle gülümseten bir çocuk gibi, Odile de bence önlemleriyle nerdeyse dokunaklı oluyordu. Dostlarından, akrabalarımızdan öğrendiği bir şeyi anlattı mı kimden duyduğunu hep söylerdi. Ama bu dost François’ysa, “De... dediler ki... Biri bana dedi ki...” derdi. Denizcilikle ilgili konularda şaşırtıcı bir bilgisi olduğunu ortaya koyuyordu bazı bazı. Eskilerden daha hızlı bir yeni kruvazörümüz, yeni tip bir denizaltımız olacağını, Ingiliz donanmasının Toulon’a geleceğini bilirdi, insanların ağzı açık kalırdı:</p>

  <p style="text-align: justify;">"Gazeteler yazmıyor bunu.”</p>

  <p style="text-align: justify;">Odile ürperir, gereğinden fazla konuştuğunu sezerek geriye çark ederdi:</p>

  <p style="text-align: justify;">“Öyle mi? Bilmem... Belki de aslı yoktur.”</p>

  <p style="text-align: justify;">Ama hep aslı çıkardı.</p>

  <p style="text-align: justify;">Kullandığı tüm sözcükler François’nın sözcükleriydi artık. Repertuarını, Hélène de Thianges’a onun konuşmasının bir numaradan başka bir şey olmadığını söylememe yol açan repertuarını şimdi de Odile yineliyordu. “Şiddetli yaşam ”dan, fethin sevinçlerinden, hatta Çin Hindi’nden söz ediyordu. Ama Odile’in dumanlı kafasından geçerken, François’nın katı konuları çevrelerinin kesinliğini yitiriyorlardı. Onun ağzında da çok iyi izliyordum bunları, ama büyük bir golden geçerken kıyılarının katı çerçevesini yitiren, küçük dalgaların kavrayıp sardıkları belirsiz bir gölgeden başka bir şey olmayan bir ırmak gibi, biçimleri bozulmuş olarak görüyordum.</p>

  <p><a id="bookmark3"></a></p>
</body>
</html>
