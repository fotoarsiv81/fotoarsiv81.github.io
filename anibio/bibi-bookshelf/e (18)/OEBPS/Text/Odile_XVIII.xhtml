<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVIII</h1>

  <p style="text-align: justify;">Paris’e döner dönmez, François’nın o belirsiz, ama hiç gitmek bilmeyen gölgesi yaşamımızın çevresinde dönmeye başladı gene. Misa’yla bozuşmamızdan sonra, Odile’le nasıl haberleştiğini bilmiyordum. Hâlâ da bilmiyorum, Odile’in her telefon çalışta, benden gizli kalması gereken bir görüşmeyi kesmemden korkarcasına, yeni bir telefona koşma alışkanlığı edindiğini farkettim. Yalnız denizle ilgili kitaplar okuyordu artık, dalgaları, gemileri göstermeyegörsünler, en bayağı resimler karşısında bile haz dolu bir gevşekliğe gömülüyordu. Bir akşam kendi adına bir telgraf geldi. Açtı. “Bir şey değil,” dedi, ufak ufak parçalara ayırdı.</p>

  <p style="text-align: justify;">“Nasıl bir şey değil, Odile? Nedir bu?”</p>

  <p style="text-align: justify;">“Bir giysim bitmemiş de,” dedi.</p>

  <p style="text-align: justify;">François’nın Brest’te olduğunu Amiral Garnier’den sorup öğrenmiştim. Sakin olmam gerekirdi, ama değildim, olmamakta da haklıydım.</p>

  <p style="text-align: justify;">Hâlâ, bazı bazı, coşku verici bir konserin, güzel bir güz gününün etkisi altında, kısacık sevgi anlarımız oluyordu.</p>

  <p style="text-align: justify;">"Bana gerçeği söyleseydiniz, sevgilim, geçmiş hakkında tüm gerçeği... Unutmaya çalışırdım ve güven içinde, dupduru bir yeni yaşama doğru yola çıkardık yeniden."</p>

  <p style="text-align: justify;">Başını sallıyordu, kötülükten, kinden uzak bir biçimde, ama umutsuzlukla. Şimdi bu geçmişi yadsımıyordu artık, bana herhangi bir şeyi açtığından değil: Açılma sessizdi, kendiliğindendi.</p>

  <p style="text-align: justify;">“Hayır, Dickie, yapamam, bunun bir yararı olmadığını sezinliyorum. Bütün bunlar öylesine kördüğüm olmuş ki... Bunları düzene sokacak gücü bulamayacağım artık... Hem sonra bazı şeyleri neden yaptığımı, neden söylediğimi açıklayamam size... Bilmiyorum artık... Hayır, yapılacak hiçbir şey yok... Vazgeçiyorum.”</p>

  <p style="text-align: justify;">Öte yandan, bu sevecen konuşmalar hemen her zaman düşmanca sorguya çekmelerle sona eriyordu. Bir sözcüğü beni şaşırtıyordu; bir yol tutturup gidiyordum, dinlemiyordum artık, tehlikeli soru dudaklarıma geliyordu, bir an tutuyordum, sonra bunalıyor, bırakıveriyordum. Odile elinden geldiğince kavgayı keyifle karşılamaya çalışıyor, sonra, ciddi olduğumu görünce, o da kızıyordu.</p>

  <p style="text-align: justify;">“Yok, hayır! hayır!” diyordu. “Her akşamı bir işkence oturumuna dönüştürüyorsunuz. En iyisi gitmek. Burada kalırsam, çıldıracağım.”</p>

  <p style="text-align: justify;">O zaman onu yitirme dehşeti beni yatıştırıyordu. Yarım bir içtenlikle özür diliyordum ondan ve bu kavgaların her birinin şimdiden zayıf bir bağı biraz daha çözdüğünü görüyordum. Çocuğumuz olmadığına göre, onu böyle uzun zaman tutan neydi? Bana duyduğu acıma sanırım, biraz da aşk, Öyle ya, bazı bazı birbirlerini yok etmeden üst üste gelir duygular, kadınlarda da her şeyi alıkoymak gibi tuhaf bir isteğe rastlanır.</p>

  <p style="text-align: justify;">Öte yandan, Odile’in ender olarak sözünü ettiği, François’nın etkisiyle çok zayıflayan, gene de hâlâ canlı kalan dinsel duygulan onda boşanmaya karşı bir dehşet uyandırıyordu. Belki de, nesnelere beslediği o çocuksu aşk nedeniyle bana olmasa bile, ortak yaşamımıza hâlâ bağlıydı. Öyle büyük bir hazla, kendi eliyle döşediği bu evi seviyordu. Odasında, küçük bir masanın üstünde, en sevdiği kitapları ve içinde her zaman bir, bir tek, ama çok güzel bir çiçek bulunan bu Venedik vazosu vardı. Bu yalnızlığa sığındığı zaman, benden de, kendi kendinden uzak buluyordu kendini. Bu dekordan kopmak zor geliyordu ona. François’yla yaşamak üzere beni bırakmak, yılın en büyük bölümünde Toulon’da ya da Brest’te oturmak demekti; çoğu dostlarından vazgeçmek demekti. Benim gibi François da yetmezdi yaşamını doldurmaya. Şimdi anlıyorum, onun gereksinim duyduğu şey, çevresinde şu devinim, tüm, bu adamların önüne serdikleri, değişik ruhların şu şaşırtıcı gösterisiydi.</p>

  <p style="text-align: justify;">Ama bunu kendisi de anlamıyordu. François’dan ayrı olduğu için acı çektiğini duyuyordu; onunla birleşince mutluluğu bulacağını sanıyordu. François, onun gözünde, az görülen, daha tükenmediği için, ileride ortaya çıkacak yeni şeylerle dopdolu gelen yaratığın çekiciliğini taşıyordu. Floransa ve Ingiltere yolculuğunda ben de bu söylensel, bu çekici yaratık olmuştum onun için. Görüntüme iliştirdiği düşsel yaratık düzeyinde kalamamıştım. Hüküm giymiştim. Şimdi sıra François’daydı. O da tanınmanın zor geçidinden geçecekti; ayakta kalabilecek miydi? Öyle sanıyorum ki, Paris’te otursaydı, Odile’le ilişkisi bu tür hastalıkların hemen hepsi gibi gelişecek, Odile’in François’nın kimliği konusunda düştüğü yanılgıyı anlamasından başka hiçbir olay olmadan bitecekti. Ama uzaktaydı, Odile ondan vazgeçemezdi. François’nın duyguları neydi? Bilmiyorum. Böylesine güzel bir yaratığı fethetmenin onu etkilememesi olanaksızdı. Bununla birlikte, bana anlattıkları gibiyse, evlilik düşüncesi hiç de hoşuna gitmiyor olmalıydı.</p>

  <p style="text-align: justify;">İşte öğrendiğim: Bu kez Toulon’a gitmek üzere Brest’ten ayrılarak Noele doğru Paris’ten geçti. İki gün kaldı burada, bu sürede Odile çılgınlık derecesinde önlemsiz davrandı. Sabahleyin, ben işe gitmeden, telefondan öğrendi geldiğini.</p>

  <p style="text-align: justify;">Odile konuşurken yüzünü kaplayan şaşırtıcı anlatımı görünce hemen anladım o olduğunu. Bu boyun eğmiş, bu yumuşak, bu nerdeyse yalvarmaklı havasını hiç görmemiştim. Elinde bu kara nesne, sevgilisinden bu kadar uzakta, gözlerimin önünde, kendini ele verecek olan bu çok güzel, bu arı gülümsemeyle süslendiğini bilmiyordu kuşkusuz.</p>

  <p style="text-align: justify;">“Evet”, diyordu, “çok sevindim sesinizi duyduğuma... Evet... Yok, ama... Evet, evet, ama. (Ne yapacağını şaşırmış bir durumda bana baktı). Ne diyecektim, yarım saate kadar gene arayın beni.”</p>

  <p style="text-align: justify;">Kiminle konuştuğunu sordum, yanıt vermeden, ilgisiz bir havayla bıraktı telefonu, işitmemişti sanki. Öğleyin yemek saatinde evde olacak biçimde ayarladım durumu. O zaman hizmetçi kadın bir kâğıt verdi elime, Odile bu kâğıda şunları yazmıştı:</p>

  <p style="text-align: justify;">“Dönerseniz, merak etmeyin. Öğle yemeğini dışarıda yemek zorundayım. Akşama görüşürüz, sevgilim.”</p>

  <p style="text-align: justify;">“Madam çıkalı çok oldu mu?” diye sordum.</p>

  <p style="text-align: justify;">“Evet,” dedi hizmetçi kadın, saat onda çıkmıştı. “Arabayla mı?”</p>

  <p style="text-align: justify;">“Evet, efendim.” Yemeği yalnız yedim. Sonra kendimi öyle kötü buldum ki, Valois sokağına dönmemeye karar verdim. Döner dönmez görmek istiyordum Odile’i, bu kez, ikimizden birini seçmesini söylemekte kararlıydım. İşkence içinde bir öğle sonu geçirdim. Saat sekize doğru, telefonun zili çınlamaya başladı.</p>

  <p style="text-align: justify;">“Alo,” dedi Odile’in sesi, “siz misiniz, Juliette?” “Hayır, benim, Philippe,” dedim.</p>

  <p style="text-align: justify;">“Vay, döndünüz demek?,” dedi. “Bakın; akşam yemeğini burada yememde bir sakınca var mı, bunu sormak istiyordum.”</p>

  <p style="text-align: justify;">“Nasıl!” dedim. “Nerde ama? Neden? Öğle yemeğini de dışarda yediniz.”</p>

  <p style="text-align: justify;">“Evet, ama dinleyin... Ben Compiègne’deyim. Şu sırada Conpiègne’den telefon ediyorum size, nasıl olsa akşam yemeğine yetişemeyeceğime göre de...”</p>

  <p style="text-align: justify;"><sup>"</sup>Ne işiniz var Compiègne’de? Gece oldu.”</p>

  <p style="text-align: justify;">“Ormanda dolaşmaya gitmiştim; bu kuru soğuk da çok güzel. Öğle yemeğine geleceğinizi biliyordum."</p>

  <p style="text-align: justify;">"Odile, telefonda tartışmaya girişmek istemiyorum, ama bütün bunlar saçma. Dönün.”</p>

  <p style="text-align: justify;">Gecenin onunda geldi.</p>

  <p style="text-align: justify;">“Pekâlâ, yarın da aynı şeyi yapacağım,” diye yanıtladı serzenişlerimi; “bu havada Paris’te kapanıp kalamam."</p>

  <p style="text-align: justify;">Brest trenine bindiği sırada beni sarsmış, raylar üzerine yatsam bile aldırmayıp gideceğini düşündürtmüş olan o amansız kararlılık görünüşüne bürünmüştü gene. Ertesi gün, çok kederli bir biçimde, boşanmaya razı olmamı, François’yla evlenebileceği güne dek ailesinin yanında yaşamasına izin vermemi isteyen kendisi oldu. Akşam yemeğinden önce, Odile’in odasındaydık. Biraz direndim; bunun böyle biteceğini çoktandır biliyordum, hatta, François’nın Paris’e uğrayışı sırasındaki tutumuna bakarak onu bir daha görmemenin daha iyi olacağını düşünmüştüm. Gene de aklımdan ilk geçen duygu bayağı bir duyguydu; hiçbir zaman bir Marcenat’nın boşanmamış olduğunu ve ertesi gün, bu mutsuzluğu aileme anlatırken, kendimi çok alçalmış bulacağımı düşündüm. Sonra böyle düşündüğüm için öylesine utandım ki, Odile’in çıkarından başka hiçbir şeye aldırmamayı bir onur sorunu yaptım. Çok geçmeden, konuşma büyük bir yüceliğe erişti, içten davrandığımız her seferde olduğu gibi, sevecen bir konuşmaya dönüştü. Akşam yemeğinin hazır olduğunu bildirdiler. Aşağı indik. Karşı karşıya oturmuştuk, uşak vardı, pek konuşmuyorduk bu yüzden. Hepsi de Odile’in beğenisinin izini taşıyan bu tabaklara, bu bardaklara, tüm bu nesnelere bakıyordum; sonra kendisine bakıyordum, nice mutluluklar kapsayabilecek bu yüzün belki de karşımda son kez durduğunu düşünüyordum. O da bana bakıyordu, gözleri gözlerimde, solgun, düşünceli. Belki o da benim gibi kuşkusuz bir daha görmeyeceği çizgileri uzun zaman silinmemek üzere belleğine işlemek istiyordu. Uşak, ilgisiz ve becerikli, sofra ile boşalmış tabakların konulduğu masa arasında gidip geliyordu. Hiçbir şey bilmediği düşüncesi, Odile ile benim aramda sessiz bir suç ortaklığı yaratıyordu. Yemekten sonra, ardından odasına gittim, yaşamlarımızın nasıl olacağı konusunda uzun uzun, ciddi ciddi konuştuk. Birkaç öğüt verdi bana.</p>

  <p style="text-align: justify;">“Gene evlenmelisiniz,” dedi. “Bir başkası için çok iyi bir koca olursunuz, bundan kuşkum yok. Ben size göre değilim. Yalnız Misa’yla evlenmeyin, üzer bu beni, hem de o kötü bir kadın. Bakın, kim uyar size, biliyor musunuz, akrabanız Renée.”</p>

  <p style="text-align: justify;">“Siz delirmişsiniz, sevgilim, hiçbir zaman evlenmem bir daha.”</p>

  <p style="text-align: justify;">“Hayır, hayır.. Gerekli... O zaman, beni düşündüğünüz zaman, fazla kinlenmeden düşünün. Sizi seviyordum, Dickie, değerlerinizi de çok iyi biliyorum. İnanın bana, hiçbir zaman fazla övgüde bulunmadım size, çünkü çekingenim, hem sonra sevmem de bunu... Ama sizin yerinizde başka hiçbir erkeğin yapamayacağı şeyler yaptığınızı çok gördüm. ‘Neme gerek, çok esaslı bir adam şu Dickie,’ diye düşünürdüm... Bir şey daha söyleyeceğim size, belki de hoşunuza gidecek bir şey: Birçok yanlarınızla François’dan daha çok hoşuma gidiyorsunuz, yalnız...”</p>

  <p style="text-align: justify;">"Yalnız?” dedim.</p>

  <div>
    <p style="text-align: justify;">"Yalnız... Onsuz edemem. Onunla birkaç saat geçirdikten sonra, daha güçlüymüşüm, daha çok, daha iyi yaşıyormuşum gibi bir yanılsamaya kapılıyorum. Belki de yanılıyorum; belki de sizinle daha mutlu olurdum. Ama... olmadı işte. Suç sizde değil, Philippe, hiç kimsede değil.” Çok geç bir saatte, ayrılırken, birdenbire dudaklarını uzattı bana.<br /></p>
  </div>

  <div>
    <p style="text-align: justify;">“Ya, böyle işte,” dedi, “çok mutsuzuz.”<br /></p>
  </div>

  <p style="text-align: justify;">Birkaç gün sonra bir mektup aldım ondan, iyilik dolu, hüzünlü bir mektuptu; beni uzun zaman sevdiğini ve François’dan önce hiç sevgilisi olmadığını söylüyordu.</p>

  <p style="text-align: justify;">Evliliğimin öyküsü bu işte. Size bunu anlatırken, zavallı Odile’in hakkını dilediğim kadar verebildim mi, bilmem.</p>

  <p style="text-align: justify;">Size onun büyüsünü, gizemli hüznünü, derin çocukluklarını duyurabilmek isterdim. Gitmesinden sonra, çevremizde, dostlarımız, ailemiz arasında, hakkında çok sert yargılarda bulundular kuşkusuz. Ama bu sessiz küçük kız ne kadar tanınabilirse, o kadar tanımıştım onu, hiçbir kadın suçluluktan onun kadar uzak kalmamıştır bence.</p>

  <p><a id="bookmark7"></a></p>
</body>
</html>
