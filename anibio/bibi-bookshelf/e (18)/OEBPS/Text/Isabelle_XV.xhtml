<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XV</h1>

  <p style="text-align: justify;">Bu konukluktan birkaç hafta sonra rahatsızlandım. Öksürüyordum. Titriyordum. Philippe akşamı yatağımın yanında geçirdi. Yarı karanlık, belki bir de ateş beni cesarete getirdi. Kendisinde gördüğüm değişikliklerden söz açtım kocama.</p>

  <p style="text-align: justify;">"Siz kendinizi göremezsiniz, Philippe, ama benim için nerdeyse inanılmaz bir şey... Söylediğiniz şeyler bile... Geçen akşam, Maurice de Thianges’la tartıştığınız sırada dikkatimi çekti; yargılarınızda öyle bir sertlik vardı ki.”</p>

  <p style="text-align: justify;">"Tanrım! Söylediklerime ne kadar da dikkat ediyorsunuz, zavallı Isabelle’ciğim; benden çok daha fazla, inanın. Geçen akşam neler söylemişim?”</p>

  <div>
    <p style="text-align: justify;">"Dürüstlük, yemin, anlaşmalara saygı konusundaki görüşlerinizi her zaman sevmişimdir, ama, anımsar mısınız, bilmem, bu kez Maurice savundu bu görüşü, sizse, tam tersine, yaşamın çok kısa olduğunu, insanların birer zavallı hayvan olduklarını, mutluluk fırsatlarını ender olarak ele geçirdiklerini, karşılarına çıkan fırsatlara sarılmaları gerektiğini söylüyordunuz, işte o zaman, Philippe... (söylemek için başımı çevirdim, ona bakmadım)... O zaman, sizi dinleyen Solange için konuşuyormuşsunuz gibi geldi bana.&#160;</p>

    <p style="text-align: justify;">Philippe güldü, elimi tuttu.<br /></p>
  </div>

  <div>
    <p style="text-align: justify;">"Ne kadar sıcaksınız,” dedi, "hayaliniz de ne kadar geniş! Hayır, Solange için konuşmuyordum. Söylediğim doğruydu. Hemen her zaman, ne yaptığımızı pek bilmeden bağlanırız. Sonra da dürüst olmak isteriz; sevdiğimiz varlıkları kırmak istemeyiz; karışık nedenlerle, sonradan pişman da olsak, önümüzdeki hazları tatmak istemeyiz. Bunda bir tür korkakça iyilik bulunduğunu, vazgeçmemize neden olanlara neden her zaman kızdığımızı, gerçekte onlar için de, kendi kendimiz için de, neyi sevdiğimizi bilmek gözüpekliğini göstermenin, yaşama dosdoğru, gözlerimizi kırpmadan bakmanın daha iyi olduğunu söylüyordum.”<br /></p>
  </div>

  <div>
    <p style="text-align: justify;">"Bu sırada bir şeyden pişman mısınız, Philippe?”<br /></p>
  </div>

  <p style="text-align: justify;">"Siz de bütün genel sorunları evirip çevirerek ikimize getirirsiniz hep. Hayır, ben hiçbir şeyden pişman değilim; sizi çok seviyorum, sizinle tam anlamıyla mutluyum, ama kıskanç olmasanız daha da mutlu olurdum."</p>

  <p style="text-align: justify;">Ertesi gün, hekim geldi, kötü bir anjine tutulduğumu söyledi. Philippe çok çok yanımda kaldı, bakımımla candan ilgilendi. Solange bana çiçekler, kitaplar yolladı, ben konuk kabul edilebilecek duruma gelir gelmez de görmeye geldi. Haksız, iğrenç buldum kendimi, ama sağlığım yerine gelip de herkes gibi yaşamaya başlayınca, yakınlıkları gene sarstı beni, gene eskisi gibi kaygılandım. Öte yandan, kaygılanan ben değildim yalnız. Kâğıt kurumlarımızın müdürü M. Schreiber, bize sık sık öğle yemeğine gelmiş olan, benim de çok dürüst ve çok güvenilir bularak dost edindiğim Alsace’lı bir protestan, Philippe’i bürosunda görmeye gidip de bulamadığım bir gün, çekine çekine yolumu kesti.</p>

  <p style="text-align: justify;">“Madame Marcenat, size böyle bir soru sorduğum için özür dilerim, ama, Mösyö Marcenat’nın nesi var acaba, biliyor musunuz? Sanki aynı adam değil artık,” dedi.</p>

  <p style="text-align: justify;">"Ne bakımdan?”</p>

  <div>
    <p style="text-align: justify;">“Hiçbir şeye aldırdığı yok, Madame; şimdi Öğleden sonraları büroya uğradığı çok ender; en iyi müşterilerinin randevusunda bulunmuyor; üç aydır Gandumas’ya gitmedi... Ben elimden geleni yapıyorum, ama patron değilim... Onun yerini tutamam.”<br /></p>
  </div>

  <p style="text-align: justify;">Philippe öylesine dikkatli, öylesine dürüst tanıdığım Philippe, işleriyle uğraştığını söylerken bazı bazı yalan söylüyordu demek. Ama beni yatıştırmak için yalan söylemiyor muydu? Öte yandan, ben de içten olmasını kolaylaştırmış mıydım? Bazı bazı mutlu olmasını arzuluyor, huzurunu bulandırmamaya karar veriyordum, ama sorularla, serzenişlerle canını sıkıyordum çoğu zaman. Asık suratlı, ısrarlı, iğrençtim. Büyük bir sabırla yanıt veriyordu bana. Oldukça benzer durumlarda onun Odile’e benim kendisine davrandığımdan daha iyi davrandığını düşünüyordum ya, hemen sonra, durumun benim için çok daha korkunç olduğunu düşünerek bağışlıyordum kendimi. Bir erkek bütün yaşamını bir aşka oynamaz; işi vardır, dostlan, düşünceleri vardır. Benim gibi bir kadın ancak aşkıyla var olur. Neyle doldurabilir onun yerini? Kadınlardan nefret ediyordum, erkekler de hiç ilgilendirmiyordu beni. Uzun bir bekleyişten sonra, oynamak isteyebileceğim biricik oyunu kazandığımı sanmıştım: Tek ve kesin bir duygu oyununu. Yenilmiştim işte. Bu korkunç derdin ne sonunu görebiliyordum, ne de ilacını.</p>

  <p style="text-align: justify;">Evlilik yaşamımızın ikinci yılı böyle geçti.</p>

  <p><a id="bookmark6"></a></p>
</body>
</html>
