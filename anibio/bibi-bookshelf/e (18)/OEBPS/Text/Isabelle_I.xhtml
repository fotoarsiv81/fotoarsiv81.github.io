<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">I</h1>

  <p style="text-align: justify;">Philippe, bu akşam bürona çalışmaya geldim. İçeriye girerken, senin burada olmadığına kolay kolay inanamıyordum. Benim için öylesine canlısın ki, Philippe. Elinde bir kitap, bacaklarını altına kıvırmış bir durumda, bu koltukta oturur görüyorum seni. Bakışlarını kaçırdığın, söylediklerimi dinlemez olduğun sırada, sofrada görüyorum. Dostlarından birini karşılarken, uzun parmaklarının arasında bir kurşunkalemi, bir silgiyi durmamacasına çevirirken görüyordum seni. Hareketlerini severdim.</p>

  <p style="text-align: justify;">Üç ay geçti o korkunç geceden bu yana. “ Bunalıyorum, Isabelle, öleceğim,” demiştin bana. Daha o sırada senin sesin olmaktan çıkmış olan bu ses hâlâ kulaklarımda. Nasıl unuturum? Bana hepsinden daha korkunç gelen şey, bir gün hiç kuşkusuz acımın da öleceği. O korkunç içtenliğinle bana “Şimdi bir daha bulamamasıya yitirdim Odile’i, çizgilerini bile anımsamıyorum artık,” dediğin zaman ne kadar kederlenmiştim, bir bilsen.</p>

  <p style="text-align: justify;">Onu çok sevmiştin, Philippe. Evlendiğimiz sırada bana yollamış olduğun o uzun öyküyü şimdi yeniden okudum da kıskandım onu. Hiç değilse bu öykü kalacak ondan, Bendense hiçbir şey. Gene de beni de sevdin. İlk mektupların, 1919’da yolladıkların, duruyor önümde. Evet, beni seviyordun o zamanlar; nerdeyse gereğinden de fazla seviyordun. Bir kez sana “Ben kırk ederken siz üç yüz olarak benimsiyorsunuz değerimi, bu da korkunç bir şey, Philippe. Yanılgınızın farkına vardığınız zaman, on, ya da sıfır vereceksiniz bana,” dediğimi anımsıyorum. Böyleydin sen. Kendin anlatmıştın: “Kadınlardan gereğinden fazlasını bekliyorsunuz. Çok yükseklere koyuyorsunuz onları; tehlikeli bir şey bu,” dermiş Odile sana. Haklıymış, zavallı kızcağız.</p>

  <p style="text-align: justify;">On beş gündür, her gün biraz daha güçlenen bir arzuya karşı direniyorum. Sen aşkını benim için saptadığın gibi, ben de aşkımı kendim için saptamak isterdim. Ne dersin, e, beceriksizce de olsa, öykümüzü yazabilecek miyim acaba? Bunu senin yaptığın gibi dürüstlükle, her şeyi söylemeye büyük bir çaba göstererek yapmak gerekir. Güç olacak, seziyorum bunu. Hep kendine acımaya, kendim nasıl olmak istiyorsa öyle anlatmaya eğilim gösterir insan. Hele ben; bana yaptığın serzenişlerden biri de buydu. “Kendine acıyıp durma,” derdin bana. Ama mektupların var elimde, öylesine büyük bir özenle sakladığın o kırmızı defter var, bir zamanlar başladığım, sonra senin bırakmamı istediğin şu küçük günlük var. Bir denesem... Senin yerine oturuyorum. Mürekkep lekeli bu yeşil meşine elinin imgesi yapışıyor. Tüyler ürpertici bir sessizlik var çevremde. Bir denesem...</p>

  <p><a id="bookmark3"></a></p>
</body>
</html>
