<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVII</h1>

  <p style="text-align: justify;">Kafamıza yerleşen kuşkular zincirleme mayın çukurları gibi patlar ve bir aşkı ancak art arda gelen patlamalarla yıkabilir. Döndüğü akşam, Odile’in kibarlığı, becerikliliği, bir de onu yeniden görmekten aldığım haz, yıkımı geciktirebilmişti. Ama o andan sonra, mayınlı bir bölgede yaşadığımızı, bir gün havaya uçacağımızı her ikimiz de biliyorduk. Odile’i daha çok sevdiğim dakikalarda bile, ne denli hafif olursa olsun, bir acılık izi bulunuyordu konuşmamda. En sıradan tümcelerimden bile, uzak bulutlar gibi, söylenmemiş serzenişler geçiyordu. Evliliğimizin ilk aylarındaki iyimser ve şen felsefemin yerini hüzünlü bir kötümserlik almıştı. Odile göstereliberi öylesine çok sevdiğim doğa, yalnız küçük ve hüzünlü havalar söylüyordu artık. Odile’in güzelliği bile kusursuz olmaktan çıkmıştı, çizgilerinde yapmacıklık izleri bulduğum oluyordu. Geçiciydi bu; beş dakika sonra, o düz alnı, o arı sözleri yeniden buluyor, onu yeni baştan sevmeye başlıyordum.<br /></p>

  <p style="text-align: justify;">Ağustos başında, Gandumas'ya gittik. Yalnızlık, uzaklık, gelen mektup, çalan telefon olmaması beni yatıştırdı, birkaç hafta soluk almamı sağladı. Ağaçların, güneşli çayırların, akçamlarla kaplı, koyu yamaçların Odile üzerinde büyük bir etkisi vardı. Doğa şehvete benzer hazlar veriyordu ona, bunu da, bu insan ben bile olsam, farkında olmadan yanındakine aktarıyordu. İkili yalnızlık, bıkkınlığa, can sıkıntısına kadar varmayınca, duyguların ve güvenin ağır ağır yükselmesini sağlar, bu da bu yalnızlığı paylaşanları çok yaklaştırır. “Gerçekte hoş bir insan.” diye düşünüyordu Odile, ben de ona çok yakın buluyordum kendimi.</p>

  <p style="text-align: justify;">Hepsinden çok bir akşamı anımsıyorum. Taraçaya oturmuştuk, tepelerden, korulardan oluşmuş, uçsuz bucaksız bir ufuk uzanıyordu önümüzde. Karşı tepedeki çalılarla kaplı alan hâlâ gözlerimin önünde. Güneş batıyordu; çok sakin, çok hoş bir zamandı. İnsan serüvenleri ufacık şeyler gibi görünüyordu. Odile’e bir sürü tatlı, alçakgönüllü söz söyledim, ama bunlar şimdiden (tuhaf şey) onu yitirmeye boyun eğmiş bir insanın sözleriydi.</p>

  <p style="text-align: justify;">“Ne güzel bir yaşamımız olabilirdi, Odile... Öylesine sevdim ki sizi... Floransa’yı bir dakika bile size bakmadan duramadığım zamanı anımsıyor musunuz? Hâlâ da böyle olmaya öyle yakınım ki, sevgilim.,.”</p>

  <p style="text-align: justify;">“Sevindim bunu söylemenize. Ben de gönülden sevmiştim sizi. Tanrım! ne çok inanmıştım size.” Anneme “Beni bir noktada tutacak... Her zaman tutacak adamı buldum,” diyordum. “Sonra düş kırıklığına uğradım...”</p>

  <p style="text-align: justify;">“Bu da benim... Neden açıklamıyordunuz düşüncenizi?” “Nedenini biliyorsunuz, Dickie... Olanaksızdı da ondan. Beni çok yükseklere yerleştirmiştiniz de ondan. Biliyor musunuz, Dickie, sizin en büyük yanlışınız kadınlardan gereğinden fazlasını istemeniz. Çok şey bekliyorsunuz onlardan. Yapamazlar... Ama gene de, gittiğim zaman, beni arayacağınızı düşünmek hoşuma gidiyor.”</p>

  <p style="text-align: justify;">Acılı bir kehanet havasıyla söyledi bu tümceyi, derin bir etki yaptı üzerimde.</p>

  <p style="text-align: justify;">“Hep yanımda kalacaksınız.”</p>

  <p style="text-align: justify;">“Böyle olmayacak, biliyorsunuz,” dedi.</p>

  <p style="text-align: justify;">Bu sırada, annem babam geldi.</p>

  <p style="text-align: justify;">Bu tatilimiz sırasında sık sık gözlemevime götürdüm Odile'i, ağaçlık huninin dibindeki küçük seli seyrederek uzun dakikalar geçirdim onunla. Burayı severdi; burada gençliğinden, Floransa’dan, Thames üzerine daldığımız düşlerden sözediyordu bana; beline sarılıyordum, karşı gelmiyordu. Mutlu görünüyordu. “Her dakika yeni yaşamlara başladığımızı ve her birinin içinde geçmişin bir düşten başka bir şey olmadığını ne diye kabul etmemeli diye düşünüyordum. Ben, şu sırada, şu aynı yerde, Denise Aubry’ye sarılan adam mıyım? Odile de, buraya geleliberi, François’yı tümden unutmuştur belki de?” Ama ben mutluluğumu ne pahasına olursa olsun yeniden kurmaya çalışırken, bu mutluluğun gerçekdışı olduğunu, Odile’in büründüğü bu dalgın mutluluk havasının hiç kuşkusuz François’nın kendisini sevdiğini düşünmesinden ileri geldiğini biliyordum.</p>

  <p style="text-align: justify;">Bu sırada Gandumas’da yaşamımda olup bitenleri şaşırtıcı bir açıklıkla anlayan bir kişi daha vardı: Annem. Annemin hiçbir zaman Odile’den fazla hoşlanmadığını söylemiştim size, ama iyi yürekliydi, tutkun olduğumu görüyordu, karıma karşı beslediği duyguları hiçbir zaman göstermek istememişti bana. Yola çıkmamızdan bir gün önce, sabahleyin, bostanda karşılaştık, birlikte bir gezinti yapmayı önerdi. Saate baktım; Odile daha uzun zaman hazır olamazdı.</p>

  <p style="text-align: justify;">“Evet, dedim. “Vadiye kadar inmek hoş olacak; on iki, on üç yaşımdan beri hiç inmedim.”</p>

  <p style="text-align: justify;">Bu anı içlendirdi onu, her zamankinden daha çok açıldı. Babamın sağlığından söz etti ilkin; damar sertleşmesi vardı babamın, hekim kaygılıydı. Sonra, yolun çakıllarına bakarak:&nbsp;</p>

  <p style="text-align: justify;">“Misa’yla aranda ne geçti?” dedi.</p>

  <p style="text-align: justify;">“Neden soruyorsunuz?”</p>

  <p style="text-align: justify;">“Buraya geleli beri onları bir kez bile görmediniz de ondan. Geçen hafta öğle yemeğine çağırdım onları, Misa geri çevirdi, böyle bir şey olmamıştı hiç... Anlıyorum, bir şeyler var.”&nbsp;</p>

  <p style="text-align: justify;">“Evet, var bir şey, anne, ama anlatamam size. Misa Odile’e kötü davrandı.”</p>

  <p style="text-align: justify;">Annem bir zaman sessiz sessiz yürüdü, sonra alçak sesle ve sanki istemeye istemeye:</p>

  <p style="text-align: justify;">“Gerçekte daha çok Odile’in Misa’ya karşı kötü davranmadığından emin misin? Dinle beni: Karınla senin arana girmeyi hiç istemem, ama herkesin, hatta babanın bile seni ayıpladığını hiç değilse bir kez söylemeliyim. Çok zayıf davranıyorsun ona. Dedikodudan ne kadar tiksindiğimi bilirsin; bütün anlatılanların yanlış olduğuna inanmak isterim, ama, yanlışsa, hiçbir şey söylenmeyecek biçimde yaşamaya razı etmelisin onu.”</p>

  <p style="text-align: justify;">Değneğimle otları uçurarak onu dinliyordum. Haklı olduğunu, uzun zaman kendini tuttuğunu biliyordum; Misa’nın sorunu ona da açtığını, belki de her şeyi anlattığını düşünüyordum. Misa Gandumas’da oturmaya başlayalı beri annem iyice dost olmuştu onunla, ona çok değer verirdi. Evet, gerçeği biliyordu kuşkusuz. Ama Odile’e karşı bu saldırıyı bu haklı ve ölçülü saldırıyı dinlerken, şövalye damarım kabardı, var gücümle savundum karımı. Hiç de beslemediğim bir güvenle, karşı karşıya konuştuğumuz zaman kendisine hiç mi hiç yakıştırmadığım erdemler yükledim Odile’e.</p>

  <p style="text-align: justify;">Aşk çok tuhaf yakınlıklar doğurur. O sabah, görevim Odile’le birlikte gerçeğe karşı koymakmış gibi geliyordu bana. Bir de beni hâlâ sevdiğine inanmak isteğini duyuyordum, sanırım. Odile’in bana bağlı olduğunu gösterebilecek her şeyi, Brest’te bin bir güçlükle bulunan iki kitabı, mektuplarındaki inceliği, Gandumas’ya geldikten sonraki tutumunu bir bir saydım anneme. Öyle ateşli konuştum ki, annemin kanısını sarstım sanırım, yazık ki fazlasıyla güçlü olan kendi kanımı sarsmaktan çok uzaktım.</p>

  <p style="text-align: justify;">Odile’e bu konuşmadan söz etmedim.</p>
</body>
</html>
