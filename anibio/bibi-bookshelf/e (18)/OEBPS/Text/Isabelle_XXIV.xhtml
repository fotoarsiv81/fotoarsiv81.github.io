<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XXIV</h1>

  <p style="text-align: justify;">Philippe bana Vezere vadisindeki mağaraları göstermek istedi. Suların oyup düzleştirdiği kayalar arasında kıvrılan karaırmak çok hoşuma gitti, ama mağaralar düş kırıklığına uğrattı beni. Ağır bir sıcak altında, dimdik keçi yollarına tırmanmamız, sonra duvarlar üzerine kırmızıyla çiziktirilmiş belirsiz yaban öküzlerini görmek için, daracık, taş koridorlara girmemiz gerekti.</p>

  <p style="text-align: justify;">“Siz bir şeyler görüyor musunuz?” dedim Philippe’e. “Bir yaban öküzü denilebilir, hem de... tersinden.”</p>

  <p style="text-align: justify;">“Hiçbir şey görmüyorum ben,” dedi Philippe; “çıkmak istiyorum, dondum.”</p>

  <p style="text-align: justify;">Tırmanmanın sıcağından sonra, ben de bu mağarada dondurucu bir soğuk hissetmiştim. Dönüşte, Philippe sessizdi; akşam, nezleden yakındı. Ertesi sabah, erkenden uyandırdı beni.</p>

  <p style="text-align: justify;">“İyi değilim,” dedi. Çabucak kalktım, perdeleri açtım, yüzünü görünce ürperdim; solgundu, yüzünde büyük bir sıkıntı vardı; gözleri morarmıştı, burun kanatları büzülmüştü, tuhaf bir biçimde inip kalkıyorlardı.</p>

  <p style="text-align: justify;">“Evet, hasta gibi görünüyorsunuz, Philippe, dün üşüttünüz."</p>

  <p style="text-align: justify;">“Zor soluk alıyorum, korkunç ateşim var. Bir şey olmaz, sevgilim. Aspirin verin bana.” Hekime görünmek istemiyor, ben de zorlamayı göze alamıyordum, ama saat dokuza doğru, benim çağırmam üzerine, kayınvalidem odamıza gelince, ateşine baktırtmaya zorladı onu. Beni şaşırtan bir yetkeyle, küçük bir hasta çocukmuş gibi davranıyordu ona. Philippe’in karşı çıkmalarına aldırmadan, Chardeuil’den doktor Toury’yi yola çıkarttı. Konuşmadan önce, gözlüklerinin ardından uzun uzun yüzünüze bakan, biraz çekingen ve yumuşak mı yumuşak bir hekimdi bu. Büyük bir dikkatle muayene etti.</p>

  <p style="text-align: justify;">“Yaman bir bronşit,” dedi; “en azından sekiz gün çekeceksiniz, Mösyö Marcenat.”</p>

  <p style="text-align: justify;">Kendisiyle çıkmamı işaret etti bana; gözlüklerinin ardında, iyilik dolu ve ne yapacağını şaşırmış bir durumda bana bakıyordu.</p>

  <p style="text-align: justify;">“Evet, Madam,” dedi. “Oldukça can sıkıcı bir durum. Kocanız zatürreye tutulmuş. Muayenede, bütün göğüste bir hırıltı buldum, sanki su toplamış gibi. Sonra ateşi 40, nabzı 140... Kötü bir zatürree.”</p>

  <p style="text-align: justify;">Yarı yarıya donduğumu duydum; pek iyi anlayamıyordum.</p>

  <p style="text-align: justify;">“Ama tehlikede değil ya, doktor?” dedim. Nerdeyse bir şaka havasıyla söyledim bunu, dünkü güçlü Philippe’in çok hasta olabileceği öylesine akla sığmaz geliyordu bana. Şaşırmış gibiydi.</p>

  <p style="text-align: justify;">“Zatürree her zaman tehlikelidir; karar vermeden önce beklemek gerekir.” Sonra bana yapılacak şeyleri belirtti. Bundan sonraki iki günden hemen hiçbir şey anımsamıyorum; birdenbire hastalığın bu gizemli, bu kapalı yaşamına atılmıştım. Elimden geleni yaparak Philippe’e bakıyordum, çünkü yararlı davranışlar gizemli ve korkunç tehdidi uzaklaştırtmış gibi bir duygu vardı içimde. Hiçbir şey yapamayınca, beyaz gömleğimle yanında oturuyor, ona bakıyor, gücümün bir bölümünü bakışımla ona geçirmeye çalışıyordum. Uzun süre beni tanıdı; öyle bitkindi ki, konuşamıyordu, ama gözleriyle teşekkür ediyordu bana. Sonra sayıkladı. Üçüncü gün, korkunç bir an yaşadım, çünkü beni Solange sanmıştı. Gecenin ortasında, birdenbire binbir güçlükle konuşmaya başladı benimle.</p>

  <p style="text-align: justify;">“Ah! Demek geldiniz Solange’cığım,” dedi, “geleceğinizi biliyordum; eksik olmayın.” Sözcükleri söylemekte çok güçlük çekiyordu, ama umutsuz bir sevgiyle bakıyordu bana.</p>

  <p style="text-align: justify;">“Solange’cığım, öpün beni,” diye mırıldandı, “öpebilirsiniz, ne olacak, öyle hastayım ki.” Ne yaptığımı bilmeden eğildi, benim dudaklarımda Solange’ı öptü. Ah! Onun aşkının seni kurtarabileceğini düşünmüş olsaydım, Solange’ı bütün gönlümle verirdim sana, Philippe. Öyle sanıyorum ki, seni tam olarak sevmişsem, bu anda sevdim, çünkü el çekmiştim; yalnız senin için yaşıyordum artık. Bu sayıklama evresinde kayınvalidem Philippe’in Solange’dan söz ettiği anlarda kaç kez yanımdaydı; kırılmış bir onurun ayaklanma hareketlerini bir kez bile duymadım içimde. “Bir kurtulsa, ah! Tanrım, bir kurtulsa!” diyordum yalnız içimden. Beşinci gün, biraz umutlandım; sabah ateşini aldığım zaman, biraz düşmüştü, ama doktor gelip de ben “hele şükür, biraz iyice, ateşi yalnızca 38,” dediğim zaman, hemen suratının asıldığını gördüm. Nerdeyse duyarsız olan Philippe’i muayene etti. Doğrulduğu zaman. “Nasıl? Daha iyi değil mi?” dedim çekine çekine. îçini çekti, üzüntüyle yüzüme baktı. “Hayır,” dedi, “tam tersine; bu beklenmedik düşüşleri sevmem. Aldatıcı bir ateş düşmesi... Kötü gösterge.”</p>

  <p style="text-align: justify;">“Sonun göstergesi değil ya?”</p>

  <p style="text-align: justify;">Yanıt vermedi. Daha o akşam ateş yeniden yükseldi, Philippe’in yüzü dehşet verici bir biçimde çöktü. Öleceğini biliyordum şimdi. Yanma oturup ateş gibi yanan elini avucuma aldım; duyar gibi görünmedi. “Demek beni yalnız bırakacaksın, sevgilim,” diye düşünüyordum. Bu akla sığmaz şeyi: Philippe’siz yaşamı tasarlamaya çalışıyordum. “Tanrım! Ben de kıskançlık duyuyordum!” diye düşünüyordum. “Yaşayacak birkaç ayı kalmıştı, ve...” Kendi kendime yemin ettim o zaman: Bir mucize olur da Philippe kurtulursa, onun mutluluğundan başka mutluluk istemeyecektim. Gece yarısı, yerime kayınvalidem geçmek istedi; başımla “hayır” dedim, var gücümle. Konuşamıyordum. Philippe’in şimdi yapışkan bir terle kaplanan elini hep avucumda tutuyordum. Güçlükle soluk alışı içimi eziyordu. Birden gözlerini açtı:</p>

  <p style="text-align: justify;">“Isabelle, bunalıyorum,” dedi; “ölüyorum anlaşılan.” Çok duru bir sesle söylendi bu birkaç sözcük, sonra gene eski uyuşukluğuna gömüldü. Annesi omuzlarımdan tuttu, öptü beni. Hiç bırakmadığım nabzı farkedilmez oldu. Sabahın altısında, doktor geldi, bir iğne yaptı, biraz canlandı o zaman. Saat yedide, Philippe, kendine gelemeden, son soluğunu verdi. Annesi gözlerini kapattı. Ben, babasının öldüğü sırada yazdığı bir tümceyi düşünüyordum: “Ben de bir gün ölümün karşısında yalnız mı kalacağım? Bu gün olabildiğince erken gelsin isterim.”</p>

  <p style="text-align: justify;">Senin istediğin gibi çok erken gelmişti, Philippe, çok da yazık olmuştu, canım sevgilim. Öyle sanıyorum ki yaşasaydın, seni mutlu edebilirdim. Ama yazgılarımızla isteklerimiz hemen her zaman çelişiyor.</p>
</body>
</html>
