<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVI</h1>

  <p style="text-align: justify;">Bu arada iki olay beni yatıştırdı. Uzun zamandır, Philippe Amerika’ya giderek işiyle ilgili kimi yöntemleri, bir de Amerikan işçisinin yaşama biçimini inceleyecekti. Ben de bu yolculuğa onunla birlikte çıkmayı çok arzuluyordum. Zaman zaman, tasarısını kurardı bunun; gemilerin yola çıkışı, bilet fiyatları konusunda bilgi almak için Transatlantik’e yollardı beni. Derken, uzun duralamalardan sonra, gitmemeye karar verirdi. Sonunda bu yolculuğa hiçbir zaman çıkmayacağımızı düşünmeye başlamıştım; bırakmıştım artık bu düşü; her şeye önceden boyun eğmiştim şimdi. “Philippe’in şövalye aşkı konusundaki görüşlerini ben benimsedim şimdi,” diyordum içimden, “Onu seviyorum, ne olursa olsun, her zaman da seveceğim, ama hiçbir zaman tümüyle mutlu olamayacağım.”&nbsp;</p>

  <p style="text-align: justify;">1922 yılının Ocak ayında, bir akşam:</p>

  <p style="text-align: justify;">“Bu kez iyice verdim kararımı,” dedi Philippe; “baharda Amerika’ya gideceğiz.”</p>

  <p style="text-align: justify;">“Ben de mi, Philippe?”</p>

  <p style="text-align: justify;">"Siz de, elbette. Her şeyden çok, size söz verdiğim için gitmek istiyorum, altı hafta kalırız. Tüm işimi sekiz günde bitiririm, böylece gezebilir, Amerika’yı iyice görebiliriz."</p>

  <p style="text-align: justify;">"Ne kadar iyisiniz, Philippe! Çok, çok sevindim”</p>

  <p style="text-align: justify;">Gerçekten de çok iyi buluyordum onu. Kendinden kuşku duyunca büyük ve bönce bir alçakgönüllülüğe kapılır insan. Doğrusunu söylemek gerekirse, Philippe’in benimle birlikte yolculuk etmekten öyle büyük bir haz duyacağını sanmıyordum. Her şeyden önce, iki ay için, Solange Villier’yi görmekten el çektiği için minnettardım ona. Onu bazı bazı korktuğum kadar sevmiş olsaydı, onun gibi bağlandığı insanlara çok düşkün yaratılışlı bir kimse, sevgilisini böyle bırakamazdı. Demek ki düşündüğüm kadar ciddi değildi işler. Bütün bu ocak ayı boyunca kafam, gönlüm rahat, sevinçli olduğumu, yakınma ve sorularımla Philippe’i bir kez bile sıkmadığımı anımsıyorum.</p>

  <p style="text-align: justify;">Şubat ayında, gebe olduğumun farkına vardım. Büyük bir sevinç verdi bu bana. Bir çocuğum, hele bir oğlum olmasını tutkuyla arzulamıştım; o da bir başka Philippe, ama, bu kez, en az on beş yıl boyunca tümüyle benim olacak bir Philippe olacakmış gibi geliyordu bana. Philippe de sevinçle karşıladı bu haberi, bu da mutlu etti beni. Ama gebeliğimin başlangıcı çok kötü oldu; çok geçmeden, deniz yolculuğuna çıkamayacağım anlaşıldı. Philippe kendisi de gitmemekten söz etti. Daha önce birçok mektuplar yazdığını, fabrika gezileri düzenlediğini, randevular aldığını biliyordum, tasarılarında hiçbir değişiklik yapmaması için ısrar ettim. Şimdi benim için çetin olan bu ayrılığı kabul etmemi, birçok nedenlerle açıklıyorum: Bir kez, o sırada kendimi çirkin buluyordum; yorgun bir yüzüm vardı; hoşuna gitmemekten korkuyordum. Sonra Philippe’i Solange’dan uzaklaştırmak düşüncesi benim için önemli, belki kocamın varlığından da önemliydi. Sonra Philippe’in bir kadının en büyük gücünün yokluk, uzaklık olduğu, uzakta kalanların kusurlarının, kötü huylarının unutulduğunu, yaşamımıza değerli, vazgeçilmez bir öğe, fazlasıyla içli dışlı olduğumuz için daha önce farketmemiş olduğumuz bir öğe kattıklarını farkettiğimizi söylediğini sık sık işitmiştim. “Tuz gibi bir şey işte,” derdi, “tuz yediğimizin farkında bile olmayız, ama tüm yemeklerimizden çıkaralım, ölürüz kuşkusuz.”</p>

  <p style="text-align: justify;">Philippe, benden uzakta, yaşamının tuzu olduğumu farkedebilirse...</p>

  <p style="text-align: justify;">Eğlenmemi, insanlar görmemi salık vererek, nisan başında yola çıktı. Gidişinden birkaç gün sonra, kendimi daha iyi bulduğumdan, biraz dışarı çıkmayı denedim. Hiçbir mektup almamıştım ondan, on beş güne kadar alamayacağımı da biliyordum, içimi dolduran hüznü biraz silkelemek gereksinimini duyuyordum. Birkaç dosta telefon ettim, Solange’ı da aramak hem yerinde, hem de beceriklice bir davranış olur gibi geldi bana. Bir yanıt almam çok zor oldu; en sonunda bir uşak iki aylığına yolculuğa çıktığını söyledi. Şiddetli bir heyecan uyandırdı bu haber bende, Philippe’le gittiğini sandım hemen. Çılgınca bir düşünceydi bu, öyle ya, hiç de akla yakın bir şey değildi. Adresini bilip bilmediklerini sordum; evinde, Marakeş’te olduğunu söylediler. Hay Allah! Belliydi işte, her zamanki Fas yolculuğuna çıkmıştı. Gene de, telefonu bıraktıktan sonra, çok rahatsız bir biçimde yatağıma uzanmak zorunda kaldım, uzun uzun, acı acı düşündüm. Demek Philippe gitmek düşüncesini bu nedenle seve seve benimsemişti. Her şeyden önce, bunu bana söylemediği, bu öneriyi cömertçe bir özveri gibi kabul etmeme yol açtığı için kızıyordum ona. Bugün, aradan zaman geçtikten sonra, çok daha hoşgörülü bir biçimde düşünüyordum. Philippe ondan sıyrılamıyor, gene de bana sevgi duyuyordu, bunun için elinden geleni yapmış, fazlasıyla açık bir tutkudan ne koparabilirse bana vermeye çalışmıştı.</p>

  <p style="text-align: justify;">Ayrıca Amerika’dan aldığım mektuplar da bu izlenimi sildi. Sevgi dolu, renkli mektuplardı bunlar; yokluğuma üzülür, benimle hoşlandığı bir yaşamı paylaşmayı arzular gibiydi.</p>

  <blockquote style="margin: 0 0 0 40px; border: none; padding: 0px;">
    <p style="text-align: justify;">“Burası size göre bir ülke, Isabelle, bir rahatlık ve kusursuzluk ülkesi, bir düzen ve iyi yapılmış şeyler ülkesi. New York, şaşmaz ve çok güçlü bir Isabelle’in yönettiği bir dev ev olabilirdi.” Başka bir mektubunda da şunları yazıyordu: “Eksikliğinizi ne kadar duyuyorum, sevgilim! Çok sık çalan bir telefonun tek başına doldurduğu bu otel odasında akşamları sizi bulmayı ne kadar isterdim. Çok sevdiğim şu uzun konuşmalardan birine dalardık sizinle; günün insanlarını, nesnelerini bir daha gözden geçirirdik, açık düşünceniz değerli görüşler getirdi bana. Sonra, hiç kuşkusuz, çekine çekine görünüşte kalan bir aldırmazlıkla, bütün gece yanından ayrılmadığınız şu Mrs. Cooper Lawrence’ı gerçekten güzel mi buluyorsunuz? derdiniz. Bunun üzerine sizi öperdim, gülerek birbirimize bakardık. Değil mi, sevgilim?”</p>
  </blockquote>

  <p style="text-align: justify;">Bunu okurken gerçekten gülümsüyordum ve beni iyi tanıdığı ve benimsediği için ona minnettardım.</p>

  <p><a id="bookmark7"></a></p>
</body>
</html>
