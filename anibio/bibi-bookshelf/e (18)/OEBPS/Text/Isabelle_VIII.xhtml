<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VIII</h1>

  <p style="text-align: justify;">Philippe bana dostlarını tanıtmak istemişti. Bu kadar kalabalık olduklarını görünce şaşırmıştım. Neden bilmem, daha kapalı, daha ender bir yaşam kurmuştum kafamda. Her cumartesi, öğle sonunu Madam de Thianges’da geçiriyordu. Madam de Thianges en büyük sırdaşıymış gibi görünüyordu, kız kardeşini, Madam Antoine Quesnay’i de seviyordu. Hoştu bu salon, ama beni biraz ürpertiyordu. Elimde olmadan, Philippe’in eteğini bırakamıyordum. Beni hep kendi bulunduğu toplulukta gördükçe biraz sinirlendiğini seziyor, ama ardından gitmekten kendimi alamıyordum.</p>

  <p style="text-align: justify;">Tüm bu kadınlar büyük bir kibarlıkla karşılıyordu beni; onlarla dostluk kurmaya çalışmıyordum. Öyle bir rahatlıkları, kendilerine güvenleri vardı ki, beni şaşırtıyor, rahatımı kaçırıyordu. Her şeyden önce de Philippe’le bu kadar sıkı fıkı olduklarını görünce şaşırıyordum. Philippe’le aralarında ailemde hiçbir zaman bir benzerine rastlamadığım bir arkadaşlık vardı. Françoise Quesnay Paris’te yalnız olduğu zaman Philippe onunla gezmeye çıkıyordu, bir denizcinin karısı olan Yvonne Prévost’la ya da şiir yazan, hoşlanmadığım bir genç kadınla, Thérèse de Saint-Cast’la çıkıyordu. Bu gezintiler çok arı görünüyordu. Philippe ile kadın dostları sergilere, kimi akşamlar bir filmi izlemeye, pazar günleri öğleden sonraları da konsere gidiyorlardı. Philippe beni de hep çağırmıştı başlangıçta, ben de birkaç kez gitmiştim. Pek hoşlanmamıştım. Philippe, böyle günlerde, bir zamanlar benim yanımda beliren coşkun sevincine kavuşuyordu. Keyiflendiğini görmek içimi eziyordu. Her şeyden önce de bunca değişik kadınla ilgilendiğini görmek acı veriyordu bana: Karşı konulmaz, tek bir tutkuya daha iyi katlanırdım gibime geliyor. Korkunç olurdu kuşkusuz, evliliğim için daha tehlikeli olurdu, ama hastalık aşkım kadar büyük olurdu hiç değilse. Bana zor gelen, kahramanımın belki de sevimli olan, ama benim oldukça bayağı bulduğum yaratıklara bu kadar önem verdiğini görmekti. Bir gün, konuşmayı göze aldım:</p>

  <p style="text-align: justify;">“Sevgili Philippe, sizi anlamak isterdim doğrusu. Şu Yvonne Prévost’la görüşmekten ne tat alıyorsunuz? Metresiniz değil, siz kendiniz söylüyorsunuz, ben de inanıyorum, öyleyse ne değer taşıyor sizin için? Akıllı mı buluyorsunuz onu? Bana sorarsanız, ondan daha sıkıcı bir insan bulunamaz.”</p>

  <p style="text-align: justify;">“Yvonne mu? Yok, hiç de sıkıcı değildir. Bildiği konularda konuşturmak onu. Denizci kızıdır, kocası da denizcidir; gemileri, denizi çok iyi bilir. Geçen baharda, Güney’de onunla ve kocasıyla birkaç gün geçirmiştim. Yüzmüş, yelkenli kullanmıştık; çok eğlenceli olmuştu... Sonra şendir, güzel bir bedeni vardır, yüzüne bakmak insana haz verir; daha fazla ne istiyorsunuz?”</p>

  <p style="text-align: justify;">“Sizin için mi? Çok daha fazlasını... Anlasanıza, sevgilim, ben sizin çok daha değerli kadınlara yakıştığınızı düşünüyorum, sonra da güzel, ama sıradan kadıncıklara bağlandığınızı görüyorum.”</p>

  <p style="text-align: justify;">“Ne kadar acımasız, ne kadar sertsiniz! Örneğin Hélène’le Françoise değerli kadınlardır. Sonra çok eski dostlarım bunlar benim. Savaştan önce, çok hasta olduğum sıralarda, Hélène’in büyük yardımları dokundu bana. Gelip bana baktı, belki de o kurtardı beni... Tuhafsınız, Isabelle! Nedir istediğiniz? Sizinle yalnız kalmak için tüm insanlıkla bozuşmamı mı istiyorsunuz? Ama o zaman da iki günde sıkılırdım... Siz de öyle.”</p>

  <p style="text-align: justify;">“Yok, hayır, ben değil. Ben sizinle yaşamımın sonuna kadar bir hapishaneye kapanmaya hazırım. Yalnız, siz buna katlanamazsınız.”</p>

  <p style="text-align: justify;">“Siz de katlanamazsınız, zavallı Isabelle’ciğim; elinizde değil de ondan istiyorsunuz bunu; size bu yaşamı yaşatsaydım, tiksinirdiniz öyle yaşamaktan.”</p>

  <p style="text-align: justify;">"Deneyin, sevgilim, göreceksiniz. Bakın, Noel yaklaşıyor; ikimiz, yalnız başımıza yolculuğa çıkalım, öyle hoş olur ki benim için. Biliyorsunuz, balayı yolculuğum olmadı benim.”</p>

  <p style="text-align: justify;">“Elbette, seve seve. Nereye gidelim?”</p>

  <p style="text-align: justify;">“Nereye olursa olsun, farketmez benim için, sizinle birlikte olayım, yeter.”</p>

  <p style="text-align: justify;">Birkaç günlüğüne dağa gitmeyi kararlaştırdık, odalarımızı ayırtmak için Saint-Moritz’e mektup yazdım hemen.</p>

  <p style="text-align: justify;">Bu yolculuğu düşünmek bile beni çok mutlu kılmaya yetti. Ama Philippe kederli görünüyordu.</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p style="text-align: justify;">“İki insan arasındaki bağıntının yarattığı durumların pek de çok olmadığını görmenin verdiği alaylı keder duygusu, diye yazmıştı defterine. Bu aşk güldürüsünde sırasıyla az sevilen rolüyle çok sevilen rolünü oynuyoruz. Tüm söylenenler ağız değiştiriyor o zaman, ama aynı kalıyor. Şimdi de, evden dışarıda geçen uzun bir günün sonunda, yaptıklarımı ayrıntılarıyla, saati saatine açıklamak zorunda olan benim. Isabelle kıskanç olmamak için çaba harcıyor, ama ben tamda kararsızlığa düşmeyecek kadar iyi bilirim bu hastalığı. Zavallı Isabelle! Acıyorum ona, ama iyileştiremiyorum. İçinin gerçek arılığını, ona öylesine gizemli gelen dakikaların çalışkan boşluğunu düşündükçe, Odile’i anımsamaktan kendimi alamıyorum. Bir zamanlar, yaptıklarıma Odile’in bu kadar değer vermesi için neler vermezdim! Ama, ne yazık! Bu arzum buna hiç değer vermemesinden ileri gelmiyor muydu!”</p>
    </blockquote>
  </blockquote>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p style="text-align: justify;">“Isabelle’le birlikte yaşadıkça, beğenilerimizin ne kadar farklı olduğunu daha iyi anlıyorum. Akşamları ona sokağa çıkmayı, yeni bir lokanta denemeyi, sinemaya, bir çalgılı gazinoya gitmeyi önerdiğim oluyor. Öyle bir kederle kabul ediyor ki, daha başlangıçta bıkıveriyorum geceden.”</p>
    </blockquote>
  </blockquote>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p style="text-align: justify;">“Canınız istemediğine göre, gitmeyelim. Burada kalalım.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Sizin için farketmezse”, diyor rahatlayışla, “evet, ben burada kalmayı yeğ tutarım.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Dostlarla bir yere gittik mi, karımın durgunluğu donduruyor beni; bunun sorumlusu benmişim gibime geliyor.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Çok tuhaf,” diyorum ona, “şöyle neşeli bir saatin tadını çıkaramıyorsunuz.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Tüm bunları öylesine boş buluyorum ki,” diyor. “Masamın üzerinde güzel kitaplarım ya da evde gecikmiş işlerim varken, zamanımı harcıyormuşum gibi bir duygu uyanıyor içimde. Ama siz hoşlanıyorsanız, çıkmaya hazırım.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Hayır,” diyorum biraz bozularak, “ben de hoşlanmıyorum artık.”</p>
    </blockquote>
  </blockquote>

  <p style="text-align: justify;">Birkaç ay sonra da şunları yazmış:<br /></p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p style="text-align: justify;">“Yaz akşamı. Ne yapıp yaptım, Isabelle’i Neuilly panayırına getirmeyi başardım en sonunda. Çevremizde, atlıkarıncaların orgları zenci havaları çalıyor, atışların şakırtısı, piyango tekerleklerinin çıtırtıları duyuluyor, sıcak çöreklerin kokusu sarmış havayı. Sıkışık ve ağır bir kalabalık alıp götürüyor bizi. Neden bilmem, mutluyum; bu gürültüyü, bu çılgınlığı seviyorum: Karanlık ve güçlü bir şiir bulur gibiyim burada. Düşünüyorum. “Bu insanlar, bu kadınlar hızlı bir devinimle ölüme doğru sürükleniyorlar, gene de öylesine kısa dakikaları bir halkayı bir şişenin boynuna geçirmekle ya da bir tokmak vuruşuyla bir zenciyi ortaya çıkarmakla geçiriyorlar. Gerçekte hakları var kuşkusuz; bizi bekleyen hiçliği gözönüne alırsak, Napoleon da, Richelieu de yaşamlarını bu küçük kadından, bu askerden daha iyi kullanmadılar diyebiliriz.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">Kolumu tutmakta olan Isabelle’i unutmuştum.</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Dönelim, sevgilim.” dedi, “korkunç yoruvor burası beni. ”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">Bir taksi çağırdım, karşı yönde ilerleyen bir kalabalığı ağır ağır yardığımız sırada: “Odile’le böyle bir gece ne hoş, ne keyifli geçerdi, diye düşünüyorum. Mutlu günlerindeki o aydınlık bakış parlardı gözlerimde. Tüm lotaryalarda şansını dener, küçücük bir cam kayık kazandı mı mutlu olurdu. Yaşamı öylesine seven, öylesine de az tanımış olan zavallı Odile; Isabelle’le benim gibi ölmek için yaratılmış varlıklarsa, istemediğimiz, tekdüze yaşamlar sürüyoruz.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">“Rahatsız mısınız?”dedim. “Siz pek ender yorulurdunuz.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">Isabelle düşüncemi sezmiş gibiydi, elimi tuttu.&nbsp;</p>

      <p style="text-align: justify;">“Yok,” dedi, “ama panayırdan öyle sıkılırım ki, başka yerlerde olduğundan daha çabuk yorulurum.”</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">Sıkılıyor musunuz, Isabelle? Yazık, bense Öyle severim ki."</p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="text-align: justify;">O zaman, birdenbire, ve hiç kuşkusuz bu sırada yanımızdaki atlıkarıncanın orgu bir savaş öncesi havası çalmakta olduğu için, bundan çok önce, aynı panayırda dolaşırken, Odile’in bana söylediği tümceler çınladı belleğimde. O zaman o benim başıma kakıyordu panayırda sıkılmayı. O kadar mı değişmiştim? Kendisini yaptırıp döşeyenlerce bırakılmış, sonra başkalarınca satınalınmış bir ev ilk sahiplerinin kokusunu ve havasını nasıl saklarsa, ben de, Odile’in damgasını taşıyordum, bundan böyle, tümüyle benim olmayan bir ruhla dolaşıyordum yaşamda. Gerçek beğenilerimi, o kaygılı Marcenat ruhumu şimdi daha çok Isabelle’de buluyordum, bu akşam onda bir zamanlar benim öz niteliğimken bir başkasının aklımdan sildiği ciddilik ve eğlence tiksintisini ayıpladığımı düşünmek tuhaftı.”</p>
    </blockquote>
  </blockquote>
</body>
</html>
