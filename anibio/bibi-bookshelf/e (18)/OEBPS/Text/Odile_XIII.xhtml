<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XIII</h1>

  <p style="text-align: justify;">Birbirini tutan birçok kanıt, Odile’in, François ile sevişmese bile, onunla gizli gizli görüştüğünü kuşku götürmez biçimde ortaya koymaktaydı, gene de onunla hesaplaşmaya karar veremiyordum. Neye yarardı? Odile’e bir yığın ince belirtiyi, yanılmaz belleğimin kaptığı bir yığın söz rastlaşımlarını gösterecektim. Kahkahayı koyverecek, yüzüme sevecenlikle bakacak, “Beni eğlendiriyorsunuz!” diyecekti. Ne yanıt verecektim? Ona gözdağı verebilir miydim? Ondan ayrılmayı istiyor muydum? Ayrıca, görünüşlere karşın, aldanmıyor muydum? Kendi kendimle içten olduğum zaman, yanılmadığımı iyi biliyordum, ama yaşam katlanılmaz oluyordu o zaman, birkaç günlüğüne, akla sığmaz bir varsayıma sarılıyordum.</p>

  <p style="text-align: justify;">Çok mutsuzdum. Odile’in tutumu, düşüncesinin gizi, hiç yakamı bırakmayan bir saplantı olup çıkmıştı. Valois sokağında, büromda, hemen hiç çalışmaz olmuştum, sabahtan akşama kadar başım ellerimde oturuyor, düşlere, düşüncelere dalıyordum; geceleri, çözümlerini gereğinden de iyi gördüğüm bir sürü sorunu kafamda boşuboşuna evirip çevirdikten sonra, sabaha karşı üçte, dörtte uyayabiliyordum ancak.</p>

  <p style="text-align: justify;">Yaz geldi. François’nın stajı sona erdi, Toulon’a döndü. Odile çok sakindi, hiç de kederli görünmüyordu, bu biraz yatıştırdı beni. François ona mektup yazıyor muydu, bilmem; ne olursa olsun, hiç mektup görmüyor, Odile’in tümcelerinde o kaygı verici gölgeyi daha seyrek sezinliyordum.</p>

  <p style="text-align: justify;">Temmuzda babam Vichy’ye gidip bir kür yapacağı için, tatile ancak ağustosta çıkabilecektim, ama Odile nerdeyse bütün kış boyunca rahatsız olduğu için, temmuzu Trouville’de, Choin villasında geçirmesi kararlaştırılmıştı. Gitmesine on beş gün kala:</p>

  <p style="text-align: justify;">“Sizin için bir sakıncası yoksa, Cora teyzede kalmayıp daha sakin bir kıyıya gitmek isterim,” dedi. “Normandiya kıyılarından nefret ediyorum; çok kalabalık, hele bu ev...”&nbsp;</p>

  <p style="text-align: justify;">“Nasıl olur, Odile? Siz kalabalığı yeterince sevmemekle suçlardınız beni, şimdi de kalabalıktan mı korkuyorsunuz?”&nbsp;</p>

  <p style="text-align: justify;">“İçinde bulunduğumuz ruhsal duruma bakar. Şu sırada, sakinlik, yalnızlık gerek bana. Brötanya’da bir köşecik bulamaz mıyım dersiniz? Brötanya’yı hiç bilmem, çok güzel olduğunu söylüyorlar.”</p>

  <p style="text-align: justify;">“Çok güzeldir, evet, sevgilim, ama çok uzak. Trouville’de kalırsanız, pazarları gelip sizi görebilirim, ama oraya gelemem. Ote yandan, Trouville’de bütün villa sizin buyruğunuzda olacak, Cora teyze 1 ağustos’tan önce gelmez... Ne diye değiştirmeli?”</p>

  <p style="text-align: justify;">Ama hiç kuşkusuz Brötanya’ya gitmekte kararlıydı, ben boyun eğinceye kadar tatlılıkla döndü durdu bu tasarıya. Anlamıyordum. Toulon’a yaklaşmak isteyeceğini umuyordum; böylesi daha kolay olurdu, çünkü yaz çok kötü geçmişti o yıl, herkes Normandiya’nın rutubetinden dert yanıyordu. Gittiği için kederliydim, ama güven verici bir yöne gitmesi belirli bir haz veriyordu bana. Gara kadar götürdüm onu, oldukça kederliydim. Çok candan davrandı o gün. Peronda, beni öptü.</p>

  <p style="text-align: justify;">“Sıkılmayın, Dickie, eğlenin... İsterseniz, Misa’yla gezin, çok sevinir.”</p>

  <p style="text-align: justify;">“Misa Gandumas’da.”</p>

  <p style="text-align: justify;">“Hayır, Paris’e gelecek, bütün hafta annesinde kalacak.”</p>

  <p style="text-align: justify;">“Siz olmadınız mı, canım evden çıkmak istemiyor... Evde kalıyorum; yapayalnız, karanlığı kemiriyorum.”</p>

  <p style="text-align: justify;">Bir anne atıhmıyla yanağımı okşadı.</p>

  <p style="text-align: justify;">“Böyle yapmamalısınız”, dedi. “Bunca dikkate değmem ben. İlginç bir yanım yok. Yaşamı gereğinden fazla ciddiye alıyorsunuz, Dickie... Bir oyundur yaşam, başka bir şey değil.”</p>

  <p style="text-align: justify;">“Keyifli bir oyun değil.”</p>

  <p style="text-align: justify;">Onun sesinde de bir hüzün belirdi bu kez:</p>

  <p style="text-align: justify;">“Hayır,” dedi. “Keyifli bir oyun değil. Her şeyden önce de zor. Yapmak istemediği şeyleri yapıyor insan... Binmek zamanı geldi anlaşılan. Allahaısmarladık, Dickie. Üzülmeyeceksiniz, değil mi?”</p>

  <p style="text-align: justify;">Gene öptü beni, beni kendisine bağlayan şu ışıklı gülümsemelerden biriyle basamaktan geri çevirdi, kompartımanda gözden silindi hemen. Odile pencerede vedalaşmalardan, genellikle de her türlü içlenmelerden nefret ederdi. Sonradan, Misa onun katı yürekli olduğunu söyledi bana. Doğru değildi. Tam tersine, Odile yücelik, iyilik gösterebilecek yaratılıştaydı, ama çok zorlu duygular yönlendiriyordu onu, acımaya kapılıp da içindeki arzuyla çarpışmaktan korktuğu için, kendini bırakmaya yanaşmıyordu. Yüzünde kendisini çirkinleştirebilecek olan o kapalı sanki hiçbir şey geçirmez hava o zaman beliriyordu işte.</p>

  <p><a id="bookmark4"></a></p>
</body>
</html>
