<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div>
    <h1 style="text-align: center;">XIII<br /></h1>
  </div>

  <p style="text-align: justify;">Bir zaman sonra, hem birlikte uzun uzun konuştuklarının, hem de bu konuşmalarının günahsız olduğunun kanıtını elde ettim. Bir sabah, onun görüşünü almadan yanıtlayamayacağım bir mektup geldi, bürosunu istedim. Raslantı sonucu, Solange Villier ile aynı hatta bağlandık. Onun sesini de, Philippe’in sesini de tanıdım. Kapatmalıydım telefonu; bu cesareti gösteremedim, bir zaman dinledim. Sesleri sevinçliydi, Philippe artık hiç görmediğim, nerdeyse unuttuğum biçimde tatlı, nükteci geldi bana. Bir zamanlar Renée’nin anlattığı, savaştan hemen sonra da kendim tanıdığım ciddi, hüzünlü Philippe’i yeğ tutuyordum ben, ama o sırada Solange’a hoş ve hafif şeyler söyleyen bu alabildiğine farklı Philippe’i de tanırdım. İşittiklerim güven vericiydi. İki gündür yaptıklarını, okuduklarını anlatıyorlard birbirlerine; Philippe bir gün önce birlikte gördüğümüz bir oyunu özetledi. Solange sordu:</p>

  <p style="text-align: justify;">“Isabelle beğendi mi?”</p>

  <div>
    <p style="text-align: justify;">"Evet, oldukça beğendi, sanıyorum,” dedi.</p>

    <p style="text-align: justify;">“Nasılsınız? Cumartesi günü, Thiangeslar’da hiç iyi görünmüyordunuz; yüzünüzü öyle sararmış görünce keyfim kaçıyor.”<br /></p>
  </div>

  <div>
    <p style="text-align: justify;">Geçen cumartesiden beri görüşmemişlerdi demek, günlerden de çarşambaydı. Utandım birden, telefonu kapattım. “Nasıl yapabildim bunu?” diyordum kendi kendime. “Bir mektubu açmak kadar iğrenç bir şey bu.” Dinlemek istemiş olan Isabelle’i anlayamıyordum. Çeyrek saat sonra, Philippe’i bir daha aradım.<br /></p>
  </div>

  <p style="text-align: justify;">“Sizden özür dilerim,” dedim. “Az önce sizi istedim, konuşuyordunuz. Solange’ın sesini tanıdım, kapattım telefonu.” “Evet,” dedi, hiç rahatı kaçmamıştı. “Solange telefon etmişti.” Bu olay fazlasıyla kesin, açık göründü bana, bir zaman için yatıştırdı beni. Sonra yeniden, Philippe’in yaşamında Solange’ın etkisinin açık belirtilerini buldum. Bir kez haftada iki-üç akşam dışarı çıkıyordu şimdi; nereye gittiğini sormuyordum, ama kendisini onunla gördüklerini biliyordum. Kadınlar arasında çok düşmanlan vardı, beni doğal bir müttefik olarak görüyor, bana yaklaşmaya çalışıyorlardı. İyi olanları (kadınlar birbirlerine karşı ne kadar iyi olabilirse) bana sessiz bir acıma duygusuyla davranıyor, kapalı bir biçimde mutsuzluğuma genel, kısa sözcüklerle dokunuyorlardı; kötü olanları, bilmediklerimi duyurma hazzını tatmak için, bilmediklerimi bildiğimi sanıyormuş gibi yapıyorlardı,</p>

  <p style="text-align: justify;">“Kocanızla akrobatları izlemeye gitmediğinize iyi ettiniz, anlıyorum sizi; öyle sıkıcı ki,” diyordu biri.</p>

  <p style="text-align: justify;">"Philippe akrobatlara mı gitmiş?” diye soruyordum elimde olmadan, merakım onurumu yeniyordu.</p>

  <div>
    <p style="text-align: justify;">“Nasıl? Dün akşam Alhambra’daydı ya. Söylemedi mi size? Solange Villier’yle birlikteydi; ben biliyorsunuz sanıyordum.”<br /></p>
  </div>

  <p style="text-align: justify;">Erkekler de beni avutmak önerisinde bulunabilmek için açıyormuş gibi davranıyorlardı.</p>

  <p style="text-align: justify;">Çoğu zaman, bir akşam yemeğine çağrıldık mı, ya da ben bir şey yapmayı önerdim mi Philippe: “Evet, neden olmasın?” diye yanıtlıyordu. “Ama bir karar vermeden önce yirmi dört saat bekleyin; yarın söylerim size."</p>

  <div>
    <p style="text-align: justify;">Bu süre gereksinimini Philippe’in ertesi sabah Solange’a telefon ederek aynı akşam yemeğine kendisinin de çağrılı olup olmadığını ya da o akşam kendisiyle gezmek isteyip istemediğini sormak istemesiyle açıklayabilirdim ancak.<br /></p>
  </div>

  <p style="text-align: justify;">Şimdi Philippe’in beğenileri, hatta kişiliği bile belki pek hafif, ama gene de görünür biçimde bu kadının damgasını taşıyormuş gibi geliyordu bana. Solange kırı, bahçeleri severdi. Bitkilerle, hayvanlarla uğraşmasını bilirdi. Fontaineblau’da, ormanın kıyısında bir bungalov yaptırmıştı, hafta sonunu geçirmek için sık sık giderdi oraya. Philippe bana birkaç kez Paris’ten bıktığını, dolaylarda bir toprak parçası almak istediğini söyledi.</p>

  <p style="text-align: justify;">“Ama Gandumas var ya, Philippe, üstelik olabildiğince kadar seyrek gidiyorsunuz oraya.”</p>

  <p style="text-align: justify;">Aynı şey değil ki; Gandumas Paris’e yedi saatlik yerde. Hayır, ben iki günlüğüne, hatta sabahtan akşama kadar kalmak üzere gidebileceğim bir yer isterdim. Örneğin Chantilly, ya da Compiegne, ya da Saint-Germain.”</p>

  <div>
    <p style="text-align: justify;">“Ya da Fontaineblau, Philippe.” Elinde olmadan gülümsedi: “Ya da Fontaineblau, o da olabilir,” dedi. Bu gülümseme nerdeyse hoşuma gitti; gizlerini açıyordu bana. Ya, evet, bildiğinizi biliyorum. Güvenim var size,” der gibiydi Philippe.</p>
  </div>

  <p style="text-align: justify;">Gene de ısrar etmemek gerektiğini, hiçbir zaman kesin bir şey söylemeyeceğini biliyordum; ama bu birdenbire gelen doğa aşkıyla kaygılarım arasında bir bağ bulunduğundan, şimdi Philippe’in yaşamının büyük ölçüde Solange’ın kararlarına bağlı olduğundan kuşkum yoktu. Öte yandan, Solange’ın beğenileri üzerinde Philippe’in etkileri de açıklıkta bundan geri kalmıyordu. Benden başka hiç kimsenin göremediği bir şeydi bu, sanırım, ama, genellikle hiç iyi bir gözlemci olmamama karşın, işin içindeki bu iki insan oldu mu, en ufak ayrıntıları bile kaçırmıyordum. Cumartesi günleri, Hélène’de, Solange’ın okuduğu kitaplardan söz ettiğini işitiyordum sık sık. Bunlar Philippe’in sevdiği, bana da okuttuğu, kimileri de bir zamanlar François’nın Odile’e okuttuğu, onun da Philippe’e tadını duyurduğu kitaplardı. O alaylı ve güçlü kalıtı, “François’nın kalıtını” biliyordum; Kardinal de Retz bunlardandı, Machiavelli de öyle. Sonra Philippe’in gerçek beğenileri vardı: <span style="font-style:italic;">Lucien Leuwen</span>, Turgenyef’in <span style="font-style:italic;">Duman'</span>ı, bir de Proust’un ilk kitapları. Solange’ın Machiavelli’den söz edişini ilk duyduğum gün, acı acı gülümsemekten kendimi alamadım. Morötesi ışıklar ya da Limoges’un porselenleri gibi Machiavelli’nin de onu hiç mi hiç ilgilendirmediğini, öte yandan, böylelikle bir erkeği kendine bağlayacağına aklı yatınca, onun gözlerini boyamak için bunlardan da akıllıca söz edebilecek nitelikte olduğunu bir kadın olarak çok iyi biliyordum.</p>

  <div>
    <p style="text-align: justify;">Solange’ı tanıdığım sırada, parlak renklere düşkünlüğünü farketmiştim, kendisine yakışıyordu da. Birkaç aydır, akşamları hemen her zaman ak giysiyle geldiğini görüyordum. Ak renk Philippe’in beğenilerinden biriydi, ona da Odile’den kalmıştı. Odile’in o parıldayan aklığını ne kadar anlatmıştı bana! Zavallı Odile’ciğin Philippe’in içinden süzülerek başka kadınlarda, Solange’da, bende yaşadığını, her birimizin (Solange belki de bilmeden yapıyordu) bu silinmiş güzelliği yeniden ortaya çıkarmaya çalıştığını görmek tuhaf ve acıydı.<br /></p>
  </div>

  <p style="text-align: justify;">Tuhaf ve acıydı, ama benim için acıydı her şeyden önce, yalnız acılı biçimde kıskançlık duyduğum için değil, Philippe’in Odile’in anısına bağlı kalmadığını düşünerek acı çektiğim için. Onunla karşılaştığım zaman, kişiliğinin güzel yanlarından biri olarak hoşuma gitmişti bu bağlılık. Daha sonra, Odile’le geçirdiği yaşamın öyküsünü okuyunca, Odile’in kaçışı konusunda gerçeği öğrendiğim zaman, biricik aşkının anısı karşısında Philippe’in sürekli saygısına daha da hayran olmuştum. Odile’İ hayranlık verici bir yaratık olarak düşündüğüm için daha çok hayran kalıyor, daha da iyi anlıyordum. O güzellik... O incelik... O doğallık sonra... O öylesine şiirli, öylesine canlı arılık... Evet, kendisini kıskandıktan sonra, ben de seviyordum şimdi Odile'i... Bana anlattığı biçimde, benim düşündüğüm ve belki de yalnız benim öyle gördüğüm Philippe’e bir o yakışırmış gibime geliyordu. Böylesine soylu bir dine kurban edilmeyi benimsiyordum; biliyordum yenildiğimi, yenilmişliği istiyordum, hoşgörülü bir alçakgönüllülükle eğiliyordum Odile’in önünde, bu alçakgönüllülükte gizli bir hoşnutluk, belki de saklı bir gurur buluyordum.</p>

  <p style="text-align: justify;">Öyle ya, görünüşleri ne olursa olsun, tümüyle arı değildi bu duygu. Philippe’in Odile’e aşkının sürmesini kabul ediyor, hatta arzuluyorsam, Odile’in fazlasıyla açık kusurlarını, fazlasıyla açık çılgınlığını unutmak istiyorsam, ölmüş kadının beni canlı kadınlardan koruyacağına inandığım için istiyordum. Bu sırada, olduğumdan daha hüzünlü, daha hesapçı gösteriyorum kendimi. Hayır, kendimi düşündüğüm yoktu, Philippe’e beslediğim aşkı düşünüyordum. Kocamı öyle seviyordum ki, başkalarından daha büyük, daha kusursuz olsun istiyordum. Nerdeyse tanrısal bir yaratığa (öyle ya, ölüm onu bizim insan kusurlarımızdan arıtmıştı) bağlılığı böyle bir büyüklük veriyordu ona. Ama onu her gün görebileceğim, yerebileceğim, yargılayabileceğim, benimle aynı etten yapılmış olan, başka kadınların önümde yerdikleri, benim güzel, hatta oldukça da akıllı bulduğum, ama hiç de tanrısal, hiç de insan bulmadığım bir Solange Villier’nin tutsağı olduğunu görür de nasıl acı çekmezdim?</p>

  <p><a id="bookmark5"></a></p>
</body>
</html>
