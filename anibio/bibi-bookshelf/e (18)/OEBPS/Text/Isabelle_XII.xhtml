<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XII</h1>

  <p style="text-align: justify;">Paris’e döndüğümüzde, Philippe, müdürünü hasta buldu, her zamankinden daha fazla çalışmak zorunda kaldı. Sık sık öğle yemeğine gelmediği oldu. Solange Villier ile görüşüp görüşmediğini merak ediyor, ama sormayı göze alamıyordum. Cumartesi günleri, Thianges’larda, Solange geldi mi Philippe hemen üzerine atılıyor, bir köşeye götürüyor, bir daha da yanından ayrılmıyordu. İyi bir gösterge olabilirdi bu. Hafta içinde onunla serbestçe görüşmüş olsaydı, cumartesi günleri ondan kaçıyormuş gibi davranırdı belki de. Öbür kadınlarla onu konuşmaktan kendimi alamıyordum; hiçbir zaman kötü bir şey söylemiyordum hakkında, ama dinliyordum. Korkunç yosma olduğu söyleniyordu. Bir akşam, yanında bulunduğum Maurice de Thianges, Jacques Villier’nin içeri girdiğini görünce, bana alçak sesle: “Bak hele! Hâlâ gitmemiş mi bu adam? Ben karısı Atlas’ına çoktan yollar sanıyordum!” dedi. Villier’nin adını anarken, hemen herkes “Zavallı adam!” diye ekliyordu.</p>

  <p style="text-align: justify;">Hélène’de Thianges Solange’ın dostuydu, hakkında uzun uzun konuştum onunla, bana hem oldukça güzel, hem de oldukça kaygı verici bir portre çizdi.</p>

  <p style="text-align: justify;">“Her şeyden önce, Solange çok güçlü içgüdüleri olan, güzel bir hayvandır,” dedi. “Villier’nin yoksul olduğu bir dönemde, tutkuyla sevdi onu, yakışıklı olduğu için sevdi. Gözüpekçe bir davranıştı böylesi; Vaulges adında bir kontun, Picardie’li bir ailenin kızıydı, çok soylu bir ailedendi, çok güzeldi; çok uygun biriyle evlenebilirdi. Villier ile Fas’a gitmeyi yeğ tuttu, orada, başlangıçta bir sömürgeli yaşamı, çetin bir yaşam sürdüler. Villier’nin tutulduğu bir hastalık süresince, Solange kendi eliyle defterleri tutmak, işçilerin parasını ödemek zorunda kaldı. Düşünün ki, çok gururlu Vaulges ruhu vardır onda, bu yaşamın ona çok acı vermiş olması gerekir. Gene de oynadı oyununu. Bu anlamda, gerçek insan niteliklerini taşır. Ancak iki büyük kusuru, ya da isterseniz, iki büyük zayıflığı vardır: Korkunç şehvetlidir, bir de her yanda zafere ulaşmak gereksinimindedir. Örneğin ne zaman bir erkeği elde etmek istemişse, başarmış olduğunu söyler (erkeklere değil, kadınlara söyler bunu), doğrudur da, çok değişik erkeklerle düşüp kalkmıştır.”</p>

  <p style="text-align: justify;">“Demek birçok sevgilileri oldu?” diye sordum.</p>

  <p style="text-align: justify;">“Bu tür konularda kesin konuşmanın ne kadar güç olduğunu bilirsiniz. Bir erkekle bir kadının çok görüştükleri bilinir. Aşık mıdırlar şimdi? Kimbilir? ‘Elde etti’ derken, onların ruhlarını avucunun içine aldığını, her şeyleriyle kendine bağlı duruma getirdiğini, onlara istediğini yaptırtabileceğini duyduğunu söylemek istiyorum daha çok, anlıyor musunuz?”</p>

  <p style="text-align: justify;">“Akıllı mı bulursunuz onu?</p>

  <p style="text-align: justify;">“Bir kadına göre fazla akıllı. Evet... Hiçbir konunun yabancısı değildir. Elbette, ilgilendiği konular, sevdiği adama bağlıdır. Kocasına taptığı sıralarda, ekonomi ve sömürge konularında parlardı; Raymond Berger zamanında, sanat yapıtlarıyla ilgilenirdi. Üstün bir beğenisi vardır. Fas’taki evi bir harikadır, Fontaineblau’daki evi de çok özgündür. Bir aydın olmaktan çok bir aşıktır. Ama, ne de olsa soğukkanlı olduğu zamanlarda, çok doğru yargılar vermesini bilir."</p>

  <div>
    <p style="text-align: justify;">“Sizce çekiciliği nerden geliyor, Helene?”<br /></p>
  </div>

  <p style="text-align: justify;">“Her şeyden önce alabildiğine dişi olmasından.”</p>

  <p style="text-align: justify;">“Dişi diye neye diyorsunuz?”</p>

  <p style="text-align: justify;">“Bir üstünlükler ve kusurlar karışımı: Sevecenlik, sevdiği adama şaşırtıcı bir bağlılık... Bir süre için... Ama bir de aldırmazlık... Solange birini elde etmek istedi mi herkesi, en iyi dostunu bile çiğneyip geçer. Kötülük değildir bu, içgüdüdür. ”</p>

  <p style="text-align: justify;">“Ben buna kötülük derim. Bir insanı içgüdüsüyle yiyor diye bir kaplanın da kötü olmadığını söyleyebilirsiniz.”</p>

  <p style="text-align: justify;">“Tamam, öyle,” dedi Hélène. “Kaplan kötü değildir, yani bilinçli olarak kötü değildir... Çok doğru bu söylediğiniz: Solange bir dişi kaplandır.”</p>

  <p style="text-align: justify;">“Oysa çok yumuşak görünüyor.”</p>

  <p style="text-align: justify;">Öyle mi sanıyorsunuz? Hayır! Sertlik şimşekleri saçar zaman zaman; güzelliğini oluşturan şeylerden biri de budur.”</p>

  <p style="text-align: justify;">Öbür kadınlar o kadar hoşgörülü davranmadılar. Yaşlı Madam de Thianges, Helene’in kayınvalidesi:<br /></p>

  <div>
    <p style="text-align: justify;">“Hayır, sevmiyorum bu sizin madam Villier’nizi,” dedi bana. “Benim bir yeğenimi çok üzdü, çok sevimli bir çocuktu, savaş sırasında, onun için değilse de onun yüzünden canına kıydı. Ağır biçimde yaralanmıştı, Paris’te bir görevi vardı, bu da çok yerinde bir şeydi... Bu kadın baştan çıkardı çocukcağızı, deli etti, sonra da bir başkası için bıraktı onu... Zavallı Armand, gene gitmek istedi, budalaca, bir uçak kazasında öldü. Ben artık kapımı kapattım ona.”<br /></p>
  </div>

  <p style="text-align: justify;">Philippe’e bu dedikoduları anlatmak istemiyordum, ama sonunda yetiştiriyordum, istifini bile bozmuyordu:&nbsp;</p>

  <p style="text-align: justify;">“Evet, olabilir,” diyordu. “Belki de âşıkları olmuştur. Hakkıdır, bizi ilgilendirmez.”</p>

  <p style="text-align: justify;">Derken, birkaç tümceden sonra, sinirli oluveriyordu: “Ne olursa olsun, şu sırada kocasını aldatırsa çok şaşarım, apaçık bir yaşamı var çünkü. Nerdeyse bütün gün boyunca kendisine telefon edilebiliyor, çok kalıyor evinde, görmek istenildiği zaman da hep serbest. Sevgilisi olan bir kadın çok daha gizli bir yaşam sürerdi.”</p>

  <p style="text-align: justify;">“Ama bunu nerden biliyorsunuz. Philippe? Ona telefon mu ediyorsunuz? Onu görmeye mi gidiyorsunuz?”</p>

  <p style="text-align: justify;">"Evet, arada sırada.”</p>
</body>
</html>
