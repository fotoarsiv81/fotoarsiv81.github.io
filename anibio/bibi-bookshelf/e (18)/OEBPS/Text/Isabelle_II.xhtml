<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">II</h1>

  <p style="text-align: justify;">Ampère sokağındaki ev. Yeşil çuhayla kaplı saksı kılıflarında palmiyeler. Gotik yemek odası; üzerinden yüksek kabartmalar biçiminde oluklar çıkan büfe; arkalıklarında oyma Quasimodo’nun başı bulunan iskemleler, sert mi sert. Kırmızı damaskoyla kaplı salon, koltukları fazla yaldızlı. Genç kızlık odam, beyaza boyanmış, bir zamanlar tam kızlığın rengindeyken sonradan kirlenmiş bir beyaza. Çalışma odası, büyük yemekler verilen akşamlarda, öğretmenimle birlikte yemek yediğim sandık odası. Matmazel Chauvièreie birlikte, saat ona kadar beklerdik çoğu zaman. Ter içinde bir uşak, bir tepsi üstünde pıhtılaşmış bir çorba, erimiş dondurma getirirdi, hırçın ve bitkin. Evin tek çocuğunun burada oynadığı silik, nerdeyse alçaltıcı rolü benim gibi bu adam da anlıyormuş gibi gelirdi bana.</p>

  <p style="text-align: justify;">Ah! Ne hüzünlü geçti çocukluğum! “Siz böyle olduğuna inanıyorsunuz, sevgilim!” derdi Philippe. Hayır, kendimi aklamıyorum. Çok mutsuzdum. Annemde, babamda mıydı suç? Sık sık onları suçladım. Şimdi, daha zorlu bir acı beni yatıştırdı, geçmişe daha yeni gözlerle bakıyorum da doğru davrandıklarına inanmalarını kabul ediyorum. Ne var ki, yöntemleri sert, tehlikeliydi, bana kalırsa sonuçları da gösteriyor doğru olmadıklarını.</p>

  <p style="text-align: justify;">Annem babam diyorum ya “annem” demeliydim yalnız, çünkü babam ortada görünmemekten, ses çıkarmamaktan başka pek bir şey istemezdi kızından. Uzun zaman, uzaklığı benim için değerini çok yükseltmişti. Anneme karşı doğal bir bağlaş sayardım onu, çünkü, bir iki kez, annem kendisine kötü huylu olduğumu söylediği zaman, keyifli bir kuşkuculukla yanıt verdiğini işitmiştim: “Şefim M. Delcasse’yi anımsatıyorsunuz bana; Avrupa’nın arkasına çekilir, sonra da onu ilerlettiğini söyler... Sanır mısınız ki, bir insanı yetiştirmek için... Hayır, sevgili dostum, hep oyuncu olduğumuzu sanırız, ama birer seyirci olmaktan kurtulamayız hiçbir zaman.” Annem serzeniş dolu bakışlarla bakar, kaygılı bir devinim beni gösterirdi. Kötü bir kadın değildi, ama benim mutluluğumu da, kendi mutluluğunu da birtakım düşsel tehlikelerin korkusuna kurban ederdi. Philippe “Annenizin bütün hastalığı bir aşırı önlem hastalığı,” demişti. Doğruydu. Tüm insan yaşamını çilesine önceden alışılması gereken, çetin bir savaş sayardı. “Şımarık bir kız, acılı bir kadın olur,” derdi, “bir çocuğu zengin olduğunu sanmaya alıştırmamak; yaşamda nelerle karşılaşacağını Tanrı bilir” derdi. “Bir genç kızı övmek ona kötülük etmektir,” derdi. Bu nedenle, güzellikten hiç nasip almadığımı, kendimi beğendirmekte çok güçlük çekeceğimi yineler dururdu bana. Bunun beni ağlattığını görürdü, ama cehennemden korkan bir insan için yeryüzü yaşamı neyse, onun için de çocukluk oydu; büyük çileler pahasına da olsa, ruhumu ve bedenimi geçici bir kurtuluşa doğru götürmek gerekiyordu, bu geçici kurtuluşun eşiğinde evlilik Son Yargı’ydı.</p>

  <p style="text-align: justify;">Öte yandan, onun gibi güçlü bir ruhum, kendime güvenim ve büyük bir güzelliğim olsaydı, bu eğitim çok uygun düşerdi belki de. Ama yaratılıştan çekingendim, korkudan vahşileştim. Daha on bir yaşımda insan topluluklarından kaçıyor, kitaplara sığınıyordum. Her şeyden çok tarihi severdim. On beş yaşımda, gözde kahramanlarım Jeanne d’Arc ve Charlotte Corday’di; on sekiz yaşımda da Louise de la Valilère. Karmelit rahibesinin çektiklerini, Jeanne d’Arc’ın işkencesini okudukça görülmedik bir mutluluk duyardım. Ben de sınırsız bir cesaret gösterebilirmişim gibime gelirdi. Babam korkuyu çok küçümserdi, daha küçücükken, geceleyin, zorla, bahçede yalnız bırakırdı beni. Hastalıklarım sırasında da acıma, sevgi gösterilmeden bakılmamı istemişti. Dişçiye gitmeyi kahramanca bir ermişliğin evreleri gibi görmeye alışmıştım.</p>

  <p style="text-align: justify;">Babam Quai d’Orsay’den ayrılıp da Fransa’nın Belgrad elçiliğine atandığı zaman, annem Ampère sokağındaki köşkümüzü yılda birkaç ay süresince kapatmaya, bu süre içinde beni Lozère’e, büyükbabamlara yollamaya başladı. Burada daha da mutsuzdum. Kırı sevmiyordum. Anıtları görünümlere, kiliseleri ormanlara yeğ tutuyordum. On beş yaşımdan, on altı yaşımdan, on yedi yaşımdan hiç kurtulamayacakmışım gibime gelirdi. Beni iyi yetiştirdiklerine içtenlikle inanan büyüklerim, içimde mutluluk hazzını öldürüyorlardı. Birçok kadın için öylesine sevinçli, öylesine parlak bir anı olarak kalan ilk balo, benim için içimden çıkmak bilmeyen, dayanılmaz alçalma duygularından başka bir şey değildir. 1913 yılındaydı. Annem giysimi evde, oda hizmetçisine diktirtmişti. Giysim çirkindi, biliyordum, ama annem lüksü çok küçümserdi. “Erkekler giysilere bakmazlar, derdi; bir kadını üzerinde taşıdıkları için sevmezler.” Kibar çevrede pek göz dolduramadım. Sonsuz bir sevgi gereksinimi duyan, çok beceriksiz bir kızdım. Ağır, beceriksiz, iddialı buldular beni. Ağırdım, çünkü kendimi dizginlemekle geçiriyordum yaşamımı, beceriksizdim. Çünkü davranış ve söz serbestliğinden her zaman yoksun bırakılmıştım. İddialıydım, çünkü kendimden ya da ufak tefek, hoş şeylerden incelikle konuşamayacak kadar çekingen ve alçakgönüllü olduğumdan, ciddi konulara sığmıyordum. Balolarda, biraz züppeliğe kaçan ciddiliğim genç adamları benden uzaklaştırıyordu. Ah! Beni bu tutsaklıktan, Lozère’de, hiç kimseyi görmediğim, Matmazel Chauvière’le bir saatlik bir gezinti dışında günü hiçbir şeyin kesmeyeceğini daha sabahtan bildiğim bu uzun aylardan beni çekip alacak olanı nasıl bekliyordum. Yakışıklı, çekici bir insan olarak canlandırıyordum onu hayalimde, Opera’da <span style="font-style:italic;">Siegfried<font size="2">'</font></span> i oynadıkları her seferde, gitmemi sağlaması için Matmazel Chauvière’e yalvarırdım, çünkü ancak bir kahramanın kurtarabileceği, tutsak bir Walkyrie gibi görüyordum kendimi.</p>

  <p style="text-align: justify;">İlk günah çıkarışım sırasında dinsel bir biçim almış olan kapalı coşkunluğum, savaş sırasında başka bir çıkış yolu buldu. Daha 1914 ağustosunda (elimde bir hastabakıcılık belgem bulunduğu için) ordu bölgesinde bir hastaneye gönderilmemi istedim. O sırada babam görevde, Fransa’dan çok uzaklarda, annem de onunlaydı. Savaşın patlamasıyla şaşkına dönen büyükannemle büyükbabam gitmeme izin verdiler. Belmont’da, girdiğim geçici hastaneyi Barones Choin kurmuştu. Hastaneyi yöneten hemşirenin adı da Renée Marcenat’ydı. Oldukça güzel ve gururlu bir kızdı, çok da akıllıydı, içimde saklı, ama gerçek bir güç bulunduğunu hemen anladı ve gençliğime bakmadan kendine yardımcı yaptı beni.</p>

  <p style="text-align: justify;">Beğenilebileceğimi burada öğrendim. Renée Marcenat bir gün, benim önümde, Madam Choin’a: “Isabelle en iyi hemşirem benim; bir tek kusuru var: Fazla güzel,” dedi. Büyük bir haz verdi bu bana.</p>

  <p style="text-align: justify;">Hafif bir yara nedeniyle yatırdığımız bir piyade asteğmeni, hastaneden ayrılırken, bana mektup yazmasına izin vermemi istedi. Kendisini beklediğini bildiğim tehlikeler, istediğimden daha heyecanlı bir havayla yanıt vermeye yöneltti beni; gönülden bağlanmaya başladı bana, sonra, bir mektup, bir mektup daha derken, nişanlanmış buluverdim kendimi. Inanamıyordum. Gerçekdışı bir şeymiş gibi geliyordu bu bana, ama o sırada yaşam bir tür çılgınlıktı ve her şey pek çabuk oluyordu. Düşüncelerine başvurduğum annem babam, Jean de Cheverny’nin iyi bir aileden olduğunu ve tasarımı beğendiklerini yazdılar. Bense Jean hakkında hiçbir şey bilmiyordum. Neşeli, yakışıklıydı. Etoile alanında bir otelde dört gün başbaşa kaldık. Sonra kocam birliğine gitti, ben de hastaneye döndüm. Tüm evlilik yaşamım bu oldu. Jean kışın yeni bir izin alabileceğini umuyordu, ama 1916 şubatında vuruldu. Bu sırada, onu sevdiğimi sandım. Belgelerini ve ölümünden sonra üzerinde bulunan küçük bir resmini yolladıkları zaman çok, hem de gönülden ağladım.</p>

  <p><a id="bookmark4"></a></p>
</body>
</html>
