<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div>
    <h1 style="text-align: center;">V<br /></h1>
  </div>

  <p style="text-align: justify;">Floransa’dan nişanlı olarak ayrıldım. Büyüklerime tasarılarımdan söz açmam zorunluydu; bunu düşündükçe kaygılanmıyor değildim. Marcenatlar’da, evlenme her zaman bir kabile sorunu olarak ele alınmıştı. Amcalarım araya girecekler, Maletler üzerinde bilgi toplayacaklardı. Ne öğreneceklerdi? Ben hiçbir şey bilmiyordum Odile’in ailesi hakkında, babasını bile görmemiştim. Daha önce de söyledim size: Marcenatlar’ın garip gelenekleri, önemli haberlerin ilgililere doğrudan doğruya değil de bir aracı yoluyla, bin bir önemle ulaştırılmasını gerektirirdi. Gözde sırdaşım Cora teyzeden nişanımdan babama söz açmasını rica ettim. Bilgi toplama hizmetinin niteliğini kanıtlamaktan haz duyardı her zaman, hizmeti gerçekten de çok iyiydi, ama toplum basamaklarının fazla yüksek yerlerinde bulunan adamlardan biri görünmek gibi tuhaf bir kusuru vardı, öyle ya, bir onbaşının yaşamı konusunda bazı ayrıntılar istenecek olsa, Cora teyze bunu ancak savunma bakanından sorabilirdi, Limoges’da bir semt hekimi hakkındaki bilgileri de Paris hastanelerinin bir cerrahından isteyebilirdi ancak. M. Malet adını söylediğim zaman, umduğum gibi:</p>

  <p style="text-align: justify;">“Tanımıyorum,” diye yanıtladı, "ama azıcık önemli biriyse, bizim Bertaux’dan hemen öğrenirim, biliyorsun, Enstitüdendir bu mimar, Adrien’cik onunla birlikte avlanırdı, bu nedenle her kış iki salı çağırırım onu.”</p>

  <p style="text-align: justify;">Birkaç gün sonra gene gittim teyzeme, hüzünlü ve telaşlı buldum:</p>

  <p style="text-align: justify;">“Yavrucuğum, iyi ki bana danıştın, şansın varmış; Malet’yi çok iyi tanıyor; Roma Ödülü için birlikte yarışmaya katılmışlar; hoş ve yetenekli bir adam olduğunu söylüyor, ama bir başarı kazanamamış, hiçbir zaman bir şey yapmamış çünkü. Bir taslak çizmesini bilen, ama çalışmalarını denetlemeyen ve bu bütün müşterilerini kaçıran mimarlar türündenmiş. Trouville’i yaptırtırken anlamıştım bunun ne demek olduğunu... Senin Malet bir zamanlar tanıdığım bir kadınla evlenmiş. Benim tanıdığımda Madam Boehmer’di, Berteaux anlatınca anımsadım... Evet, Hortense Boehmer... Üçüncü kocası bu... Şimdi kızı, senin de söylediğin gibi çok güzelmiş anlaşılan, hoşuna gitmesi çok doğal bir şey, ama benim deneylerime inan, Philippeciğim, evlenme onunla, ne babana aç bu işi, ne annene... Benim için farketmez (öyle çok insan gördüm ki yaşamımda), ama anacağızın... Onu Hortense Boehmer’le bir arada düşünemiyorum bir türlü, hayır! Olmayacak bir şey!”</p>

  <p style="text-align: justify;">Teyzeme Odile’in anası babası gibi olmadığını, ayrıca kararımı da verdiğimi, bizimkilerin bu tasarıyı hemen onaylamalarının daha iyi olacağını söyledim. Cora teyze biraz direndikten sonra, büyüklerimle konuşmaya razı oldu. Biraz iyiliğinden, biraz da tartışmadan, görüşmeden tutkulu bir haz duyan, uluslararası güçlüklerle dolu bir dönem gelirken, hem barışı sevdikleri için korku duyan, hem de biricik gerçek yeteneklerini kullanmalarını sağlayacağı için gizli bir haz duyan şu yaşlı elçilere benzediği için.</p>

  <p style="text-align: justify;">Babam sakin ve yumuşak göründü. Düşünmemi istedi. Anneme gelince, evlenme düşüncemi sevinçle karşıladı, ama birkaç hafta sonra, Maletleri tanıyan bir eski dostuna rastladı, çok serbest yaşayan bir çevreden olduklarını öğrendi. Madam Malet’nin kötü bir ünü vardı; hâlâ sevgilileri bulunduğu söyleniyordu. Odile konusunda kesin bir şey bilinmiyordu, ama kötü yetiştirildiği, delikanlılarla başbaşa dolaştığı, öte yandan çok güzel olduğu açıktı.</p>

  <p style="text-align: justify;">“Zengin bir aile mi?” dedi Pierre amcam, elbette o da bulunuyordu konuşmada.</p>

  <p style="text-align: justify;">“Bilmiyorum,” dedi annem. “Mösyö Malet akıllı, ama tuhaf bir adammış anlaşılan... Bunlar bize göre insanlar değil.”</p>

  <p style="text-align: justify;">“Bunlar bize göre insanlar değil,” gerçek bir Marcenat tümcesi ve korkunç bir yargıydı. Birkaç hafta boyunca, evlenmemi kabul ettirinceye kadar çok güçlükler çekeceğimi düşündüm. Odile ile annesi benden on beş gün sonra Paris’e döndüler. Onları görmeye gittim. Maletler Lafayette sokağında, üçüncü katta oturuyorlar. Bir oymalı çerçeve içinde, gizlenen bir kapıdan M. Malet’nin bürolarına geçiliyordu, Odile beni ona götürdü. Babamın gerek Gandumas’da, gerekse Valois sokağında çalışanlarından istediği şaşmaz düzene alışmıştım, iyi aydınlatılmamış bu üç odayı, o yarı yırtık yeşil kartonları ve altmışlık çiziciyi görünce, teyzeme bilgi veren kimsenin M. Malet’yi işsiz bir mimar diye göstermekte haksız olmadığını anladım. Odile’in babası geveze, hafif bir adamdı; biraz fazla neşeli kaçan bir yakınlıkla karşıladı beni, Floransa’dan ve Odile’den içli bir sevgiyle söz etti, sonra bana Biarritz’de yapmayı “umduğu” villa desenlerini gösterdi.</p>

  <p style="text-align: justify;">En çok yapmak istediğim şey nedir, biliyor musunuz, Bask biçeminde, büyük, modern bir otel. Hendaye için bir proje sunmuştum, ama işi vermediler.</p>

  <p style="text-align: justify;">Onu dinlerken, ailem üzerinde uyandıracağı izlenimi korku ve sıkıntıyla gözlerimin önüne getirdim.</p>

  <p style="text-align: justify;">Madam Malet ertesi akşam için yemeğe çağırdı beni. Saat sekizde gittim, Odile’i kardeşleriyle yalnız buldum. Mösyö Malet bürosundaydı, kitap okuyordu; Madam Malet daha eve dönmemişti. İki erkek kardeşi, Jean ile Marcel, Odile’e benziyordu, ama, daha ilk dakikada, onlarla hiçbir zaman içli dışlı olamayacağımızı anladım. Dostça, kardeşçe davranmak istiyorlardı, ama o gece, birkaç kez birbirlerine göz ederken, açık açık “Gözüm tutmadı,” dercesine biıbirlerine dudak bükerken yakaladım onları. Madam Malet saat sekiz buçukta geldi ve özür dilemedi. Mösyö Malet onun geldiğini duyunca, elinde kitabı, usulca içeriye girdi. Biz sofraya otururken, hizmetçi, çocukların arkadaşı olan genç bir Amerikalı’yı içeriye aldı. Amerikalı çağrılı değildi, büyük sevinç çığlıklarıyla karşılandı. Odile, bu kargaşa ortasında, o hoşgörür tanrıça havasını sürdürüyordu; yanıma oturmuş, kardeşlerinin şakalarına gülümsüyordu; benim şaşırıp ürktüğümü görünce yatıştırdı onları; Floransa’daki kadar kusursuz görünüyordu gene gözlerime, ama, onu bu ailenin içinde gördükçe, nedenini açıklayamadığım bir acı duyuyordum içimde. Aşkımın gözler kamaştıran zafer marşının içinde, gizliden gizliye bir Marcenat sesi duyar gibiydim.</p>

  <p style="text-align: justify;">Büyüklerim Maletler’i görmeye gittiler ve Odile’in büyüklerinin cömert açılmaları karşısında, kibar bir ayıplama havasını sürdürdüler. Bereket versin, böyle şeylerden hiç sözetmemekle birlikte, babam kadınların güzelliği karşısında çok duyarlıydı (bu konuda ben de bu bilinmez adama benzerdim), Odile onu daha ilk anda fethetti. Kapıdan çıkınca:</p>

  <p style="text-align: justify;">“Haklı olduğunu sanmıyorum, seni anlıyorum,” dedi.</p>

  <p style="text-align: justify;">Annem de:</p>

  <p style="text-align: justify;">“Güzel olmasına güzel; garip bir kız; tuhaf tuhaf şeyler söylüyor, değişmesi gerek,” dedi.</p>

  <p style="text-align: justify;">Odile için ailelerimizin tanışmasından da önemli bir tanışma vardı: En iyi dostu Marie-Thérèse’le (Misa diyordu ona) benim tanışmam. Biraz korktuğumu anımsıyorum; Misa’nın görüşünün Odile için büyük bir önem taşıdığını seziyordum; öte yandan, hoşuma gitmedi de değil. Odile kadar güzel değildi, ama birçok hoş yanları, düzgün çizgileri vardı. Odile’in yanında biraz kaba kalıyordu, ama yüzleri yan yana gelince hoş bir karşıtlık oluşturuyordu. Kısa zamanda, onları ortak bir görüntüde birleştirmeye alıştım, Misa’yı Odile’in kız kardeşi gibi görmeye başladım. Aileleri bakımından aynı toplumsal çevredendiler, ama Odile’de kendisini Misa’dan çok farklı kılan, doğal bir incelik vardı. Nişanlılığımız sırasında her pazar konsere götürürdüm onları, Odile’in Misa’dan çok daha iyi dinlediğini hemen farketmiştim. Odile, gözleri kapalı, müziği içine akmaya bırakırdı, mutlu görünürdü, evreni unuturdu. Misa meraklı gözlerle çevresine bakar, tanıdıklar bulur, programı açar, okur, hareketliliğiyle sinirime dokunurdu. Ama hoş bir arkadaştı, her zaman neşeli, her zaman hoşnuttu, Odile’e söylediği, Odile’in de bana yinelediği sözden dolayı minnettardım ona: Beni canayakın bulmuştu.</p>

  <p style="text-align: justify;">Balayımızı Ingiltere ve Iskoçya’da geçirdik. Bu iki çifte yalnızlık ayından daha mutlu bir dönem anımsamıyorum. Irmak ve göl kıyılarında çiçekler içinde küçük otellerde kalıyor, günlerimizi açık renk kreton minderle süslü, cilalı, düz kayıklar üzerinde uzanmakla geçiriyorduk. Odile bana bir ülke, sümbüllerin mavisine batmış çayırlar, yüksek otlar arasından fışkırmış laleler, dibinden biçilmiş, yumuşak çimenler, dağınık saçlı bir kadın gibi yapraklarını suya veren söğütler armağan etti. Bilinmedik bir Odile tanıdım, Floransa’dakinden de güzeldi. Yaşayışını izlemek büyü gibi bir şeydi. İçine girdiği dakikada, bir otel odasını bir sanat yapıtına dönüştürüyordu. Her zaman yanında taşıdığı çocukluk anılarına saf ve dokunaklı bir bağlılığı vardı: Küçük bir sarkaçlı saat, dantelalı bir minder, bir de alageyik derisiyle kaplı bir Shakespeare. Neden sonra, yuvamız bozulduğu zaman, Odile gene koltuğunun altında minderi, elinde Shakespeare’iyle gitti. Dokunup geçiyordu yaşama, kadın olmaktan çok ruhtu. O bir dansı andıracak kadar hafif yürüyüşle Thames ya da Cam kıyısında ilerleyişini anlatabilmek isterdim.</p>

  <p style="text-align: justify;">Dönüşte, Paris bize saçma göründü, annem babam da, Odile’inkiler de biricik arzumuzun kendilerini görmek olacağını sanıyorlardı. Cora teyze onurumuza şölenler hazırlamak istiyordu. Odile’in dostları iki ay boyunca ondan yoksun kalmaktan yakınıyor, onu azıcık da kendilerine vermem için yalvarıyorlardı, ama Odile’le benim yalnız yaşamayı sürdürmekten başka bir dileğimiz yoktu. İlk akşam, halıları olan, daha badana kokan küçük evimize girdiğimiz zaman, Odile, neşeli bir yaramazlık havası içinde, giriş kapısına gitti, zilin telini kesti. Böylece herkese yol veriyordu.</p>

  <p style="text-align: justify;">Dairemizi dolaştık, yatak odasının yanında küçük bir odası olup olamayacağını sordu bana:</p>

  <p style="text-align: justify;">“Benim köşem olur... Ancak ben çağırınca girersiniz; bilirsiniz, benim azgın bir bağımsızlık gereksinimim vardır. Dickie, (İngiltere’de, genç bir kızın bir delikanlıya böyle seslendiğini duyduğundan beri hep Dickie diyordu bana). Beni tanımıyorsunuz daha, göreceksiniz, korkuncumdur ben.”</p>

  <p style="text-align: justify;">Şampanya, çörek, bir demet de iri papatya getirmişti. Basık bir masa, iki koltuk ve kristal bir vazoyla, çok güzel bir dekor yaratıverdi. En sevinçli, en candan gece yemeğini yedik. Yalnızdık, birbirimizi seviyorduk. Gelip geçiciydiler, ama yanmıyorum bu anlara; son ezgileri hâlâ yankılanıyor içimde, kulak verdiğim, bugünün gürültülerini de susturduğum zaman, şimdiden can çekişen seslerini hâlâ seçebiliyorum.</p>

  <p><a id="bookmark7"></a></p>
</body>
</html>
