<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XXII</h1>

  <p style="text-align: justify;">İlk düşüncem ertesi gün Toulon’a gitmek olmuştu, ama sekiz gün boyunca ateşler içinde sayıkladım. Bertrand ile André büyük bir bağlılıkla baktılar bana; Hélène kaç kez çiçek getirdi. Dengeme kavuştuğum zaman, büyük sıkıntılar içinde, neler öğrendiğini sordum. Öğrendiği şeyler, sonradan benim de işittiklerim gibi, birbirlerini tutmuyordu. Oyle anlaşılıyordu ki, büyük bir bağımsızlığa alışmış olan François evlilikten çabuk bıkmıştı. Odile düş kırıklığına uğratmıştı onu. Ben Odile’i şımartmıştım, François’nın sevgisinin azalmaya başladığı sırada, yumuşak bir biçimde güçbeğenir davranmıştı. François onu akıllı sanmıştı; oysa değildi, hiç değilse sözcüğün bayağı anlamında. Ben de biliyordum bunu, ama benim için farketmiyordu. François onu bir düşünce ve davranış disiplinine sokmak istemişti. Her ikisi de gururluydu, şiddetle karşı koymuşlardı birbirlerine.</p>

  <p style="text-align: justify;">Çok sonra, aşağı yukarı bundan altı ay önce, bir kadın François’nın Odile’e ilişkin açılmalarını anlattı bana. “Çok güzeldi, demişti, gerçekten sevmiştim onu. Ama ilk kocası kötü yetiştirmişti. Çılgınca bir yosmalığı vardı. Bana acı çektirten tek kadın oldu... Kendimi savundum... Otopsi masasına yatırdım onu... Masanın üstünde tuttum, çıplak, açık... Küçük yalanlarının tüm çarklarını gördüm... Gördüğümü de gösterdim... Çekiciliğini kullanarak beni gene dizginleyeceğini sandı... Sonra yanıldığını anladı... Olanlara üzgünüm, elbette, ama içimde hiç pişmanlık yok. Elimden bir şey gelmez.”</p>

  <p style="text-align: justify;">Bu konuşmayı duyunca, François’dan tiksindim. Gene de, bazı bazı, hayranlık duyuyordum ona. Benden daha güçlü, belki de daha akıllı davranmıştı; daha güçlü davranmıştı her şeyden önce, çünkü onun gibi ben de anlamıştım Odile’i, ama aramızdaki fark, benim bunu söylemeyi göze alamamış olmamdı. François’nın alaycılığı benim zayıflığımdan daha mı iyiydi? Bunu uzun uzun düşününce, ben de hiç pişmanlık duymuyordum. İnsanları yenmek, onları umutsuzluğa sürüklemek kolaydır. Şimdi, başarısızlıktan sonra da, bunu hiç istemeseler bile, onları sevmeye çalışmanın daha güzel olduğuna inanıyorum.</p>

  <p style="text-align: justify;">Ayrıca tüm bunlar Odile’in intiharını açıklamıyor. Kesin olan bir şey varsa, o da Odile’in kendini öldürdüğü gün François’nın Toulon’da bulunmadığıydı. Bertrand, savaş sırasında, üç genç kadın ve üç deniz subayıyla birlikte, intihardan bir gün önce, Odile’le akşam yemeği yemiş bir çocukla karşılaşmıştı. Konuşma çok keyifliymiş. Şampanya içerken, Odile yanındakilere, gülerek: “Biliyor musunuz, yarın, öğleyin, kendimi öldüreceğim,” demiş. Pek sakinmiş bütün gece, bu yabancı (Bertrand’a anlatmış) güzelliğinin ak, ışıklı parıltısını da farketmiş.</p>

  <p style="text-align: justify;">Bir ay hasta yattım. Sonra Toulon’a gittim. Birkaç gün kaldım burada, Odile’in mezarını ak çiçeklerle donattım. Bir akşam, mezarlıkta, yaşlı bir kadın yanıma geldi, Madam de Crozant’ın oda hizmetçisi olduğunu, hanımının bir çekmecesinde resmimi gördüğü için beni tanıdığını söyledi. Sonra, son haftalarda Odile’in, kalabalık içinde çok şen görünmekle birlikte, yalnız kalır kalmaz umutsuz bir havaya büründüğünü söyledi. “Bazı bazı, Madam’ın odasına girdiğim zaman, başı ellerinin üzerinde, bir koltukta oturur buluyordum onu... Ölüme bakar gibiydi,” dedi kadın.</p>

  <p style="text-align: justify;">Uzun uzun konuştum onunla, Odile’i hayranlıkla sevmiş olduğunu memnunlukla gördüm.</p>

  <p style="text-align: justify;">Toulon’da yapabileceğim hiçbir şey yoktu. Temmuz başında, gidip Gandumas’da kalmaya karar verdim. Burada çalışmaya ve okumaya çabaladım. Fundalıklar arasında uzun gezintiler yaptım, uykuyu yorgunlukla elde ettim.</p>

  <p style="text-align: justify;">Hemen her gece Odile’i düşümde görmeyi sürdürüyordum. Çoğu zaman, bir kilisede, bir tiyatroda görüyordum kendimi; yanımdaki yer boş oluyordu. Birdenbire: “Odile nerde?” diyordum kendi kendime. Onu arıyordum. Solgun yüzlü, dağınık saçlı kadınlar görüyordum, ama hiçbiri ona benzemiyordu. Uyanıyordum.</p>

  <p style="text-align: justify;">Çalışmıyordum. Fabrikaya bile gitmiyordum artık. Hiç kimseyi görmek istemiyordum. Kederimi seviyordum. Her sabah, tek başıma, köye doğru iniyordum; kiliseden bir org sesi geliyordu, öylesine hafif, öylesine akıcıydı ki, havaya karışıyor, havanın mırıltısıymış gibi geliyordu. Odile’i, ilk kez bir arada, Floransa’nın kara servileri önünde dolaştığımız gün giydiği açık renk giysiyle yanımda bulunduğunu düşlüyordum. Neden yitirmiştim onu? Bu büyük aşkı bu alabildiğine acıklı öykü biçimine sokan sözcüğü, davranışı arıyordum. Bulamıyordum. Tüm bahçelerde hoşlanabileceği güller vardı.</p>

  <p style="text-align: justify;">İşte bu gezintilerden birinde, Chardeuil’de, Ağustos ayında bir cumartesi günü, davul gümbürtüleri içinde köy bekçisinin bağırdığını işittim: “Kara ve deniz ordularında savaş, Seferberlik.”</p>
</body>
</html>
