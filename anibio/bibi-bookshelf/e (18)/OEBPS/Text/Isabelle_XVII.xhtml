<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XVII</h1>

  <p style="text-align: justify;">Yaşamda her şey beklenmedik bir biçimde çıkıyor karşımıza, sonuna kadar da böyle olacak belki. Öylesine korktuğum bu ayrılık, bir ölçüde bir mutluluk dönemi olarak kalıyordu yaşamımda. Oldukça yalnızdım, ama okuyordum, çalışıyordum. Öte yandan çok yorgundum, günün bir bölümünü uyumakla geçiriyordum. Hastalık bir tür ruhsal mutluluktur, çünkü arzularımızı, kaygılarımızı sağlam sınırlarla çevirir. Philippe uzaktaydı, ama hoşnut olduğunu, sağlığının yerinde olduğunu biliyordum. Çok güzel mektuplar yazıyordu bana. Yaşamımıza hiçbir zaman bir kavga girmiyor, hiçbir zaman bir gölge düşmüyordu. Solange da Fas’taydı, yedi sekiz günlük bir deniz vardı kocamla aralarında. Dünya daha güzel, yaşam uzun süredir duymadığım bir biçimde daha kolay, daha tatlı geliyordu bana. Bir zamanlar Philippe’in ağzından duyup da canavarca bulduğum bir tümceyi şimdi anlıyordum: “Uzaklık ya da ölüm, kuşku ya da ihanetten daha az zarar verir aşka.”</p>

  <p style="text-align: justify;">Philippe söz verdirtmişti bana: Dostlarımızla görüşecektim. Bir kez Thianges’lara, iki üç kez de Cora teyzeye akşam yemeğine gittim. Çok yaşlanıyordu artık. Ölüm o yaşlı generaller, yaşlı amiraller, eski elçiler koleksiyonunu bozmuştu. Birçok güzel örnekler de tümden eksilmiş, yerleri doldurulamamıştı. Kendisi de dost ve alaycı bir halkanın ortasında uyuyuveriyordu bazı bazı. “Bir akşam şöleninde ölecek,” diyorlardı. Ben hep minnettardım ona; Philippe'le onun evinde karşılaşmıştım, hiç atlatmadan gidiyordum akşam yemeklerine. Hatta iki üç kez onunla baş başa öğle yemeği yediğim bile oldu, Marceau caddesindeki evin geleneklerine aykırı bir şeydi bu, ama bir akşam ona içimi açmaya başlamıştım, o da sürdürmem için yüreklendirmişti beni. Böylece bütün öykümü anlattım ona, çocukluğumdan başlayarak evliliğime, evliliğimden de Solange’ın rolüne, kıskançlığıma kadar geldim. Gülümseyerek dinledi beni.</p>

  <p style="text-align: justify;">“İyi ya, yavrucuğum, daha büyük mutsuzluklarınız yoksa, çok mutlu bir kadınsınız demektir,” dedi. “Neden yakınıyorsunuz? Kocanızın sadık olmamasından mı? Ama erkekler hiçbir zaman sadık değildir ki.”</p>

  <p style="text-align: justify;">“Özür dilerim, teyzeciğim. Kayınpederim...”</p>

  <p style="text-align: justify;">“Kayınpederiniz bir keşişti, buna kuşku yok, ben sizden daha iyi tanıdım onu. Edouard tüm gençliğini taşrada, akla sığmaz bir dünyada geçirdi... Aklını çelecek şeylerle karşılaşmadı... Ama örneğin bir de benim Adrien’ciğimi ele alın. Beni hiç aldatmadı mı sanırsınız? Canım Isabelle’ciğim, yaşamımın yirmi yılı boyunca en iyi dostumun, Jeanne de Casa-Ricci’nin kocamın sevgilisi olduğunu biliyordum. Başlangıçta bunu tatsız bulmadım diyecek değilim kuşkusuz, ama her şey düzeldi. Düşünüyorum da evliliğimizin ellinci yılında... Paris’in tüm kaymak tabakasını çağırmıştım. Zavallı Adrien’ciğin aklı pek başında değildi artık, bir söylev çekerek aynı zamanda hem benden, hem Jeanne Casa’dan, hem de amiralden söz etti. Masanın çevresinde gülüyorlardı elbette, ama bütün bunlar çok sevimliydi gerçekte, hem de çok yaşlıydık, elimizden geldiği kadar güzel geçirmiştik yaşamımızı, hiçbir şeyi düzelmez biçimde bozmamıştık... Çok iyiydi böylesi, öte yandan yemek de öyle güzeldi ki, insanlar başka bir şey düşünmüyorlardı pek.”</p>

  <p style="text-align: justify;">“Evet, teyzeciğim, ama her şey yaratılışa bağlı. Benim için duygu yaşamı her şevin başında gelir, seçkin çevre yasamı ilgilendirmez beni. O zaman...”</p>

  <p style="text-align: justify;">“Ama size duygu yaşamınız olmasın diyen kim, yavrucuğum? Elbette yeğenimi çok severim, bir aşık tutmanızı salık verecek değilim size... Hayır, elbette... Ama, ne yalan söylemeli, evinde genç ve güzel bir karısı varken Philippe efendi başka çöplüklerde dolaşmaktan hoşlanıyorsa, sizin de kendi yaşamınızı doldurmaya çalışmanızı kınayamam. Çok iyi biliyorum ki, burada, Marceau caddesinde bile, sizi beğenen erkekler yok değil.”</p>

  <p style="text-align: justify;">"Yazık ki ben evliliğe inanırım, teyzeciğim.”</p>

  <div>
    <p style="text-align: justify;">"Evet, ona bir sözümüz yok. Ben de inanırım evliliğe, bunu kanıtladım da, ama evlilik başka, aşk başka... Sağlam bir kanaviçesi olmalı insanın; ince nakışlar işlemek yasak değil... Ama işlemeden işlemeye fark vardır... Bugünün genç kadınlarının en hoşlanmadığım yanı, kendilerine göre bir işleme yöntemleri olmaması.”<br /></p>
  </div>

  <div>
    <p style="text-align: justify;">Yaşlı teyze uzun zaman bu havada konuştu benimle. Eğlendiriyordu beni; hatta birbirimizi seviyorduk da, ama birbirimizi anlayacak yaratılışlarda değildik.<br /></p>
  </div>

  <p style="text-align: justify;">Birçok işte Philippe’le ortak olan insanlar, Sommervieuler de çağırdı beni. Kabul etmeyi bir görev saydım, çünkü Philippe’e yararlı olabilirlerdi. Varınca, gittiğime üzüldüm, çünkü tanıdığım hiç kimse bulunmadığını gördüm hemen. Ev güzeldi, hoşlanmayacağım kadar modern, ama gerçek bir beğeniyle döşenmişti. Philippe olsa tablolara ilgi gösterirdi; Marquet’ler vardı, bir Sisley, bir Lebourg vardı. Madam Sommervieu tanımadığım kadınlarla, adamlarla tanıştırdı beni. Kadınların çoğu güzeldi, güzel mücevherlerle donanmışlardı. Erkeklerin hemen hepsi büyük mühendis tipinde, sağlam yapılı, sert yüzlü insanlardı. Unutacağımı çok iyi bildiğim için, dikkat etmeden dinledim adları. “Madam Godet,” dedi ev sahibesi. Biraz solmuş, ama güzel bir sarışın olan Madam Godet’ye bakıyordum. Mösyö Godet de vardı, Légion d’honneur nişanı almış bir adamdı, yetkeli görünüyordu. Hiçbir şey bilmiyordum haklarında, gene de düşünüp duruyordum: “Godet? Godet? Bu adı tanır gibiyim.” Ev sahibeme sordum:</p>

  <p style="text-align: justify;">"Mösyö Godet kimdir?”</p>

  <div>
    <p style="text-align: justify;">“Godet madenciliğin büyük adıdır,” dedi Madam Sommervieu. “Batı Çelik Fabrikalarının yöneticilerindendir, Kömür Ocakları’nda da çok güçlüdür.”<br /></p>
  </div>

  <p style="text-align: justify;">Herhalde Philippe’ten duydum diye düşündüm, yoksa Villier mi söz etmişti ondan?</p>

  <p style="text-align: justify;">Godet sofrada yanıma düştü. Kartıma merakla baktı, çünkü adımı işitmemişti, hemen sordu:</p>

  <p style="text-align: justify;">“Yoksa siz Philippe Marcenat’nın karısı olmayasınız?”</p>

  <p style="text-align: justify;">“Evet, elbette.”</p>

  <p style="text-align: justify;">“Ya! Ama kocanızı çok iyi tanırım ben. Meslekte ilk adımlarımı Limoges’da, onun, daha doğrusu babasının yanında atmıştım. Zavallı adımlardı bunlar. Bir kâğıt fabrikasıyla uğraşmam gerekiyordu, bu da hiç ilgilendirmiyordu beni, ikincil bir rolüm vardı. Kayınpederiniz sert bir adamdı, kendisiyle çalışmak güçtü. Ya! Evet, Gandumas kötü bir anıdır benim için! (Güldü, sonra ekledi): Böyle konuştuğum için sizden özür dilerim.”</p>

  <p style="text-align: justify;">O konuşurken anlamıştım birdenbire... Misa, Misa’nın kocasıydı bu. Philippe’in tüm öyküsü aklıma geliyordu şimdi, tümceleri gözlerimin önündeymiş gibi belirliydi. Demek şurada, masanın öbür ucunda oturan, yanındaki adama keyifli keyifli gülümseyen bu tatlı, yakınmalı gözlü güzel kadın, bir gece, can çekişen ateşin başında, minderler üzerinde, Philippe’in kollarına aldığı kadındı. Inanamıyordum. Bu acımasız, bu şehvetli Misa bir Lucrèce Borgia’nın, bir Hermione’un havasına bürünmüştü hayalimde. Philippe bu kadar kötü mü çizmişti onu bana? Ama kocasıyla konuşmak gerekiyordu.</p>

  <p style="text-align: justify;">“Doğru, Philippe adınızdan sık sık söz ederdi” dedim.</p>

  <p style="text-align: justify;">Sonra, biraz güçlükle:</p>

  <p style="text-align: justify;">“Madam Godet kocamın ilk karısının çok yakın dostuydu, değil mi?” diye ekledim.</p>

  <p style="text-align: justify;">Yüzüme bakmaz oldu, o da ne yapacağını şaşırmış gibi bir havaya büründü (“Ne biliyor acaba?” diye düşündüm).</p>

  <p style="text-align: justify;">“Evet,” dedi. “Çocukluk arkadaşıydılar. Sonra tatsızlıklar oldu. Odile Misa’ya çok iyi davranmadı, yani Marie-Thérèse’e demek istiyorum, ama ben karıma Misa derim.”</p>

  <p style="text-align: justify;">“Evet, elbette.”</p>

  <p style="text-align: justify;">Sonra, söylediğimin tuhaflığını farkederek, konuyu değiştirdim. Çelik, kok ve maden kömürü dünyasında Fransa ile Almanya’nın ilişkilerinden söz etti bana. Bu büyük sanayi sorunlarının dış politika üzerindeki etkilerini gösterdi. Engin görüşleri vardı, ilgimi çekti. Jacques Villier’yi tanıyıp tanımadığını sordum.</p>

  <p style="text-align: justify;">“Fas’takini mi?” dedi. “Evet, bizim şirketlerden birinin ortaklarındandır.”</p>

  <p style="text-align: justify;">“Akıllı bir adam mı sizce?”</p>

  <p style="text-align: justify;">“Fazla tanımam; işinde başarılı olmuş bir insandır.”&nbsp;</p>

  <p style="text-align: justify;">Yemekten sonra, karısıyla baş başa kalmak için fırsat yaratmaya çalıştım. Philippe olsa yasaklardı bunu, biliyordum, ben de bunu yapmamaya çaba harcamıştım, ama tutkulu merakım itiyordu beni, yaklaştım yanına. Şaşırmış gibi göründü.</p>

  <p style="text-align: justify;">“Kocanız yemek sırasında bir zamanlar kocamı çok iyi tanıdığınızı söyledi,” dedim.</p>

  <p style="text-align: justify;">“Evet,” dedi soğukça, “Julien’le birkaç ay Gandumas’da kalmıştık.”</p>

  <p style="text-align: justify;">Aynı zamanda hem soru, hem de kederle dolu, garip bir bakışla baktı bana. “Siz de gerçeği biliyor musunuz? Bu görünüşteki yakınlık yapmacık olmasın?” diye düşünür gibiydi. İşin tuhafı, hiç de sevimsiz gelmiyordu bana, tam tersine, cana yakın buluyordum onu. Bu incelik, bu hüzünlü ve ciddi hava etkiliyordu beni. “Çok acılar çekmiş bir kadına benziyor,” diyordum içimden. “Kim bilir? Belki de Philippe’in iyiliğini istemiştir? Belki de, onu sevdiği için, kendisine ancak acı verecek bir kadına dikkatini çekmek istemiştir? O kadar kötü şeyler mi bunlar?”</p>

  <p style="text-align: justify;">Yanına oturdum, onu evcilleştirmeye çalıştım. Bir saatin sonunda, Odile hakkında konuşturmayı başardım. Ama, konuşurken, belirli bir huzursuzluğu atamıyordu üzerinden. Bu da bu anının onda hâlâ ne kadar keskin duygular uyandırdığını gösteriyordu.</p>

  <p style="text-align: justify;">“Benim için, Odile’den söz etmek çok zor,” dedi. “Çok severdim onu, çok beğenirdim. Sonra beni üzdü, sonra da öldü. Karalamak istemem onu, hem de sizin önünüzde.”</p>

  <p style="text-align: justify;">Sorular yüklü o garip bakışıyla yüzüme baktı gene.</p>

  <p style="text-align: justify;">“Yok,” dedim, “benim bu anıya düşman olduğumu sanmayın. Odile’in sözünü o kadar işittim ki, onu kendimden bir parça gibi görmeye başladım sonunda. Anlaşılan, çok güzelmiş. ”</p>

  <p style="text-align: justify;">"Evet,” dedi hüzünlü hüzünlü, “hayranlık uyandıracak ölçüde güzeldi. Gene de sevmediğim bir şey vardı gözlerinde. Biraz şey... Hayır... Sahtelik demek istemiyorum... Fazla olur o kadarı... Şey... Nasıl açıklayacağımı bilemiyorum, utkun kurnazlığa benzer bir şeydi. Odile hükmetmek gereksiniminde olan bir insandı. Kendi istemini, kendi gerçeğini kabul ettirmek isterdi. Güzelliği kendine güvenini artırmıştı, bir şey söyledi miydi, söylediğinin doğru oluverdiğine inanırdı nerdeyse. Kocanız tapardı ona, kocanıza söktürürdü bunu, ama bana söktüremezdi, bu nedenle de bana kızardı.”</p>

  <p style="text-align: justify;">Onu dinliyor ve acı çekiyordum. Renée’nin Odile’ini, kayınvalidemin Odile’ini, hatta nerdeyse Hélène de Thianges’ın Solange’ını buluyordum bu sözlerinde, Philippe’in Odile’ini, yani benim sevdiğim Odile’i değil.</p>

  <p style="text-align: justify;">“Ne tuhaf,” dedim, “güçlü, istemli bir yaratık çiziyorsunuz bana. Philippe’se, ondan söz ettiği zaman, hep uzanıp kalan, zayıf, biraz çocuksu ve gerçekte çok iyi bir kadınmış gibi bir izlenim uyandırır bende”</p>

  <p style="text-align: justify;">“Evet, bu da doğruydu,” dedi Misa, “ama, öyle sanıyorum ki, yüzeyde kalan yanıydı, Odile’in gerçek özelliği bir şey gözüpekliği... Nasıl söylesem, bilmem... Bir asker, bir partizan gözüpekliğiydi. Örneğin, şeyi saklamak istediği zaman... Ama hayır, bunu size anlatmak istemem.</p>

  <p style="text-align: justify;">“Sizin gözüpeklik dediğiniz şeye Philippe cesaret der; en büyük üstünlüklerinden birinin de bu olduğunu söyler.”</p>

  <p style="text-align: justify;">“Evet, bir bakıma. Bir anlamda, bu da doğrudur, ama kendini dizginlemek cesaretini gösteremezdi. Arzuladığını gerçekleştirmekte kullanırdı cesaretini. Güzeldi bu da, ama o kadar güç de değildi.”</p>

  <p style="text-align: justify;">Çocuğunuz var mı?” dedim.</p>

  <div>
    <p style="text-align: justify;">“Evet,” dedi yere bakarak, “Üç: İki oğlan, bir kız.”<br /></p>
  </div>

  <p style="text-align: justify;">Tüm toplantı boyunca konuştuk, bir dostluk taslağı çizmiş olarak ayrıldık. İlk kez, Philippe’in bir yargısıyla tam bir uyuşmazlık durumundaydım. Hayır, bu kadın kötü bir insan değildi. Aşık olmuştu, kıskançlık duymuştu. Ben mi ayıplayacaktım onu bu yüzden? Son dakikada, sonradan pişman olduğum bir şey yaptım.</p>

  <p style="text-align: justify;">“Gene görüşürüz,” dedim. “Çok sevindim sizinle konuştuğuma. Bu sıralarda yalnızım, belki de buluşabiliriz.”</p>

  <p style="text-align: justify;">Salondan çıkar çıkmaz, iyi bir şey yapmadığımı, Philippe’in bu yaptığımı doğru bulmayacağını düşündüm; Misa’vla dostluk kurduğumu öğrenince, çok acı serzenişlerde bulunacak, bunda da hiç kuşkusuz haklı olacaktı.</p>

  <p style="text-align: justify;">O da konuşmamızdan haz duymuş olmalıydı; belki de beni, evlilik yaşamımı merak ediyordu, çünkü, gerçekten de, iki gün sonra telefon etti, Bois’da bir gezinti yapmak üzere buluşmayı kararlaştırdık. Benim istediğim, onu Odile hakkında konuşturmak, ondan Odile’in beğenilerini, alışkanlıklarını, huylarını öğrenmek, böylece belki de Philippe’i daha çok hoşnut etmekti. Philippe’e geçmiş hakkında sorular sormayı göze alamıyordum. Misa’ya birçok soru sordum: “Nasıl giyinirdi? Terzisi kimdi? Çiçek yerleştirmesini çok iyi bildiğini işitmiştim... Çiçek düzenlemek nasıl böylesine kişisel bir şey olabilir? Açıklayın bana... Ama ne kadar tuhaf, herkes çok çekici olduğunu söylüyor, siz de öyle söylüyorsunuz, ama hakkında anlattığınız kimi ayrıntılar daha çok sert, nerdeyse kaba... Öyleyse neydi bu çekiciliği sağlayan?”</p>

  <p style="text-align: justify;">Ama Misa bu konuda bir açıklık getirmedi, aynı soruyu kendisinin de sık sık sorduğunu, hiçbir yanıt bulamadığını gördüm. Yalnız, Solange’da da bulunan şu doğa sevgisiyle, bende eksik olan içten gelen canlılığı buldum söylediklerinde. “Ben fazla yöntemliyim,” diye düşündüm; coşku atılımlarından fazla sakınırım. Öyle sanıyorum ki, Philippe Odile’in ruhsal nitelikleri kadar da çocuksu yanını seviyordu, hatta bu yanını daha da çok seviyordu, bir de neşesini.” Sonra Philippe’ten daha içten bir biçimde konuşmaya başladık. Onu çok sevdiğimi söyledim.</p>

  <p style="text-align: justify;">“Evet, ama mutlu musunuz onunla?” diye sordu.&nbsp;</p>

  <p style="text-align: justify;">“Çok mutluyum. Neden sordunuz?”</p>

  <p style="text-align: justify;">“Hiç... Sordum işte. Kendisini sevmenizi anlarım; bağlayıverir insanı. Ama, aynı zamanda, Odile türünden kadınlara öyle düşkündür ki, güdülmesi zor bir koca olabilir.”</p>

  <p style="text-align: justify;">“Neden kadınlar diyorsunuz? Yaşamında Odile’den başka kadın gördünüz mü?”</p>

  <p style="text-align: justify;">“Yok, hayır, ama seziyorum. Anlarsınız ya, bağlılığın, tutkulu aşkın yaklaştırmaktan çok uzaklaştıracağı bir insandır. Neyse, böyle söylüyorum ya, hiçbir şey bildiğim yok; çok az tanırım kendisini, öyledir diye kuruyorum, o kadar. Kendisiyle görüştüğüm zamanlarda birtakım boş, uçarı yanlan olduğunu sezerdim, biraz küçültürdü bunlar onu. Ama, gene söylüyorum, hiçbir değeri yok bu söylediklerimin... O kadar az gördüm ki onu yaşamımda.”</p>

  <p style="text-align: justify;">Büyük bir huzursuzluk duyuyordum içimde; Misa bundan haz duyar gibiydi. Philippe haklı mıydı yoksa? Kötü bir kadın mıydı o? Eve döndükten sonra, korkunç bir gece geçirdim. Şöminemin üzerinde Philippe’in sevgi dolu bir mektubunu bulmuştum. Kendisinden kuşku duyduğum için özür diledim ondan. Zayıftı kuşkusuz, ama bu zayıflık bende de vardı, Misa’nın bulanık tümcelerinde, tutkun bir kadın kırgınlığından başka bir şey görmek istemiyordum. Birkaç kez birlikte gezintiye çıkmayı önerdi, akşam yemeğine bile çağırdı hatta. Önerilerini geri çevirdim.</p>

  <p><a id="bookmark8"></a></p>
</body>
</html>
