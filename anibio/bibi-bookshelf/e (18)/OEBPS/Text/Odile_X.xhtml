<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">X</h1>

  <p style="text-align: justify;">Babam çoktandır kâğıt fabrikalarımız için bir İsveç yolculuğuna çıkmamı istiyordu. Bu ülkeden simsarlar aracılığıyla ağaç hamuru alıyorduk; doğrudan doğruya görüşünce en iyi fiyatı sağlayacağımız açıktı, kendi sağlığı İsveç’e gitmesine elverecek kadar iyi değildi artık. Bense Odile de benimle gelmedikçe gitmeye yanaşmıyordum, ama Odile hiç istekli görünmüyordu. Gelmek istememesine kuşkuyla bakıyordum. Yolculuğu severdi. Almanya ile Danimarka’yı trenle geçmek istemezse, Havre ya da Boulogne’dan vapurla gitmeyi öneriyordum, bundan hoşlanması gerekirdi.</p>

  <p style="text-align: justify;">“Hayır, yalnız gidin," dedi; “İsveç beni hiç çekmiyor, çok soğuk."</p>

  <p style="text-align: justify;">“Hiç de öyle değil. Odile, çok güzel bir ülke... Size göre manzaralar, yalnızlık, akçamlarla çevrili, kocaman göller, eski şatolar."</p>

  <p style="text-align: justify;">“Öyle mi diyorsunuz? Hayır, bu sıralarda Paris’ten ayrılmak gelmiyor içimden... Ama babanız bu yolculuğu yapmanızda dayattığına göre, siz gidin. Benden başka kadınlar görmek iyi gelir size. İsveç kadınları çok hoştur, iri, solgun sarışınlar; tam size göre... Aldatın beni...”</p>

  <p style="text-align: justify;">En sonunda, bu yolculuğa çıkmamak kaçınılmaz oldu. Odile’e alçakgönüllülükle, kendisini Paris’te yalnız bırakacağımı düşündükçe tüylerimin ürperdiğini söyledim.</p>

  <p style="text-align: justify;">“Ne tuhafsınız, evden çıkmayacağım, söz size,” dedi; “okuyacak bir sürü kitabım var, yemeklerimi de annemde yerim.” Kaygılar içinde yola çıktım, ilk üç günüm çok zor geçti. Uzun Paris-Hamburg yolculuğu sırasında, Odile’i düşlüyordum, odasındaydı, yüzünü göremediğim bir adamı içeriye alıyordu, adam, piyanoda, sevdiği tüm parçaları çalıyordu ona. Odile’i güleç, canlı olarak getiriyordum gözlerimin önüne, bir zamanlar bana adanmış olan, şimdi de kavrayıp yakalamak, kapatmak, yalnız kendim için saklamak istediğim şu mutluluk havasıyla süslüydü yüzü. Dostlarından hangisi Paris’te alıkoymuştu onu? Şu budala Bernier mi, yoksa kardeşlerinin arkadaşı olan şu Amerikalı, şu Landsdale dedikleri mi? Malmö’de pırıl pırıl cilalanmış yeni tren beni en sonunda karanlık düşlerimden sıyırdı. Stockholm’de, Odile’den bir mektup aldım. Çok tuhaftı Odile’in mektupları; küçük kızlar gibi yazardı. Şöyle diyordu: “Çok sakinim. Hiçbir şey yaptığım yok. Yağmur yağıyor. Kitap okuyorum. <span style="font-style:italic;">Savaş ve Barış'</span>ı yeniden okudum. Öğle yemeğini annemde yedim. Anneniz geldi.” Böyle sürüp gidiyordu işte, hiçbir şey anımsatmayan, küçük küçük tümcelerle; ama bu tümceler, bilmem neden, belki de boşlukları ve safça yalınlıkları dolayısıyla, yatıştırıcı bir etki yapıyordu üzerimde. Sonraki günler bu gevşeme izlenimini daha da arttırdı. Tuhaftı, Odile’i Paris’te olduğundan daha çok seviyorum. Ciddi, biraz bitkin geliyordu gözlerimin önüne, içinde hiç kuşkusuz güzel bir karanfil ya da bir gül bulunan bir vazonun yanına uzanmış, kitap okuyordu. Çılgınlığıma karşın, çok açık görüşlü olduğum için “Ama neden acı çekmiyorum?” diyordum kendi kendime. “Üzgün olmam gerekirdi. Hakkında hiçbir şey bilmiyorum. Şimdi serbest, hem de ne isterse onu yapıyor.” Anlıyorum ki, ayrılık bir yandan, daha önceden de bildiğim gibi aşkın billurlanmasına yardım ederken, bir yandan da kıskançlığı bir zaman için uyutuyordu, çünkü üzerlerine o tehlikeli, o korkunç yapılarını kurduğu bütün o ufak olayları, bütün o gözlemleri aklın elinden alarak onu sakinliğe, rahatlığa zorluyordu. Sonuçlandırmam gereken işler, İsveç kırlarında yolculuk etmek zorunda bıraktı beni; büyük koru sahiplerinin şatolarında kalıyordum; ülkenin içkilerini sunuyorlardı; likörlerini ikram ediyorlardı, havyar, isli sombalığı ikram ediyorlardı, kadınların soğuk, billursu bir parıltıları vardı; Odile’i ve yaptıklarını aklıma bile getirmeden koca günler geçirdiğim oluyordu. Hepsinden çok bir akşamı anımsıyorum. Akşam yemeğini Stockholm dolaylarında, kırda yemiştim, yemekten sonra, ev sahibem bahçede bir gezinti önermişti. Kürklere bürünmüştük tepeden tırnağa. Hava buz gibiydi. İri yarı, sarışın uşaklar döğme demirden bir parmaklıklı kapıyı açmışlardı, gece güneşinin altında hafiften parlayan, donmuş bir gölün kıyısına gelmiştik. Yanımdaki kadın başdöndürücü ve şendi; daha birkaç dakika önce, öyle hafif bir incelikle prelüdler çalmıştı ki, gözlerim yaşarmıştı. Bir saniye süresince, olağanüstü bir mutluluk izlenimi uyandı içimde. “Dünya ne güzel, diye düşündüm, mutlu olmak ne kolay.” Paris’e dönmek, hayaletlerimi yeniden hortlattı. Odile’in uzun yalnızlık günleri konusundaki öyküleri öylesine yalındı ki, geniş, çölümsü alanları doldurmak için, en dayanılmaz varsayımları getiriyorlardı akla.</p>

  <p style="text-align: justify;">“Bütün bu zaman boyunca ne yaptınız?”</p>

  <p style="text-align: justify;">“Yazdım ya size: <span style="font-style:italic;">Savaş ve Barış”</span></p>

  <p style="text-align: justify;">“On beş günü bir romanı yeniden okumakla geçirmediniz ya!”</p>

  <p style="text-align: justify;">“Hayır, başka şeyler de yaptım; çekmecelerimi yerleştirdim, kitaplarımı düzelttim, eski mektuplara yanıt verdim, terzilere gittim.”</p>

  <p style="text-align: justify;">“Kimi gördünüz peki?”</p>

  <p style="text-align: justify;">“Hiç kimseyi. Yazdım size: Annenizi, kendi annemi, kardeşlerimi, Misa’yı... Sonra bol bol da müzikle uğraştım. Biraz canlandı, bana İspanyol müziğinden, Albeniz’den, Granados’tan söz etti, yeni keşfetmişti bunları.</p>

  <p style="text-align: justify;">"Ha, bakın, Dickie, <span style="font-style:italic;">Büyücünün Çırağı'</span>nı dinlemeye götürmeliyim sizi... Öyle ustaca bir şey ki.”</p>

  <div>
    <p style="text-align: justify;">“Goethe’nin baladının öyküsü üzerine kurulmuştur,” dedim.</p>
  </div>

  <p style="text-align: justify;">Odile ateşli ateşli:</p>

  <p style="text-align: justify;">“Evet,” diye yanıt verdi. Yüzüne baktım, Nerden biliyordu bu baladı? Odile’in Goethe’yi hiç okumadığını biliyordum. Kiminle gitmişti konsere? Kaygımı yüzümden okudu.</p>

  <p style="text-align: justify;">"İzlencede yazılıydı,” dedi.</p>
</body>
</html>
