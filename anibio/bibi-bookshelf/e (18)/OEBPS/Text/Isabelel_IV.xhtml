<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">IV</h1>

  <p style="text-align: justify;">Philippe’le tüm yaz boyunca sık sık birlikte olduk. İşleriyle uğraşıyordu, ama her gün birkaç saat boş zaman ayırıyor, Gandumas’ya da ancak ayda bir kez gidiyordu. Hemen her sabah bana telefon ediyor, hava güzel olursa öğleden sonra bir gezinti düzenliyor, ya da akşam, yemeğe ya da bir oyuna gidiyorduk. Philippe, bir kadın için çok hoş bir dosttu. Hemen karşılığını vermek için arzularımı anlamaya çalışır gibiydi. Çiçekler yolluyordu bana, sözünü ettiğimiz bir kitabı, bir gezintimiz sırasında çok beğendiği nesneleri yolluyordu. Çok beğendiği diyorum, çünkü Philippe’in beğenileri benim beğenilerimden çok farklıydı, o da kendi beğenilerine uyuyordu. Boşu boşuna anlamaya çalıştığım bir gizem vardı bunda. Lokantada birlikte olduğumuz zaman, kapıdan kadınlar girdi mi giysileri, giyinişlerinin kendine özgü inceliği, açığa vurduğu kişilik hakkında yargısını belirtiyordu. İzlenimlerinin benim doğal olarak vardığım izlenimlere hemen her zaman karşıt olduğunu bir tür dehşetle görüyordum. Her zamanki yöntemimle, "Philippe’çe düşünmek,” "Philippe’çeye çevirmek” için kurallar arıyordum. Bulamıyordum. Deniyordum.</p>

  <p style="text-align: justify;">“Ama şu, güzel, değil mi?” diyordum.</p>

  <p style="text-align: justify;">“Ne!” diyordu Philippe tiksintiyle. “Bu pembemsi giysi mi? Yok! Daha neler!”</p>

  <p style="text-align: justify;">Kitaplar ya da tiyatro söz konusu olunca da aşağı yukarı aynı şeydi. Daha ilk konuşmalarımızda, Battaille’ı içtenlikle büyük bir tiyatro yazarı ya da Rostand'ı büyük bir ozan olarak gördüğümü öğrenince sarsılır gibi olduğunu farketmiştim. “Evet,” diyordu, “gençliğimde Cyrano beni de çok eğlendirmiş, hatta coşturmuştu, çok da iyi kurulmuştur gerçekte, ama büyük yapıt değildir.” Haksız buluyordum onu, ama onu sarsmaktan korktuğum için duygularımı savunmayı göze alamıyordum. Okuyayım diye verdiği kitaplar (Stendhal, Proust, Mérimée) başlangıçta beni sıkmıştı. Ama çabucak sevmeye başladım, çünkü bunları neden beğendiğini anlıyordum. Philippe’in beğenilerini anlamak kadar kolay bir şey yoktu; kitaplarda yalnız kendini arayan okurlardandı. Çoğu zaman kitaplarının sayfalarını notlarla kaplı buluyor, güçlükle okuyordum, ama yazarın düşüncesi içinden onun düşüncesini de izlememi sağlıyordu bunlar. Onun kişiliğini belli eden her şeyle tutkuyla ilgileniyordum.</p>

  <p style="text-align: justify;">En şaştığım şey beni yetiştirmek, beni oyalamak için bunca yorulmasıydı. Çok kusurlarım vardı kuşkusuz, ama kendi hakkımda boş gurura kapılmazdım; budala bulurdum kendimi, çok güzel de saymazdım. Bende ne bulabileceğini kendi kendime sorup duruyordum. Beni görmekten hoşlandığı, benim hoşuma gitmek istediği açıktı. Yosmaca davranmamdan değil. Başlangıçta, Renee’nin haklarına saygım, Philippe'le bir içli dışlılığı düşlememi bile önlemişti; demek ki o beni seçmişti. Neden? Benliğime, bir giysinin bir askıya asıldığı gibi, benimkinden daha güzel, daha zengin bir ruh asılıyormuş gibi hem hoş, hem kaygı verici bir duygu vardı içimde. Daha önce sözünü ettiğim notta şöyle diyordu: “Hiç Odile’e benzemiyor, gene de... Yoksa sırf ak bir giysi giymiş olduğu için mi...” Odile’le hiçbir benzerliğim yoktu kuşkusuz, ama gizemli ve çabucak uçup giden birtakım izlenimler vardır, yaşamımızda en az etki bırakanlar da bunlar değildir.</p>

  <div>
    <p style="text-align: justify;">Aşkın gözünün kör olduğunu söyleyenler yanılıyor, ne var ki, aşk bir insanda kendisi için her şeyden önemli olan o çoğu zaman tanımlanması olanaksız şeyi bulduğunu sanıyorsa, çok iyi gördüğü kusurlara, zayıflıklara ilgisiz kalır. Philippe ta içinden, belki kendi kendine de söylemeden yumuşak, çekingen, pek de göz doldurucu olmayan bir kadın olduğumu biliyordu, ama varlığıma gereksinimi vardı. Kendisiyle bir arada bulunmak için her şeyi bırakmaya hazır olmamı bekliyordu benden. Ne karısıydım, ne sevgilisi, gene de özenli bir bağlılık istiyordu. Birkaç kez, savaştan beri alıştığım biçimde, başka erkek arkadaşlarla gezdim. Bunu da kendisine söyledim. Öyle üzüldü ki, vazgeçtim. Şimdi artık her sabah dokuzda telefon ediyordu bana. Ben telefondan önce (ya benim numarayı çıkarmakta zorluk çektiği, ya da bürosuna biraz geç gittiği için) Pasteur Enstitüsü’ne gitmiş olursam, akşam çok telaşlı buluyordum onu, öyle ki beni bulabileceğinden kuşkusu olmasın diye laboratuarı bıraktım sonunda. Böylece, yavaş yavaş, yaşamımı yaşamına bağlıyordu.<br /></p>
  </div>

  <p style="text-align: justify;">Öğle yemeklerinden sonra Ampère sokağına beni görmeye gelmeyi alışkanlığa dönüştürdü. Hava güzel oldu mu birlikte çıkıyorduk. Paris’i çok iyi bilirdim, ona eski köşkleri, kiliseleri, müzeleri göstermekten hoşlanıyordum. Fazlasıyla kesin bilgim güldürüyordu onu. “Siz tüm Fransa krallarının doğum ve ölüm tarihini, tüm büyük yazarların telefon numarasını biliyorsunuz,” diyordu. Ama bu gezintiler hoşuna gidiyordu. Nelerden hoşlandığını biliyordum şimdi: Kül rengi bir duvar üzerinde bir çiçeğin gölgesi, Sain t-Louis adasında bir pencereden Seine’in şöyle bir görülen bir parçası, bir kilisenin ardına gizlenmiş bir bahçe. Öğleden sonra onu gönlüne göre bir yere götüreceğime kuşkum olmasın diye sabahları, sık sık, yalnız başıma, yer aramaya gidiyordum. Bazı bazı da konsere gidiyorduk; müzikte beğenilerimiz nerdeyse aynıydı. Şaşırtmıştı bu beni, çünkü benim müzik beğenimi eğitimim değil, şiddetli duygularım geliştirmişti.</p>

  <p style="text-align: justify;">Böylece, kimi yanlarıyla nerdeyse evlilik yaşamı denilebilecek, içli dışlı bir yaşam sürüyorduk, ama Philippe beni sevdiğini söylememişti hiçbir zaman, hatta beni sevmediğini, bunun da dostluğumuz için iyi bir şey olduğunu yineliyordu. Bir gün, rastlantı sonucu Bois’da bir sabah gezintisinde karşı karşıya geldik.</p>

  <p style="text-align: justify;">“Sizi görünce öyle sevindim ki, delikanlılık duygularım yeniden canlandı içimde. On altı yaşımda, Limoges sokaklarında Denise Aubry adında bir genç kadını arar dururdum,” dedi.</p>

  <p style="text-align: justify;">“Sevmiş miydiniz onu?”</p>

  <p style="text-align: justify;">“Evet, sonra da ondan bıktım, yalnız kendi mutluluğuma bakacak olsam, benden bıkarsınız, bu da öyle oldu.”</p>

  <p style="text-align: justify;">“Ama neden?” dedim. “Paylaşılan bir aşka inanmıyor musunuz?”</p>

  <p style="text-align: justify;">“Paylaşılsa bile, aşk korkunç bir şey. Bir gün, kadının biri çok doğru bulduğum şu sözü söylemişti bana. “Çok iyi, yani şöyle böyle giden bir aşk zordur, ama yürümeyen bir aşk cehennemdir.” Doğru.</p>

  <p style="text-align: justify;">Yanıt vermedim; onun ardından gitmeye, o neyi istiyorsa onu yapmaya karar vermiştim. Birkaç gün sonra, birlikte Opera’ya, sevgili <span style="font-style:italic;">Siegfried'</span>imi görmeye gittik. <span style="font-style:italic;">Siegfried</span>'i kahramanımın yanında dinlemek büyük bir hazdı benim için. <span style="font-style:italic;">Ormanın Fısıltıları'</span>nın çalındığı sırada elimi, hiç düşünmeden, Philippe’in elinin üzerine koydum; başını çevirdi, sorar gibi ve mutlu bir havayla baktı bana. Dönerken, arabada, o da benim elimi tuttu, dudaklarına götürdü, sonra bırakmadı. Araba kapının önünde durduğu zaman “İyi geceler, canım,” dedi. Biraz heyecanlı bir sevinçle yanıt verdim: “İyi geceler, büyük dostum.” Ertesi gün, sabahleyin, gece yazıp da elden yolladığı bir mektup aldım:</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p style="text-align: justify;">“Isabelle, bu eşsiz, bu dediği dedik duygu yalnız dostluk değil...”</p>
    </blockquote>
  </blockquote>

  <p style="text-align: justify;">Bana romansı çocukluğunun birkaç dönemini anlatıyor; “Kraliçe,” sonra da “Amazon” diye adlandırdığı, içinde her zaman bir saplantı olarak kalmış kadından söz ediyordu:</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p style="text-align: justify;">“Beni coşturan bu kadın örneği hep aynı kalıyordu. Zayıf, mutsuz, üstelik uçarı, ama gene de uslu olması gerekiyordu. Bakın, örneğin bir Renée yetkesi bununla bağdaşamaz. Ama Odile’le karşılaştığım dakikada, her zaman beklediğimin o olduğunu hemen sezmiştim. Ne diyeyim size? Benim için yaşamın tüm değerini oluşturan, olmayınca ölmek istediğim bu gizemli özden sizde de var biraz. Aşk mı? Dostluk mu? Sözcüğün ne önemi var? Gönülden gelen, derin bir duygu, büyük bir umut, uçsuz bucaksız bir tatlılık. Sevgilim, dudaklarınızı ve ensenizi arzuluyorum: Parmaklarım kesilmiş saçlarınızın sert fırçacığını okşamalıydı o ensede.</p>

      <p style="text-align: right;">PHILIPPE”</p>
    </blockquote>
  </blockquote>

  <p style="text-align: justify;">Akşam, onunla çıktım. Birlikte Rus müziği dinlemeyi kararlaştırmıştık, Gaveau salonunda buluşacaktık. Gelince, gülümseyerek “İyi akşamlar.. Mektubunuzu aldım,” dedim. Oldukça soğuk bir görünüşe büründü. “Ha! Evet!” diye yanıtladı, sözü değiştirdi. Ama dönerken, arabada, uzun zaman arzuladığı dudakları ve enseyi verdim ona.</p>

  <p style="text-align: justify;">Ertesi pazar, Fonıtaineblau ormanına gittik. “Bu kadar Wagner’cisiniz, size Barbizon’un orda, gerçekten Walhalla’ya çıkışı andıran bir yer göstermek hoş olacak,” demişti. Akçamlar altına yığılmış, göğe doğru yükselen kaya kitleleri. Hem kaosumsu, hem devingen, aynı zamanda da çok güzel düzenlenmiş, kısacası tümüyle Tanrıların alacakaranlığı. Biliyorum, görünümleri sevmezsiniz. Ama bunu sevmelisiniz, çünkü biraz tiyatro gibidir.” Ben de bir Walkyrie olmak için tepeden tırnağa ak bir giysi giymiştim. Philippe bundan dolayı övgüde bulunmuştu bana. O kadar çabalamama karşın, giysilerimden hoşlandığı enderdi; giysilerimi her zaman yerici bir gözle inceler ve bir şey söylemezdi. O gün, bana bakmaktan haz duyduğunu gördüm. Ormanı anlattığı kadar güzel buldum. Yosunlarla örtülü kocaman kayalar arasında, kıvrıla kıvrıla bir incecik yol yükseliyordu. Taştan taşa atlamama yardım etmek için, Philippe birçok kez kolumu tuttu, sonra beni hoplatmak üzere elleri bedenimi sardı. Otlar arasına uzandık, başımı omzuna koydum. Çevremizde halka biçiminde dikilmiş akçamlar sanki dikey ve karanlık bir kuyu oluşturuyor, kuyunun bileziği de mavi gözü içine alıyordu.</p>
</body>
</html>
