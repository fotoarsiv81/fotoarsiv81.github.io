<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">IV</h1>

  <p style="text-align: justify;">1909 kışında üst üste iki kez bronşit geçirdim, mart ayına doğru, hekimimiz birkaç haftalığına Güney’e yollanmamı salık verdi. İtalya’yı tanımıyordum, buraya gitmek daha çekici geldi bana. Kuzey İtalya göllerini, Venedik’i gördüm, tatilimin son haftasını geçirmek üzere Floransa’ya yerleştim. İlk akşam, otelde, yandaki masada bir genç kız dikkatimi çekti; gözlerimi ayıramadım üzerinden, göksel, meleksi bir güzelliği vardı. Hâlâ genç bir anneyle oldukça yaşlı bir adam vardı yanında. Sofradan kalkınca, başgarsona yanımda oturanların kim olduklannı sordum. Fransız olduklarını, soyadlarının Malet olduğunu söyledi. Yanlarındaki bir İtalyan generaliydi, otelimizde kalmıyorlardı. Ertesi gün, öğle yemeğinde, masa boş kaldı.</p>

  <p style="text-align: justify;">Birçok Floransalı’ya götürülecek tavsiye mektupları vardı yanımda, bunlardan biri de yayıncısı alıcılarım arasında bulunan sanat eleştirmeni Profesör Angelo Guardi’yeydi. Mektubu yolladım, aynı gün çaya çağrıldım. Burada, Fiesole köşklerinden birinin bahçesinde, yirmi dolayında insan vardı, iki komşum da bunlar arasındaydı. Genç kız geniş hasır şapkası, ham ketenden, mavi denizci yakalı giysisiyle bir gün önceki kadar güzel göründü bana. Birdenbire çekingenleştiğimi duydum, Guardi’yle konuşmak için bulunduğu topluluktan uzaklaştım. Aşağımızda güllerle bezeli bir kameriye vardı.</p>

  <p style="text-align: justify;">“Bahçemi kendim yaptım,” dedi Guardi. “On yıl önce, gördüğünüz tüm bu alan çayırlıktı. Şurada...”</p>

  <p style="text-align: justify;">Elinin hareketini izlerken, matmazel Malet’nin gözleriyle karşılaştım, şaşkınlık, mutluluk içinde, bu gözlerin benim gözlerime dikilmiş olduğunu gördüm. Çok kısa bir an içinde gelip geçti bu bakış, ama bilinmedik güçlerle yüklü, küçücük bir tohumdu, en büyük aşkım bu tohumdan doğdu. Tek sözcük söylenmeden, bu bakıştan anladım: Olduğum gibi davranmama izin veriyordu. Olanak bulur bulmaz yanına yaklaştım.</p>

  <p style="text-align: justify;">“Ne güzel bahçe!” dedim.</p>

  <p style="text-align: justify;">“Evet,” dedi, “Floransa’nın en sevdiğim yanlarından biri de her yerden dağın, ağaçların görülmesi. Yalnız kent olmakla kalan kentlerden nefret ederim.”</p>

  <p style="text-align: justify;">“Guardi evin ardındaki görünümün çok güzel olduğunu söylüyor.”</p>

  <p style="text-align: justify;">Yoğun bir servi perdesi bulduk; bir taş merdiven bu perdeyi ortasından kesiyor ve içinde bir heykel bulunan, çakıllar ve deniz kabuklarıyla örülmüş bir girintiye doğru yükseliyordu. Daha ötede, solda, bir set vardı, buradan kent görünüyordu.</p>

  <p style="text-align: justify;">Matmazel Malet yanımda dirseklerine dayanıp durdu, pembe kubbeleri, Floransa’nın hafiften eğilmiş, geniş çatılarını, uzaklardaki mavi dağları uzun uzun, sessiz sessiz seyretti.</p>

  <p style="text-align: justify;">“Ne güzel! Ne güzel!” dedi kendinden geçmişçesine.</p>

  <p style="text-align: justify;">Çok genç ve hoş bir devinimle başını geriye attı, görünümü içine çekmek istiyordu sanki.</p>

  <p style="text-align: justify;">Bu ilk konuşmadan sonra, Odile Malet candan bir güvenle davrandı bana. Babasının mimar olduğunu, şimdi Paris’te bulunduğunu, onu çok beğendiğini söyledi. Annesinin yanında bu her buyruğa hazır generali görmek ona acı veriyordu. On dakika sonra, en içten gizleri bile dökmeye başlamıştık. Amazon’umdan, zorlu ve derin bir duyguyla desteklenmedikçe yaşamdan tat almamın olanaksızlığından söz ettim ona. (Varlığı alaycı tutumunu bir anda silivermişti). Daha on üç yaşındayken, Misa diye adlandırdığı en iyi dostu “Kendini balkondan at desem, atar mıydın?” deyince dördüncü kattan aşağıya atlamasına ramak kaldığını anlattı. Bu öykü büyüledi beni.</p>

  <p style="text-align: justify;">“Kiliselere, müzelere çok gider misiniz?” dedim.&nbsp;</p>

  <p style="text-align: justify;">“Evet, ama en sevdiğim şey eski sokaklarda dolaşmak,” dedi. “Yalnız, annem ve generaliyle birlikte dolaşmaktan nefret ediyorum, bunun için sabah erkenden kalkıyorum... Yarın sabah benimle gelmek ister miydiniz? Saat dokuzda otelin holünde olacağım.”</p>

  <p style="text-align: justify;">“Elbette... Sizinle dolaşmak için annenizden izin almam gerekir mi ? ”</p>

  <p style="text-align: justify;">“Hayır, ben ayarlarım,” dedi.</p>

  <p style="text-align: justify;">Ertesi gün, merdivenin dibinde bekledim onu, birlikte çıktık, rıhtımların geniş döşeme taşları güneşte ışıldıyordu; bir yerlerden bir çan sesi geliyordu; mutluluk, bir sokaktan geçerken, bu sarışın başı her zaman yanımda bulmak, bu kolu tutmak, bir an için, giysinin altında bu körpe bedenin sıcaklığını duymak olmalıydı. Via Tornabuoni’ye götürdü beni; ayakkabıcı, çiçekçi, kitapçı dükkânlarını seviyordu. Ponte Vecchio üzerinde, pembeli, karalı kocaman taşlı kolyeler önünde uzun süre durdu.</p>

  <p style="text-align: justify;">“Çok eğlenceli,” dedi. “Siz de böyle düşünmüyor musunuz?” Zavallı Denise Aubry’de hor gördüğüm kimi beğeniler onun da beğenileriydi.</p>

  <p style="text-align: justify;">Ne diyorduk? Pek çıkaramıyorum artık. Defterimde, şu satırlar var: “O. ile gezinti. San Lorenzo. Yatılı okulda yatağının üst yanında duran, dışarıdaki bir lambayla aydınlanan bir pancurdan gelen ışığı anlattı bana. Uyurken onun büyüdüğünü görüyor, kendini cennette sanıyormuş. Pembe Kitaplık dizisinden de söz etti; Camille ile Madaleine’den nefret edermiş; uslu çocuk rolü hiç katlanamadığı bir şeymiş. En çok peri masallarını ve ozanları okumayı severmiş. Bazı bazı denizin altında dolaştığını, çevresinde balık iskeletleri yüzdüğünü görürmüş düşünde, bazı bazı da bir gelincik yerin altına götürürmüş onu. Tehlikeyi seviyor; ata biniyor, zor engellerden atlıyor. Bir şeyi anlamaya çalıştığı zaman, gözlerini öyle güzel oynatıyor ki; alnını kırıştırıyor biraz, iyi göremiyormuş gibi ileriye bakıyor; sonra “Evet,” diyor kendi kendine: Artık anladı demektir.</p>

  <p style="text-align: justify;">Bu notu sizin için buraya geçirirken iyice anlıyorum: Bende uyandırdığı mutluluk anılarını belirtebilecek güçten yoksunum. Neden öylesine büyük bir eksiksizlik duygusu duyuyordum? Odile’in söyledikleri ilginç şeyler miydi? Sanmam, ama bütün Marcenat’larda eksik olan bir şey: Yaşama aşkı vardı onda. Bilinmedik bir öz, kendimizi durmuş oturmuş bir kimyasal bileşime dönüştürmemiz için oluşumumuzda eksik olan bir öz çıkarırlar da ondan severiz insanları. Odile’den daha güzel kadın tanımadıysam da daha göz kamaştırıcı, daha akıllı kadınlar tanımıştım, hiçbiri dünyayı böylesine ellerimin altına getirememişlerdi. Gereğinden fazla okumak, yalnız başıma düşüncelere dalmak, ağaçlardan, çiçeklerden, toprak kokusundan, gökyüzünün güzelliğinden, havanın serinliğinden uzaklaştırmıştı beni, şimdi Odile her sabah bütün bunları toplayıp, getiriyor, demet demet ayaklarımın dibine bırakıyordu.</p>

  <p style="text-align: justify;">Kentte yalnız olduğum zaman, günlerimi müzelerde geçiriyor, ya da odamda Venedik, Roma üzerine yazılmış kitaplar okuyordum. Dış dünya bana ancak başyapıtlar arasından geçerek ulaşabiliyordu sanki, Odile renklerin, seslerin evrenine götürdü beni hemen. Mercato Nuovo’nun yüksek kemerleri altındaki çiçekçi pazarına götürdü beni. İnci çiçekleri, leylak dalları alan halktan kadınların arasına karıştı. Uzun bir kamışa sarılmış sarı salkımlar için pazarlık eden yaşlı köy papazından hoşlandı. San Miniato’nun yukarısında, üzerlerinde bulut bulut türüz otları kümelenen, fazlasıyla sıcak duvarlarla çevrili, dar yollar verdi bana.</p>

  <p style="text-align: justify;">Marcenatlar’ın büyük ciddiliğiyle Papa yanlılarıyla Alman yanlılarının savaşımını, Dante’nin yaşamını ya da İtalya’nın ekonomik durumunu açıklarken onu sıkıyor muydum? Sanmam. Erkekle kadın başbaşayken, erkekte kadının çocuksu ağzını öpmek için yenilmez bir arzu uyandıran şeyin çoğu zaman kadının söylediği safça, hattâ budalaca bir tümce olduğunu, kadının da erkeği en çok onu en ciddi, en sarsılmaz biçimde mantıklı olduğu sırada sevdiğini kim söylemişti? Belki de Odile’le benim için doğruydu bu. Ne olursa olsun, bir sahte mücevherci önünden geçerken, yalvaran bir sesle: “Duralım,” diye mırıldandığı zaman, onu yermediğimi, üzülmediğimi, yalnız “Ne kadar seviyorum onu!” diye düşündüğümü ve gittikçe artan bir güçle, şu koruyucu şövalye motifini ta çocukluğumdan beri, gerçek aşk düşüncesine eşlik etmiş olan şu ölünceye dek bağlılık motifini işitiyordum.</p>

  <p style="text-align: justify;">Bütün benliğimi kaplıyordu bu motif. Bir orkestrada kısa bir tümce çizen yalnız bir flütün yavaş yavaş kemanları, sonra viyolonselleri, sonra bakır çalgıları uyandırır gibi olduğu, sonunda zorlu bir müzik dalgasının bütün salonu gümbürdettiği gibi, koparılan bir çiçek, türüz otlarının kokusu, aklı karalı kiliseler, Boticelli ve Michelangelo’da Odile’i sevmek mutluluğunu, onun kusursuz ama çabucak yitirilebilecek güzelliğini görünmeyen bir düşmandan korumak mutluluğunu anlatan başdöndürücü koroya katılıyordu.</p>

  <p style="text-align: justify;">Geldiğim akşam, bilinmedik genç kızla iki saatlik bir gezintiyi erişilmez bir ayrıcalık gibi arzulayabilirdim. Birkaç gün sonra, yemek yemek için otele dönmek zorunluğunu katlanılmaz bir tutsaklık sayıyordum. Madam Malet kaygılıydı, kim olduğumu pek bilmiyor, dostluğumuzun ilerleyişini yavaşlatmaya çalışıyordu, ama iki genç gönülde aşkın bu ilk kıpırtıları ne demektir, bilirsiniz; yarattıkları güce hiçbir şey karşı koyamaz sanki. Yolumuzun üzerinde sevgi dalgalan oluştuğunu duyuyorduk. Odile’in güzelliği buna yetiyordu. Ama bu küçük İtalyan halkı üzerinde birlikteliğimizin yarattığı sevginin yalnız olduğu zamankinden daha fazla olduğunu söyledi bana. Floransa Vetturini’leri birbirimizi sevdiğimiz için bize minnettardı. Müze bekçileri bize gülümsüyordu. Arno’nun sandalcıları, bedenlerimizin ılıklığını duymak için iyice birbirimize yaklaşarak korkuluğa dayanışımızı seyretmek için dostça başlarını kaldırıyorlardı.</p>

  <p style="text-align: justify;">Bir iki hafta daha kalırsam iyice düzeleceğimi babama telgrafla bildirmiştim. Razı olmuştu. Şimdi bütün gün Odile benim olsun istiyordum. Bir araba kiralıyordum, Toskana kırlarında uzun gezintiler yapıyorduk. Siena yolunda, araba bir Carpaccio resmi içinde ilerliyormuş gibi geldi bize: Çocukların kumdan pastalarını andıran tepeciklere tırmanıyordu, üzerlerinde gerçekdışı, tırtıllı köyler vardı bu tepeciklerin. Siena’nın kocaman gölgeleri bizi büyüledi. Odile’le loş ve serin bir otelde öğle yemeğimizi yerken, tüm yaşamımı onun karşısında geçireceğimi biliyordum. Gece, dönüşte, elini avcuma bıraktı. Bu gezintinin akşamı şunları yazmışım defterime: “Şoförlerin, hizmetçi kadınların, köylülerin bizden hoşlandıkları iyice belli. Birbirimizi sevdiğimizi görüyorlar kuşkusuz. Bu küçük otelin adamlarının ellerinden geleni yapmaları... En güzeli, onunla birlikte olunca, o olmayan her şeyi küçümsemem, onun da ben olmayan her şeyi küçümsemesi. Kendinden geçtiğini belirten, çok hoş bir yüz hareketi var. Bu harekette bir hüzün seziliyor, şimdiki dakikayı durdurmak, gözlerinde saklamak istercesine.”</p>

  <p style="text-align: justify;">Ah! O Floransa haftalarının Odile’ini nasıl seviyorum hâlâ! Öylesine güzeldi ki, gerçekliğinden kuşku duyduğum oluyordu. Başımı çeviriyor, “Sana hiç bakmadan beş dakika duracağım,” diyordum. Hiçbir zaman otuz saniyeden fazla dayanamadım. Her söylediğinde olağanüstü bir şiir vardı. Çok neşeliydi, ama zaman zaman sözlerinden kalın bir viyolonsel sesi gibi bir şey, hüzünlü bir uyumsuzluk geçer, havavı birdenbire bulanık ve acıklı bir tehdit doldururdu. Neydi o zaman yinelediği o tümce?</p>

  <p style="text-align: justify;">“İster istemez yargılısın...” Durun, evet... “Mars’ın etkisi altında, ister istemez yargılısın, altın saçlı kız, kolla kendini.” Hangi çocuksu romanda, hangi melodramda okumuş, işitmişti bu tümceyi? Bilmiyorum. Bir akşam, alacakaranlıkta, ılık bir zeytinlikte, bana dudaklarını ilk kez verdiği zaman, çok tatlı bir hüzünle baktı yüzüme: “Juliette’in sözünü anımsıyor musunuz, sevgilim? dedi. Fazlasıyla candan davrandım, belki benimle evlendiğiniz zaman davranışımın fazla hafifleşmesinden korkarsınız...”</p>

  <p style="text-align: justify;">O zamanki aşkımızı hazla düşünüyorum; çok güzeldi, bende olduğu ölçüde Odile’de de güçlüydü. Ama Odile’in gururu duygularını dizginlerdi her zaman. Daha sonra bana önce yatılı okulun, sonra sevmediği annesiyle geçirdiği yaşamın kendisini böyle “kapanmak” zorunda bıraktığını anlattı. Bu gizli ateş çıktı mı, şiddetli ve geçici alevler biçiminde çıkar, istemeden çıktığını bildiğim için, yüreğimi daha çok ısıtırdı. Bir zamanlar kimi modalar kadınların bedenini erkeklerin gözlerinden bütünüyle gizleyerek kabarık bir giysiye değer kattığı gibi duyguların kapalılığı da, tutkuların alışılmış belirtilerini perdeleyerek dilin farkedilmez inceliklerinin değerini ve güzelliğini ortaya çıkarır. Babam en sonunda beni oldukça hoşnutsuz bir telgrafla Paris’e çağırdığı zaman, benden önce gittiği Guardiler’de, Odile’in önünde haber vermek zorunda kaldım bunu. Buradaki insanların gidişime aldırdıkları bile yoktu, Almanya ve Fas konusundaki oldukça ilginç konuşmalarını sürdürdüler. Çıkarken:</p>

  <p style="text-align: justify;">Guardi’nin söyledikleri çok ilginç,” dedim Odile’e.</p>

  <div>
    <p style="text-align: justify;">Nerdeyse umutsuzlukla:<br /></p>
  </div>

  <p style="text-align: justify;">Ben yalnız bir şey işittim: Sizin gideceğinizi,” diye yanıtladı.</p>
</body>
</html>
