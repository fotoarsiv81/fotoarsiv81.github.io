<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VI</h1>

  <p style="text-align: justify;">Ortak yaşamımızın ilk üç ayı, anılarımın en uyumlusu olarak kaldı. Philippe’le yaşamanın eksiksiz hazzı. Aşkın ağır ağır bulunması. Bedenlerin anlaşması. Onun iyiliğinin, sezgilerinin inceliği. Seninle her şey ne kadar tatlı, ne kadar kolay geliyordu, Philippe. Tüm hüzünlü anıları belleğimden uzaklaştırmak, sana tüm sevinçleri vermek, ayaklarının dibine oturmak, ellerini öpmek isterdim. Öyle genç buluyordum ki kendimi. Çocukluğumu içime gömmüş, savaştaki çetin çalışmamı, yalnız kadın dağınıklığımı, her şeyi, her şeyi unutmuştum; yaşam güzeldi.</p>

  <p style="text-align: justify;">Bu ilk üç ayı Gandumas’da geçirdik. Çok sevdim Gandumas’yı. Philippe’in büyüdüğü bu evi, bu bahçeyi görmeyi arzulamıştım. Çocuk Philippe’i, o küçük oğlanı, hem şehvetle, hem de anaca bir sevgiyle düşünüyordum. Kayınvalidem resimler, okul defterleri, saklanmış saç demetleri gösteriyordu bana. Mantıklı, akıllı buluyordum onu. Birçok ortak beğenilerimiz vardı, tümüyle kendi yetiştirdiği Philippe olmayan bir Philippe karşısında aynı candan ve korkulu ürpermeyi duyuyorduk.</p>

  <p style="text-align: justify;">Odile’in etkisinin derin olduğunu, hem de çok iyi bir etki olmadığını söylüyordu.</p>

  <p style="text-align: justify;">“Evlenmesinden önce Philippe’i hiçbir zaman kaygılı, sinirli göremezdiniz,” diyordu. “Sağlam, dengeli bir kafası vardı; kitaplarına, işine büyük ilgi gösterirdi, her şeyden önce görevinin tutsağı olan babasına benzerdi. Karısının etkisi altında Philippe çok daha... zor oldu. Elbette yüzeyde kaldı bu, yaratılışı değişmedi, ama, ne olursa olsun, başlangıçta biraz zorluk çekerseniz, şaşmam.”</p>

  <p style="text-align: justify;">Odile’i anlattırdım ona. Philippe’i mutsuz etmesini bağışlamamıştı.</p>

  <p style="text-align: justify;">“Ama, anneciğim, Philippe ona tapıyordu; hâlâ da seviyor; demek ki, ne de olsa, bir şeyler veriyordu ona,” diyordum.</p>

  <p style="text-align: justify;">“Ben sizinle çok daha mutlu olacağına inanıyorum, bundan dolayı da size minnettarım, Isabelle’ciğim,” dedi.</p>

  <p style="text-align: justify;">Bizi dinleyen birine çok tuhaf gelebilecek birçok konuşmalarımız oldu, çünkü Philippe’in yarattığı, sonra da bana anlattığı masalsı Odıle’i onun önünde ben savunuyordum.</p>

  <p style="text-align: justify;">“Şaşıyorum size,” diyordu kayınvalidem... “Onu benden daha iyi tanımış olmak istiyorsunuz, doğru; ama onunla hiç konuşmadınız. Hayır, inanın; acımadan başka bir şey duymuyorum zavallı kızcağıza, ama gene de gerçeği söylemek gerek, ben nasıl gördüysem öyle anlatıyorum onu size.”</p>

  <p style="text-align: justify;">Büyü gibi bir çabuklukla geçiyordu zaman; yaşamım evlendiğim gün başlamış gibime geliyordu. Philippe, sabah fabrikaya gitmeden önce, bana kitaplar seçiyordu. Bunlardan bazıları, hele filozoflar, oldukça kapalı kalıyordu benim için, ama aşk söz konusu oldu mu hazla okuyor, Philippe’in kurşunkalemli satırların kenarına yazdığı tümceleri küçük bir deftere geçiriyordum.</p>

  <p style="text-align: justify;">Saat on bire doğru bahçeye çıkıyordum. Loue Vadisi’ne bakan yamaçlarda, kocasının anısına yaptırdığı bahçe-kentte kayınvalidemle gezmeyi çok seviyordum. Temiz, sağlığa uygun bir evler topluluğuydu burası, Philippe çirkin buluyordu, ama rahat ve elverişliydi. Madam Marcenat, bu köyün merkezinde, bir ortak kurumlar bütünü yaratmıştı, ilgilendiriyordu beni. Bana ev işleri okulunu, revirini, çocuk yuvasını gösterdi. Ona yardım ediyordum. Savaşta öğrendiklerimin yararını görüyordum. Düzenlemeden, düzenden her zaman hoşlanmıştım.</p>

  <p style="text-align: justify;">Philippe’le fabrikaya gitmek bile çok hoşuma gidiyordu. Birkaç gün içinde, işini kavramaya başladım. Eğlendiriyordu bu beni; renk renk kâğıt dizileriyle dolu masasına, onun karşısına oturmaktan, gazete, yayınevi yöneticilerinin mektuplarını okumaktan, işçilerin öykülerini dinlemekten hoşlanıyordum. Bazı bazı, bütün görevliler dışarı çıkınca, Philippe’in dizlerine oturuyordum, kaygılı bir gözle kapıya bakarak öpüyordu beni. Bedenime nerdeyse sürekli bir gereksinim duyduğunu sevinçle görüyordum; yanına gelmeyegöreyim; omuzumdan, belimden sarılıveriyordu hemen; onda en kusursuz biçimde gerçek olan yaratığın âşık yaratık olduğunu anlıyor; kendim de şimdiye kadar hiç bilmediğim, ama şimdi tüm yaşamımı renklendiren, tatlı bir şehvet buluyordum.</p>

  <p style="text-align: justify;">Philippe’in damgasını taşıdığını duyduğum bu biraz yabanıl Limoges’da çok rahattım. Kaçtığım tek yer, Denise Aubry ile, daha sonra da Odile’le geldiğini bildiğim gözlemeviydi. Bir garip, bir ölüm sonrası kıskançlık duymaya başlıyordum. Bilmek istiyordum bazı bazı. Philippe’i Odile konusunda nerdeyse acımasız bir acılıkla sorguya çekiyordum. Ama ruh değişmeleri gelip geçiciydi. Biricik korkum Philippe’in benim gibi tümüyle mutlu olmadığını görmekti. Beni seviyordu, bundan kuşkulanamazdım, ama bu yeni yaşam karşısında, benim gibi minnet dolu bir mestolmuşluk duymuyordu.</p>

  <div>
    <p style="text-align: justify;">“Philippe,” diyordum, “bazı bazı, mutluluktan bağıracağım geliyor.”<br /></p>
  </div>

  <p style="text-align: justify;">"Tanrım, ne kadar gençsiniz!” diye yanıtlıyordu.</p>
</body>
</html>
