<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XXI</h1>

  <p>Philippe’in Solange Villier’ye beslediği aşkın yanı başımda öldüğünü gördüm. Hiç sözünü etmedi bana. Tam tersine, ilişkilerinde hiç birşeyin değişmediğini sanmamı istiyordu kuşkusuz. Öte andan, hâlâ sık sık görüyordu, ama eskisinden çok daha az görüyor, o kadar arı bir haz da almıyordu. Gezintilerinden mutlu ve genç dönmüyordu artık, asık suratla, kimi zaman da nerdeyse umutsuz dönüyordu. Bazı bazı, bana gizlerini dökecek sanıyordum. Elimi tutuyor.</p>

  <p>"Isabelle, en iyi payı siz seçtiniz,” diyordu.</p>

  <p>"Neden, sevgilim?”</p>

  <div>
    <p>"Çunku..."<br /></p>
  </div>

  <p>Sonra duruyordu, ama çok iyi anlıyordum. Solange’a çiçekler yollamayı, ona çok sevilen kadın gibi davranmayı sürdürüyordu. Don Kişot ile Lancelot sadık kalıyorlardı. Ama kâğıtları arasında, bu 1923 yılı üzerindeki satırları oldukça hüzünlü:</p>

  <blockquote style="margin: 0 0 0 40px; border: none; padding: 0px;">
    <p>17 Nisan. — S. ile gezinti. Montmartre. Tertre meydanına kadar çıktık, bir kahvenin önüne oturduk. Solange bir çikolata istedi, açık havada, küçücük bir kız gibi tadını çıkardı. Odile-François döneminden beri unuttuğum izlenimleri tamamı tamamına yeniden buldum. Solange doğal, sevecen olmak istiyor; bana karşı çok sevecen, çok iyi davranıyor. Ama başka birini düşündüğünü görüyorum. Onun üzerinde de Odile’in ilk kaçamağından sonraki bitkinlik var, gene onun gibi, her türlü açıklamadan kaçıyor. Kendisinden, kendimizden sözetmek istedim mi sıvışıveriyor hemen, bir oyun uyduruyor. Bugün gelip geçenlere bakıyor, devinimlerinden, görünüşlerinden yaşamlarını çıkarmaya çalışarak eğleniyor. Kahvemizin önünde durarak gezdirdiği iki kadınla birlikte bir masaya yerleşen bir taksi şoförü konusunda, koca bir roman tasarlıyor. Artık onu sevmemeye çalışıyorum, pek başaramıyorum. Her zamankinden de çekici buluyorum, onun o öylesine güçlü havası, o yağız teni.</p>

    <p>“Dostum, kederlisiniz,” diyor bana. “Neyiniz var? Yaşamak güzel, öyle düşünmüyor musunuz? Düşünün ki bu küçük, bu tuhaf evlerin her birinde erkekler, kadınlar var, yaşamlarını incelemek ilginç bir şey olurdu. Düşünün ki, Paris’te bu meydan gibi yüzlerce meydan var, dünyada onlarca Paris var. Ne de olsa güzel bir şey!”</p>

    <p>“Ben o düşüncede değilim, Solange; bence yaşam, gençlikte oldukça ilginç gelir. Benim gibi kırkına gelince, suflörü, oyuncuların yaşama biçimini, olayın iplerini kavrayınca, çekip gitmek gelir insanın içinden.”</p>

    <p>“Böyle konuşmanız hoşuma gitmiyor. Hiçbir şey görmediniz daha.”</p>

    <p>“Hayır, Solange’cığım. Üçüncü perdeyi gördüm; güzel bulmuyorum, eğlenceli de değil; hep aynı durum, sonuna kadar da böyle olacağını çok iyi biliyorum; yeter bana bu kadarı, sonunu görmek gelmiyor içimden.”</p>

    <p>“Siz kötü bir izleyicisiniz,” diyor Solange. “Çok tatlı bir karınız var, çok sevimli dostlarınız var...”</p>

    <p>“Dostlarım mı?”</p>

    <p>"Evet, beyim, dostlarınız, yaşamınızı bilirim.”</p>

    <p>Tüm bunlar korkunç Odile. Bağışlayamadığım şey de bu kederden hoşlanmam. Yaşama böyle hüzünlü bir oyun izler gibi yukarıdan bakmakta gizemli bir haz var, gururun hazzı kuşkusuz, Marcenatlar’ın hastalığının hazzı. En doğrusu, Solange’ı bir daha görmemek. Her şey yatışırdı belki o zaman, ama onu görüp de sevmemek elde değil.</p>

    <p>18 Nisan. — Ellisini aşmış bir dostumla uzun uzun aşktan konuştuk dün. Zamanının Don Juan’larından biri olarak tanınır dostum. Onu dinlerken beni sarsan şey, başkalarının kıskandığı bunca serüvenden ne kadar az mutluluk elde ettiğiydi.</p>

    <p>“Ben gerçekte yalnız bir kadını sevdim: Claire P... ’yi" diyordu, “hatta, sonuna doğru, ondan da bıkmıştım!”</p>

    <p>“Gene de çok çekici,” dedim.</p>

    <p>“Şimdi onun hakkında yargıda bulunamazsınız ki,” dedi. “Yapmacıklıdır, cilvelidir; bir zamanlar doğal tutumu olan bir tutumu bir maskeye dönüştürdü. Hayır, ben artık görmeye bile katlanamıyorum.”</p>

    <p>“Ya ötekiler?”</p>

    <p>“Ötekiler, hiçbir şey değildi.”</p>

    <p>O zaman, şu sırada bile yaşamını doldurduğu söylenen kadının adını andım.</p>

    <p>“Hiç de sevmiyorum onu,” dedi. “Alışkanlıktan görüyorum. Korkunç acı çektirdi bana, beni çok aldattı. Şimdi, yargıya varıyorum; hayır, gerçekten hiçbir şey değil.”</p>

    <p>Onu dinlerken, romansı aşkın var olup olmadığını, vazgeçmek gerekip gerekmediğini soruyorum kendi kendime. Yalnız ölüm kurtarır onu başarısızlığa uğramaktan (Tristan), onu ölüme yargılayan da bu ya.</p>

    <p>19 Nisan. — Gandumas’ya yolculuk. Üç aydan beri ilk kez. Birkaç işçi gelip derdini anlattı bana: Düşkünlük, hastalık. Bu gerçek dertler karşısında, kendi düşsel dertlerimden utandım. Bununla birlikte, işçiler arasında da gönül dramları var.</p>

    <p>Tüm bir geceyi yaşamım üzerinde düşünmekle, uykusuz geçirdim. Yaşamım uzun bir hata oldu bence. Görünüşte, bir mesleği yürütüyorum. Gerçekte ise, biricik uğraşım kadınlar yoluyla erişebileceğimi sandığım mutlak mutluluğun ardından koşmak, bundan daha boş bir kovalamaca da yok. Kusursuz hükümet olmadığı gibi mutlak aşk da yok, duygunun biricik bilgeliği gönlün zamana uyması. Her şeyden önce bu tutumu benimsemekten kaçınmak gerek. Duygularımız duygularımızın heykelleridir çoğu zaman. Solange’ın kendisini tanıdığımdan beri, doğduğumdan beri benliğimde bulunan, şaşmaz ve acımasız bir ustanın elinden çıkmış olan ve görmeye yanaşmadığım gerçek görüntüsüne bakmaya razı olsaydım, Solange saplantısından bir anda sıyrılabilirdim.</p>

    <p>20 Nisan. — Solange’ın bana pek kulak astığı yok artık, ama sıyrılmak istedim mi ipi çekiveriyor birazcık, sıkıştırıyor bağı. Yosmalık mı, acıma mı?</p>

    <p>23 Nisan. — Yanlış neredeydi? Solange da Odile gibi gelişti. Aynı yanlışları yinelediğim için mi? Yoksa aynı seçimi yaptığım için mi? Sevdiğini alıkoyabilmek için duygularını gizlemeli mi insan her zaman? Kendini kapıp koyvermek istemesine karşın, becerikli olmalı, oyun kurmalı, gizlemeye mi başvurmalı? Bilemez oldum.</p>

    <p>27 Nisan. — Deneyimin yanlış, tehlikeli olduğunu ortaya koyduğu kimi düşünceleri her on yılda bir aklından silmeliydi insan. Silinecek düşünceler:</p>

    <p>a) Kadınlar bir söz ya da bir yeminle bağlanabilirler. Yanlış. “Kadınların bir ahlakı yoktur, yaşama biçimleri sevdikleri kişilere bağlıdır.”</p>

    <p>b) Aşkı duyguların, aklın ve gönlün katışıksız sevinçlerinin sürekliliğine dönüştüren, kusursuz bir kadın vardır. Yanlış. Yanyana iki insan, dalgaların oynattığı iki kayık gibidir; gövdeleri çarpıştıkça inler.</p>

    <p>28 Nisan. — Marceau caddesinde akşam yemeği. Besili piliçleri ve orkideleri arasında can çekişen Cora teyze. Hélène gelip bana Solange’dan söz etti.</p>

    <p>“Zavallı Marcenat! dedi, birkaç haftadır çok acıklı durumdasınız. Anlıyorum, elbette, acı çekiyorsunuz.” Ne demek istediğinizi anlamıyorum,” diye yanıtladım.</p>

    <p>Hadi canım, hâlâ seviyorsunuz,” dedi. Karşı çıktım.</p>
  </blockquote>
</body>
</html>
