<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VI</h1>

  <p style="text-align: justify;">Oysa aşkımın saydam kristalini hafif bir çizgiyle çizen ilk sarsıntıyı daha o akşamın ertesi günü geçirecektim. Ufacık bir şeydi, ama sonradan olacakların belirtisiydi. Döşemecideydik; eşyalarımızı ısmarlıyorduk. Odile'in seçtiği perdeleri pahalı buluyordum. Dostça tartıştık biraz, sonra razı oldu. Satıcı yakışıklı bir gençti, hep karımdan yana çıkmış, beni sinirlendirmişti. Çıktığımız sırada, bir aynada, bu satıcıyla Odile arasında bir anlaşma ve bir üzgünlük bakışı yakaladım. Neler duydum anlatamam size. Daha nişanlılığımız sırasında, karımın benliğinin bundan böyle her zaman benimkine bağlı olacağı ve sürekli bir kaynaşmayla, düşüncelerimin her zaman onun düşünceleri olacağı konusunda bilinçsiz, saçma bir inanç yerleşmişti içime. Yanıbaşımda canlı bir varlığın bağımsız yaşıyabilmesi benim için anlaşılmaz bir şeydi sanırım. Hele bu yaratığın bana karşı bir yabancıyla işbirliği yapması hiç anlaşılmaz bir şeydi. Bu bakıştan daha geçici, daha suçsuz bir şey olamazdı; hiçbir şey söyleyemezdim, iyi gördüğümü bile bilemiyordum, gene de içimde kıskançlığın bu dakikadan sonra uyandığını seziyorum.</p>

  <p style="text-align: justify;">Evlenmeden önce hiç düşünmemiştim kıskançlığı, düşünmüşsem de oyunlarda rastlanan bir duyguyu düşünür gibi, üstelik büyük bir horgorüyle düşünmüştüm. Benim için acıklı kıskanç Othello, gülünç kıskanç da Georges Dandin'di. Günün birinde bu iki kişiden birinin rolünü, belki de iki rolü birden oynayabileceğim aklıma gelse, çok saçma bulurdum bunu. Her zaman ben bırakmıştım sevgililerimi, bıkar bıkmaz ilgimi kesivermiştim. Beni aldatmışlarsa da hiçbir zaman öğrenmemiştim. Bana kıskançlıktan acı çektiğini söyleyen bir arkadaşa: "Seni anlayamıyorum... Ben beni sevmeyen bir kadını sevmeyi sürdüremezdim...” diye yanıt verdiğimi anımsıyorum.</p>

  <div>
    <p style="text-align: justify;">Onu yeniden dostları arasında gördüğüm zaman Odile neden kaygılandırdı beni? Yumuşak başlıydı, tutumunda bir değişkenlik göremiyordum, ama, neden bilmem, çevresinde bir gizem havası yaratıyordu. Nişanlılığımızda da, balayımızda da farketmemiştim bunu, öyle ya, o zaman yalnızlık, sonra yaşayışımızın tümüyle birbirine karışması hiçbir gizeme yer bırakmıyordu, ama Paris'te, daha belirlenmemiş, uzak bir tehlike sezer gibi oldum. Çok bağlıydık birbirimize, sevgi doluyduk, ama bugün sizinle içtenlikle konuşmak istediğime göre, açıkça söylemeliyim: Ortak yaşamımızın daha ikinci ayında, gerçek Odile’in benim sevdiğim Odile olmadığını biliyordum. Şimdi tanıdığım Odile’i daha az sevmiyordum, ama tümden farklı bir aşkla seviyordum. Floransa’da, Amazon’u bulduğumu sanmıştım; kendi özümden masalsı ve kusursuz bir Odile yaratmıştım. Yanılmışım. Odile fildişi ile ay ışığından yapılmış bir tanrıça değildi; bir kadındı; benim gibi, sizin gibi, bütün o mutsuz insan soyu gibi, bölünmüş ve çok yanlıydı. Hiç kuşkusuz, o da kendi yönünden, beni Floransa’daki tutkun gezginden çok farklı görüyordu şimdi. Döner dönmez, hem Gandumas’daki fabrika, hem de Paris’teki büroyla gene ciddi olarak uğraşmaya başlamak zorunda kalmıştım. Babam gırtlağına kadar Senato işlerine gömülmüş, benim yokluğumda fazla yorulmuştu. En iyi müşterilerimiz, daha karşılaşır karşılaşmaz, ihmal edilmekten dert yandılar. İş çevresi Faisanderie sokağında kiraladığımız evden uzaktı. Öğle yemeğini evde yemenin olanaksız olduğunu çabuk anladım. Buna bir de haftada bir günümü Gandumas’da geçirdiğimi, bu hızlı yolculuğun Odile’i de götürmeme elvermeyecek kadar yorucu olduğunu eklerseniz, yaşamlarımızın, ister istemez, çabucak birbirinden ayrıldığını anlarsınız.<br /></p>
  </div>

  <p style="text-align: justify;">Akşam dönerken, karımın güzel yüzünü yeniden göreceğimi düşünerek bir mutluluk duyardım. Onu çevreleyen dekoru seviyordum. Güzel şeyler arasında yaşamaya alışmamıştım, ama bunlara doğuştan gelme bir gereksinimim varmış gibi geliyordu bana, Odile’in beğenisi de beni büyülüyordu. Gandumas’da, kendi evimizde, üç dört kuşaktan beri rastgele yığılmış, fazlasıyla kalabalık eşyalar, üzerlerinde kabaca çizilmiş tavuskuşlarının ağaçlar arasında dolaşıp durduğu duvar kâğıtlarıyla kaplanmış salonları tıka basa doldururdu. Odile duvarlarımızı tatlı ve tek bir renkle boyatmıştı; nerdeyse çıplak odaları, açık renk halıların ıssız ovalarını severdi. Odasına girdiğim zaman, öyle keskin bir güzellik izlenimi duyuyordum ki, belirsiz bir kaygı uyanıyordu içimde. Karım hemen her zaman ak bir giysi içinde bir şezlonga uzanmış oluyor, yanında (ilk gece yemeğimizi yediğimiz basık masanın üstünde), dar boğazlı bir Venedik vazosu, vazonun içinde ise tek bir çiçek, bazı bazı da hafif yapraklar bulunuyordu. Odile çiçekleri her şeyden çok seviyor, ben de çiçekleri sevmeye, onun için çiçekler seçmeye başlıyordum. Mevsimleri çiçekçi vitrinlerinden izlemeyi öğreniyordum; kasımpatı ya da lale zamanının geldiğini mutlulukla görüyordum, çünkü parlak ya da hafif renkleri, karımın dudakları üzerinde, mutlu Odile'in gülümsemesini uyandırmamı sağlıyordu. Ellerimde sert köşeli, ak bir kâğıtla bürodan döndüğümü görünce, sevinçle kalkıyor: "O! teşekkür ederim, Dickie...” diyordu. Kendinden geçmiş gibi bakıyor, sonra ciddileşiyor, "Ben çiçeklerimi yerleştireyim,” diyordu. Sonra vazoyu aramakla, bir süsen çiçeğinin ya da bir gülün sapına en güzel eğimi verecek uzunluğu, ışığı araştırmakla en azından bir saat geçiriyordu. Ama bunun arkasından, gece tuhaf bir biçimde hüzünlü oluveriyordu, güneşli günlerde birdenbire bulutların kocaman gölgeleri gelir de dünyayı sarar ya hani, öyle işte. Birbirimize söyleyecek fazla bir şeyimiz yoktu. Odile'e işlerimden söz etmeyi sık sık denemiştim; ama işlerim onu hiç ilgilendirmiyordu. Gençlik anılarımı dinlemenin de bir yeniliği kalmamıştı onun için; okumaya zamanım olmadığı için düşüncelerim de fazla yenilenmiyordu. Seziyordu bunu. En yakın iki arkadaşımın yaşamını da yaşamımıza karıştırmayı denedim. André Halff hemen bir soğukluk uyandırdı Odile'de; alaycı, nerdeyse düşman buluyordu onu, o da kendisine öyle davranıyordu gerçekten. Bir kez söyledim bunu kendisine.</p>

  <p style="text-align: justify;">“Odile’i sevmiyorsun sen,” dedim.</p>

  <p style="text-align: justify;">“Çok güzel buluyorum” diye yanıtladı.</p>

  <p style="text-align: justify;">"Evet, ama pek akıllı bulmuyorsun, değil mi?”&nbsp;</p>

  <p style="text-align: justify;">“Doğru.. Bir kadının akıllı olması zorunlu değil.”&nbsp;</p>

  <p style="text-align: justify;">"Aldanıyorsun; Odile çok akıllıdır, ama senin istediğin türden değil akıllılığı, sezgiye dayanır, somuttur.”</p>

  <p style="text-align: justify;">"Olabilir,” dedi.</p>

  <p style="text-align: justify;">Bertrand’la farklı oldu durum. Bertrand Odile’le içli dışlı, derin bir dostluk kurmaya çalışmış, ama onun direndiğini, geri durduğunu görmüştü. Bertrand'la ben bütün gece oturur, karşı karşıya sigara içerek evreni yeniden kurardık. Odile günü bitirmek için tiyatrolara, gece kulüplerine, panayırlara gitmeyi yeğ tutardı. Bir gece, üç saat süresince dükkânlar, atlıkarıncalar, piyango ve atış yerleri arasında dolaştırıp durdu beni. İki kardeşi de bizimleydi; Odile bu şımarık, şen, biraz da deli çocuklarla durmadan eğleniyordu. Gece yarısına doğru:</p>

  <div>
    <p style="text-align: justify;">“Odile, hâlâ bıkmadınız mı?” dedim. “Biraz gülünç değil mi dersiniz? Şişelere top atmaktan, yapma otomobillerde dönmekten, kırk tur bekledikten sonra, camdan bir kayık kazanmaktan gerçekten haz duymuyorsunuz ya?” Kendisine benim okuttuğum bir filozofun sözüyle yanıtladı beni: “Biz gerçek olduğuna inandıktan sonra, aldığımız haz yalancı olmuş olmamış, ne çıkar...” Sonra, kardeşinin kolunu tutarak koşa koşa bir atış yerine gitti onunla; gerçekten iyi atıyordu, on atışta on yumurta devirdikten sonra, keyifle eve döndü.<br /></p>
  </div>

  <p style="text-align: justify;">Evlendiğimiz sırada, Odile’in benim gibi seçkin çevreden tiksindiğini sanmıştım. Akşam yemeklerini, baloları seviyordu; Cora teyzenin çevresinde yaşayan canlı ve parlak topluluğu görür görmez, her salı Monceau caddesine gitmek istedi. Oysa evlendiğimizden beri biricik arzum Odile’in yalnız bana kalmasıydı; bu büyük güzelliğin evimin dar çerçevesi içine iyice kapatıldığını bilirsem rahat edebiliyordum ancak. Bu bende öylesine zorlu bir duyguydu ki, her zaman zayıf, çoğu zaman da yorgunluktan bitkin olan Odile’in birkaç gün uzanıp yatması gerekince daha mutlu buluyordum kendimi. O zaman, uyku saatine kadar, yatağının yanında bir koltuğa oturuyordum, “palavra” diye adlandırdığı konular üzerinde uzun uzun konuşuyorduk, ona kitaplar okuyordum. Birkaç saat süresince ilgisini çekebilecek kitapların ne tür kitaplar olduğunu çabucak anladım.Beğeniden yoksun değildi, ama bir kitabın onun hoşuna gidebilmesi için aşkla ilgili ve içli olması gerekiyordu. <span style="font-style: italic;">Dominique'i,</span> TurgenyePin romanlarını, bir de birkaç İngiliz ozanını severdi.</p>

  <p style="text-align: justify;">“Ne tuhaf, diyordum. İnsan sizi iyice tanımayınca uçarı bulur, ama siz gerçekte yalnız hüzünlü kitapları seviyorsunuz.”</p>

  <p style="text-align: justify;">“Ama ben çok ciddiyim, Dickie; belki de bu nedenle uçarıyım. Olduğum gibi görünmek istemem herkese.”&nbsp;</p>

  <p style="text-align: justify;">“Bana bile mi?”</p>

  <p style="text-align: justify;">“Yok, size değil elbette... Floransa’yı düşünsenize...”</p>

  <p style="text-align: justify;">“Evet Floransa’da iyice tanıdım sizi. Ama şimdi, şimdi çok farklısınız, sevgilim.”</p>

  <p style="text-align: justify;">“İnsan hep aynı kalmamalı.”</p>

  <p style="text-align: justify;">“Tatlı şeyler söylemez oldunuz artık bana.”</p>

  <p style="text-align: justify;">“İstek üzerine tatlı şeyler söylenmez; sabırlı olun; gene başlar tatlı sözler...”</p>

  <p style="text-align: justify;">“Floransa’daki gibi mi?”</p>

  <p style="text-align: justify;">“Elbette, Dickie, elbette, değişmedim ben.”</p>

  <p style="text-align: justify;">Bana elini uzatıyordu, tutuyordum, sonra gene benim ya da onun ailesinin insanları konusunda, Misa konusunda, ısmarlayacağı bir giysi konusunda, yaşam konusunda bir “palavra” başlıyordu. Böyle bitkin, tatlı olduğu akşamlarda, tam benim yarattığım Odile masalına benziyordu. Hoştu, zayıftı, egemenliğim altındaydı. Bu bitkinlikten dolayı ona minnettardım. Gücünü kazanıp da dışarı çıkabilecek duruma gelir gelmez, gene anlaşılmaz Odile’i buluyordum.</p>

  <p style="text-align: justify;">İçi dışı bir, geveze kadınlar gibi değildi: Ben yokken neler yaptığını kendiliğinden anlatmazdı hiç. Sordum mu hemen her zaman bulanık birkaç sözcükle yanıt verirdi. Olayları birbiri ardından gözlerimin önüne getirmeme hiçbir zaman elvermezdi söyledikleri. Sonraları, dostlarından birinin, kadınların birbirlerine gösterdikleri acımasızlıkla, “Odile mi, yalancılık hastasıydı,” dediğini anımsıyorum. Yanlıştı kuşkusuz, ama söylendiği sırada beni sinirlendirdiyse de daha sonra, üzerinde durunca, bu yargıya yol açan şeyin ne olduğunu iyice anladım... Anlatışındaki gevşeklik... Kesinliği küçümseyişi... Gerçeğe uymaz görünen bir ayrıntıya şaşıp da bir soru sorduğum zaman, beceriksiz bir öğretmenin fazlasıyla güç sorular sorduğu bir çocuk gibi kapandığını görürdüm.</p>

  <p style="text-align: justify;">Bir gün, alışkanlığına aykırı olarak, öğle yemeğine eve gelebilmiştim, Odile, saat ikide, hizmetçiden mantosuyla şapkasını istedi.</p>

  <p style="text-align: justify;">“Öğleden sonra ne yapacaksınız?” diye sordum.&nbsp;</p>

  <p style="text-align: justify;">“Dişçiye gideceğim.”</p>

  <p style="text-align: justify;">“Evet, sevgilim, ama telefon konuşmanızı işittim; randevunuz saat üçte. O zamana kadar ne yapacaksınız?”&nbsp;</p>

  <p style="text-align: justify;">“Hiç, yavaş yavaş gideceğim.”</p>

  <p style="text-align: justify;">“Ama, yavrum, saçma bu söylediğiniz; dişçi Malakoff caddesinde. On dakikada gidebilirsiniz, oysa önümüzde bir saat var. Nereye gidiyorsunuz?”</p>

  <p style="text-align: justify;">“Beni eğlendiriyorsunuz,” yanıtını verip çıktı. Akşam, yemekten sonra:</p>

  <p style="text-align: justify;">“Ee, ikiyle üç arasında ne yaptınız?” diye sormaktan kendimi alamadım. Önce işi şakaya dökmek istedi, sonra, ben dayatınca, iyi geceler demeden yatmaya gitti. Böyle bir şey hiç geçmemişti aramızda. Girip özür diledim. Beni öptü. Yatıştığını görünce, yanından ayrılmadan önce, gene sordum sorumu:</p>

  <p style="text-align: justify;">“Şimdi şu inatçılığı bırakın da iki ile üç arasında ne yaptığınızı söyleyin bana.” Kahkahayla güldü. Ama gece geç vakit, gürültü duyunca lambayı yaktım, odasına gittim, sessizce ağladığını gördüm. Neden ağlıyordu? Utançtan mı, sıkıntıdan mı? Sorularımı şöyle yanıtladı:</p>

  <p style="text-align: justify;">“Beceriksizlik etmeyin. O kadar seviyorum ki sizi. Ama dikkat edin; çok gururluyum... Böyle birkaç olaydan sonra ne kadar seversem seveyim, bırakıp gidebilirim sizi... Belki doğru bir şey olmaz yaptığım, ama nasılsam öyle kabul etmeli beni.”</p>

  <p style="text-align: justify;">“Sevgilim, ben elimden geleni yapacağım, ama siz de biraz değişmeye çalışın”, dedim; “gururlu olduğunuzu söylüyorsunuz; bazı bazı gururunuzu yenemez misiniz?”&nbsp;</p>

  <p style="text-align: justify;">İnatçı bir havayla başını salladı.</p>

  <p style="text-align: justify;">Hayır, ben değişemem. Benim en çok doğallığımı sevdiğinizi söylersiniz. Değişirsem, doğal olmaktan çıkarım. Farklı olmak size düşer.”</p>

  <div>
    <p style="text-align: justify;">“Anlamadığımı anlayacak ölçüde de değişemem ya, sevgilim. Bana her şeyden önce gerçeğe, doğruluğa saygı göstermesini öğreten bir baba yetiştirdi beni... Kafamın yapısı böyle... Hayır, bugün iki ile üç arasında ne yaptığınızı anladığımı hiçbir zaman içtenlikle söyleyemem.”<br /></p>
  </div>

  <p style="text-align: justify;">“Aman! bıktım artık!” dedi sertçe.</p>

  <p style="text-align: justify;">Obür yana döndü, uyur gibi yaptı.<br /></p>

  <p style="text-align: justify;">Ertesi gün, onu üzüntülü bulacağımı sanıyordum, ama, tam tersine, şen şakrak karşıladı beni, her şeyi unutmuş gibi göründü. Bir pazar günüydü. Kendisiyle konsere gelmemi istedi, ikimizin de çok sevdiği <i>L'Enchantement</i> <span style="font-style:italic;">du Vendredi Saint’</span>i çalıyorlardı. Çıkışımızda, kendisini bir yerde çay içmeye götürmemi istedi. Sevinçli, yaşamaktan mutlu bir Odile kadar duygulandırıcı bir şey olamazdı; sevinç için yaratıldığı öyle güçlü bir biçimde duyuluyordu ki, bunu ona vermeyince ağır bir suç işlemiş gibi görüyordu insan kendini. O pazar öylesine canlı, öylesine ışıltılı olduğunu gördükçe, dünkü kavgamızın gerçek olduğuna inanmakta güçlük çekiyordum. Ama karımı tanıdıkça, kendisini çocuğa benzeten bir unutma yeteneği bulunduğunu daha iyi anlıyordum. Benim yaratılışıma bundan daha karşıt bir şey gösterilmezdi, benim aklım her şeye dikkat eder, her şeyi toplayıp biriktirir, iyice deftere geçirirdi. O gün, Odile için yaşam bir bardak çay, birkaç tereyağlı ekmek, taze kaymaktı. Gülümsüyordu bana, bense düşünüyordum: “Belki de insanları en çok bölen şey, kimilerinin her şeyden önce geçmişte, kimilerinin de yalnız içinde bulundukları dakikada yaşamalarıdır.” Hâlâ biraz acı çekiyordum, ama ona uzun süre hınç duymak elimde değildi; serzenişlerde bulundum kendime, sözler verdim; bir daha gereksiz soru sormamaya, güvenli olmaya yemin ettim. Tuilleries’den, Champs-Elysées’den yürüyerek döndük; Odile güz havasını kendinden geçercesine içine çekiyordu. Bana öyle geliyordu ki, ilkbaharda Floransa’da olduğu gibi, kızarmış ağaçlar, külrengi ve yaldızlı ışık, Paris'in şen canlılığı, çocukların büyük havuzun üzerinde yelkenleri eğilen kayıkları, aralarında yükselen fıskiye, hep birden şövalye havasını söylüyordu. <span style="font-style:italic;">Imitation'</span> un bir tümcesini yineliyordum içimden, çok severdim bu tümceyi, Odile’le bağıntılarıma da bunu uygulamayı alışkanlığa dönüştürmüştüm: “İşte tutsağınız olarak karşınızdayım, kendim için hiçbir şey istemediğim, her şeyi sizin için istediğime göre, her şeye hazırım.” Böylece Odile'in önünde olmasa da Odile’e beslediğim aşk önünde, kendimi yenmeyi, küçültmeyi başardım mı, daha bir hoşnut kalıyordum.</p>

  <p><a id="bookmark8"></a></p>
</body>
</html>
