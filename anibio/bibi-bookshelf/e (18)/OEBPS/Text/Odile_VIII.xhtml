<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VIII</h1>

  <p style="text-align: justify;">Size yaşamımın ta kendisi olan bitmemiş senfoniyi oluşturan nağmelerin girişini, sonra, başka çalgılarla yarı yar-ya örtülü biçimde de olsa, ortaya serilişini anlatmaya çalıştım. Şövalyeyi, Alaycıyı gördünüz, doğruluktan uzaklaşmak korkusuyla atlamak istemediğim şu saçma döşemeci öyküsünde de kıskançlığın uzak ve ilk seslenişini de sezmişinizdir belki. Şimdi hoşgörülü olun, yargılamaya değil de anlamaya çalışın. Size bu öykünün gerisini anlatmak için, acı bir çaba harcamam gerekiyor, gene de tam olarak anlatmak istiyorum. İyileştiğime inandığım için daha çok istiyorum bunu, bir zamanlar geçirdiğim çılgınlık nöbetlerini anlatmaya çabalayan bir hekimin nesnelliğiyle söz etmeye çalışacağım çılgınlığımdan.</p>

  <p style="text-align: justify;">Yavaş yavaş, hafif ve hep aynı noktaya yönelen huzursuzluklarla başlayan hastalıklar vardır; kimileriyse bir gecede, şiddetli bir ateş basmasıyla patlayıverir. Benim için, kıskançlık birdenbire çöküveren, korkunç bir hastalık oldu. Bugün, bu yatışmış durumumda, nedenlerini bulmaya çalışıyorum da çok değişik nedenleri varmış gibime geliyor. Bir kez büyük bir aşk, bir de Odile’in zamanı, sözleri, gülümsemeleri, bakışları gibi son derece değerli şeylerin en ufak parçalarını bile kendime saklamak gibi doğal bir isteğim vardı. Ama bu istek değildi işin özü, öyle ya, Odile tümüyle benim olabileceği zaman (örneğin akşam, evimizde yalnızken, örneğin onunla bir iki günlük bir yolculuğa çıktığımız zaman), kendisinden çok kitaplarımla ya da düşüncelerimle ilgilenmemden yakınıyordu. Ancak başkalarının olabileceği sıralarda arzuluyordum benim olmasını, bu duyguda da her şeyden önce gurur, babamın ailesine özgü olan, alçakgönüllülük ve sessizlikle maskelenmiş o yeraltı gururu vardı. Loue vadisinde, sular, ormanlar, içlerinden ak kâğıt hamurlarının kaydığı bu uzun makineler, bu köylü evleri, işçi kulübeleri üzerinde hüküm sürdüğüm gibi, Odile'in ruhu üzerinde de hüküm sürmek istiyordum. Her gün Limoges'dan gelen basılı, açık belgelerden, kaç kilo Whatman kaldığını, son hafta süresince fabrikanın günlük üretiminin ne olduğunu bildiğim gibi, kıvırcık saçlar altındaki bu küçücük başın içinde olup bitenleri de bilmek istiyordum.</p>

  <p style="text-align: justify;">Tam bu noktaya basınca uyanan sızıdan derdin odağının burada, kafayla ilgili, keskin bir merakta olduğunu seziyordum. Onu anlamamayı kabul edemiyordum. Ama Odile'i anlamak olanaksızdı, öyle sanıyorum ki, hiçbir erkek (onu sevdi mi) acı çekmeden yaşayamazdı yanında. Hatta öyle sanıyorum ki, başka türlü olsaydı, kıskançlığın ne olduğunu hiçbir zaman bilemeyecektim (çünkü insan kıskanç doğmaz, bu hastalığa eğilimlidir, o kadar), ama Odile hiç istemeden, yaratılışı nedeniyle, durmadan merakımı kamçılıyordu. Tüm ailemiz gibi benim için de olaylar, bir günün içinde olup bitenler apaçık birer resimdi, bütün tümcelerin, öykünün bütün öğelerinin hiçbir kuşkuya yer bırakmayacak bir kusursuzluk içinde uyuşmaları için, dikkatle anlatılmaları yeterdi, ama, Odile’in kafasından geçince, dumanlı, bulanık birer görünüm oluveriyorlardı.</p>

  <p style="text-align: justify;">Gerçeği bile bile saklarmış gibi bir izlenim uyanmasın içinizde. Çok daha karışık bir şeydi. Sözcükler, tümceler onun için fazla bir değer taşımıyordu da ondan böyle oluyordu; bir düş ya insanının güzelliğini taşıdığı gibi, yaşamını da bir düş içinde geçiriyordu. Her şeyden önce içinde bulunduğu anda yaşadığını söylemiştim. Gereksinim duydu mu geçmişi ve geleceği yaratıyor, sonra da yarattığını unutuyordu. Aldatmaya çalışmış olsaydı, sözlerini birbirine bağlamaya, hiç değilse bunlara bir gerçeklik havası vermeye çalışırdı; oysa bu çabaya katlandığını hiç görmedim. Aynı tümce içinde kendi söylediğini kendisi çürütürdü. Limoges’dan, fabrikadan, dönünce:</p>

  <p style="text-align: justify;">"Pazar günü ne yaptınız?” diye soruyordum.</p>

  <div>
    <p style="text-align: justify;">"Pazar günüm mü? Unuttum gitti... Ha! Evet, çok yorgundum, bütün gün yatakta kaldım.”<br /></p>
  </div>

  <p style="text-align: justify;">Beş dakika sonra, müzikten söz ediyorduk, birdenbire haykırıveriyordu:</p>

  <p style="text-align: justify;">"Ha! Unuttum size söylemeyi: Pazar günü konserde, Ravel’in o sözünü ettiğiniz Valse’ini dinledim. Çok sevdim...”&nbsp;</p>

  <p style="text-align: justify;">“Ama, Odile, söylediğinizin farkında mısınız? Delilik bu... Pazar günü konserde mi, yoksa yatağınızda mıydınız, ne de olsa bilirsiniz... Her ikisine birden de inanamam ya.”&nbsp;</p>

  <p style="text-align: justify;">“İnanmanızı istemiyorum ki. Yorgun oldum mu aklıma eseni söylerim ben... Kendim bile dinlemem söylediğimi."</p>

  <div>
    <p style="text-align: justify;">“Her neyse, şimdi iyice anımsamaya çalışın: Geçen pazar ne yaptınız? Yattınız mı, yoksa konsere mi gittiniz?”&nbsp;</p>

    <p style="text-align: justify;">Bir an şaşırıp kalıyordu.<br /></p>
  </div>

  <p style="text-align: justify;">"Bilmiyorum artık,” diyordu sonra, “ne bileyim, siz bu yargıç havasına girdiniz mi aklım başımdan gidiyor.”</p>

  <div>
    <p style="text-align: justify;">Böyle konuşmalardan sonra çok mutsuz oluyordum; zamanını doldurmuş olan (biliyordum bunu) kaygı verici bütün dostlarını bir bir aklımdan geçiriyordum. Odile’e gelince, her şey gibi bu atışmaları da kolayca unutuveriyordu. Sabah somurtkan, içine kapalı bırakıyor, akşam keyifli buluyordum. “Bakın, sevgilim, olamaz, olmayacak böyle; ayrılmayı düşünmemiz gerekiyor. İstemiyorum bunu, ama o zaman bir çaba harcamak, başka türlü olmalısınız,” demeye hazır geliyordum. Yeni bir giysi içinde bir genç kız karşılıyordu beni, öpüyordu: “Biliyor musunuz, diyordu, Misa telefon etti, Oeuvre tiyatrosuna üç bileti varmış, <span style="font-style: italic;">Bebek Evi'ni</span> görmeye gideceğiz.” Ben de, aşkın, zayıflığın etkisiyle, bu gerçeğe uymaz, avutucu düşleme boyun eğiyordum.<br /></p>
  </div>

  <p style="text-align: justify;">Acı çektiğimi belli edemeyecek kadar gururluydum. Hele ailemin insanları hiç mi hiç bilmemeliydi bunu. Bu ilk yıl süresince olanları yalnız iki kişi sezmiş gibi geldi bana. Birincisi amcamın kızı Renée’ydi, çok az görüştüğümüz için fazlasıyla şaştım buna: Ailemizi en azından benim evlenmem kadar, hem de uzun zaman sinirlendirmiş olan, bağımsız bir yaşam sürüyordu. Vitterde her yıl bir kür yapan Pierre amcamın gene burada bulunduğu bir sırada, Paris’li bir hekim ve karısıyla tanışmış, bu çifte bağlanmıştı. Renée daha ilk gençliğinden beri dikbaşlı bir kızdı, Marcenatlar’ın törelerini hiç mi hiç sevmezdi. Paris’te, yeni dostlarının yanında kalmayı, hem de her seferinde biraz daha fazla kalmayı alışkanlığa dönüştürmüştü. Doktor Prud’homme zengin bir adamdı, hekimlikle uğraşmıyor, kanser üzerinde araştırmalar yapıyor, karısı da kendisiyle birlikte çalışıyordu. Renée’nin babasından geçme bir yanı vardı (ona ne kadar çok benziyorsa, o kadar az anlaşıyordu onunla): İyi yapılan işleri severdi. Dostlarının aracılığıyla girdiği bilginler ve hekimler çevresinde çabucak benimsenivermişti. Yirmi bir yaşında, babasından drahomasını, bir de Paris’te yaşamasına izin vermesini istemişti. Birkaç ay süresince ailemizle bozuşmuştu. Ama Marcenatlar ana babalarla çocukları birleştiren yıkılmaz aşk düşüne fazla bağlıydılar, ilgisizlik gerçeğine uzun zaman katlanamazlardı. Kızının kararlarının kesinliğine iyice aklı yatınca, Pierre amcam barışı sağlamak için uzlaşmaya girişmişti. Arada sırada hâlâ öfke bunalımlarına tutuluyordu ya bu bunalımlar gittikçe daha kısa sürüyordu; o zaman evlenmesi için yalvarıyordu kızına; o da isteği geri çeviriyor, bir daha Chardeuil’e adımını bile atmayacağını söyleyerek gözdağı veriyordu; amcamla yengem çılgına dönüyorlardı o zaman, evlilik sözünü bir daha ağızlarına almayacaklarına söz veriyorlardı.</p>

  <p style="text-align: justify;">Renée nişanımızda bulunmuş ve o gün ak zambaklardan oluşan çok hoş bir sepet yollamıştı. Bunun beni şaşırttığını anımsıyorum; büyükleri güzel bir armağan vermişti bize; bu çiçekler niçindi? Birkaç ay sonra onunla birlikte Pierre amcada akşam yemeği yemiştik, ben de onu bize çağırmıştım. Odile’e çok candan davrandı, beni de yolculuk öyküleriyle çok ilgilendirdi. Eski arkadaşlarımın çoğuyla görüşmeyi keseli beri, böylesine sağlam, böylesine bilgi dolu konuşmalar işitmiyordum pek. Kalktığı zaman, kapıya kadar götürdüm kendisini. İçten bir hayranlıkla, “Karın ne kadar güzel!” dedi bana. Sonra hüzünle yüzüme baktı, “Mutlu musun?” diye ekledi, öyle bir sesle sordu ki, mutlu olduğuma inanmadığını anlayıverdim.</p>

  <p style="text-align: justify;">Benim için perdeyi bir an kaldıran öbür kadın da Misa oldu. Birkaç ayın sonunda, tutumu oldukça tuhaflaşmıştı. Şimdi Odile’in dostu kalmaktan çok, benim dostum olmaya çalışır gibiydi. Bir akşam, Odile rahatsızdı, yatmıştı (üst üste iki kaza geçirmişti, hiç çocuğu olmayacağı gibi kötü bir olasılık beliriyordu), Misa da onu görmeye gelmişti, yatağın dibindeki sedire, benim yanıma oturdu. Çok yakındık birbirimize, yatağın fazla yüksek tahtası da bizi Odile’in gözlerinden nerdeyse tümüyle gizliyordu, yalnız başlarımızı görebilirdi yattığı yerden. Birdenbire Misa yaklaştı, iyice sokuldu bana, elimi tuttu. Öylesine şaşırdım ki, hâlâ anlayamıyorum nasıl olduğunu. Odile bunu yüzümde görmedi. Çekildi, ama istemeye istemeye, akşam, Misa’yı evine götürürken, birdenbire, elde olmayan bir atılışla usulca öptüm onu. Hiç sesini çıkarmadı.</p>

  <p style="text-align: justify;">“İyi etmedik,” dedim. “Zavallı Odile’cik...”</p>

  <p style="text-align: justify;">Omuz silkti:</p>

  <p style="text-align: justify;">“Ha, evet! Odile!” dedi.</p>

  <p style="text-align: justify;">Hoşuma gitmedi bu, bundan sonra Misa’ya çok soğuk davranmaya başladım; aynı zamanda da kaygılandım, bu “Ha, evet! Odile!” sözünün “Odile ilgilenmeye değmez” anlamına gelip gelmediğini düşündüm.</p>
</body>
</html>
