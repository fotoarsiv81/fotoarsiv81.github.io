<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XIX</h1>

  <p style="text-align: justify;">Odile gittikten sonra, yaşamım çok mutsuzlaştı. Ev bana öyle hüzünlü geliyordu ki, zor duruyordum içinde. Bazı bazı, akşamlan, Odile’in odasına giriyordum; o buradayken yaptığım gibi, yatağının yanında bir koltuğa oturuyor, yaşamımızı düşünüyordum. Belirsiz pişmanlıklarla sarsılıyordum; oysa kendimi suçlayabileceğim kesin bir şey yoktu. Ailem benim için daha parlak evlilikler isteyebilecekken, sevdiğim Odile’le evlenmiştim; Misa’yla geçirdiğim geceye kadar sadık kalmıştım ona, öylesine kısa süren bu ihanetime de onun ihaneti neden olmuştu. Kıskançtım kuşkusuz, ama o da kendisini seven, kaygısını gözleriyle gördüğü bir kocayı yatıştırmak için hiçbir şey yapmamıştı. Doğruydu bütün bunlar, biliyordum, gene de sorumlu buluyordum kendimi. Erkeklerle kadınların bağıntıları konusunda, benim için yepyeni bir gerçeği sezinlemeye başlıyordum. Onları, bu kararsız yaratıkları, düşüncelerini ve başıboş arzularını bağlayabilecek güçlü bir yönün ardında koşar görüyordum; bu gereksinim erkeğe bu yanılmaz pusula, bu değişmez nokta olmak görevini yüklüyordu belki de. İnsan, karşısındakinin tüm yaşamını durmamacasına yenilenen bir zenginlikle doldurmasını bilmiyorsa, sevilen varlığı kendimize bağlamamız için büyük bir aşk yetmez, Odile ne bulabilirdi bende? Her akşam, aynı insanları gördüğüm, aynı sorunları incelediğim bu bürodan dönüyordum, bir koltuğa oturuyor, karımı izliyordum, onu güzel bulduğum için mutluluk duyuyordum. Bu kımıltısız izlemede mutluluğu nasıl tadabilirdi? Kadınlar doğal olarak yaşamları bir devinim olan, bu devinim içinde kendilerini de alıp götüren, kendilerine bir görev veren, çok şey isteyen erkeklere bağlanırlar. Odile’in küçük yatağına bakıyordum; şimdi o uzanmış bedeni, o sarışın başı gene burada görebilmek için neler vermezdim. Oysa tüm bunları alıkoymam öylesine kolayken ne kadar az şey vermiştim. Beğenilerini anlamaya çalışacak yerde, suçlamıştım; ona kendi beğenilerimi zorla benimsetmek istemiştim. Şimdi bu boş evde beni saran nerdeyse dehşet verici sessizlik, kötülükten uzak, ama ruh yüceliğinden de yoksun bir tutumun cezasıydı.</p>

  <p style="text-align: justify;">Gitmeli, Paris’ten uzaklaşmalıydım, ama karar veremiyordum bir türlü; Odile’i anımsatan en ufak nesnelere yapışmak bile acılı bir mutluluk veriyordu bana. Hiç değilse bu evde, sabahları, yarı uyanıkken, aralık kapıdan, “Günaydın, Dickie!” diye seslenen duru ve tatlı bir ses duyar gibiydim. Bu ocak ayı bir bahar ayıydı. Çıplak ağaçlar masmavi bir gökyüzü üzerinde beliriyordu. Odile olsa, kendi deyimiyle, “bir küçük tayyör” giyerdi, gri tilkisini boynuna sarıp sabahtan çıkacaktı sokağa. “Yalnız mı?” diye soracaktım. “Ah! diyecekti, unuttum gitti...” Bu saçma muamma karşısında şimdi aradığım bir bunalımı duyacaktım.</p>

  <p style="text-align: justify;">Gecelerimi hastalığın ne zaman başladığını anlamaya çalışmakla geçiriyordum. Ingiltere’den dönüşümüzde, tümüyle mutluyduk. Belki de, bir ilk tartışmada, başka bir sesle, tatlı bir kararlılıkla söylenmiş bir tek tümce yeterdi. Bir el hareketi, bir sözcük çizivermişti yazgımızı; başlangıçta en ufak çaba yeterdi bunu durdurmaya, sonra dev bir çark dönmeye başlamıştı. Şimdi anlıyordum ki, bir zamanlar bana beslediği aşkı en kahramanca davranışlar bile yeniden uyandıramazdı Odile’de.</p>

  <p style="text-align: justify;">Boşanmanın biçimi üzerinde gitmesinden önce anlaşmıştık. Ona aşağılayıcı bir mektup yazacaktım, böylece bana boşanma davası açması sağlanacaktı. Birkaç gün sonra, uzlaşma için adliyeye çağrıldım. Odile’i bu dekor içinde görmek çok korkunç oldu benim için. Yirmi dolayında çift bekliyordu, üzücü olayları önlemek için erkekler kadınlardan bir parmaklıkla ayrılmıştı. Uzaktan birbirlerini aşağılayanlar vardı; ağlayan kadınlar vardı. Yanımdaki adam, bir şoför, “Neyse ki bu kadar kalabalık olduğumuzu görüyoruz da avunuyoruz" dedi bana. Odile başıyla çok tatlı, çok sevecen bir işaret yaptı, onu hâlâ sevdiğimi anladım.</p>

  <p style="text-align: justify;">En sonunda sıra bize geldi. Yargıç kır sakallı, iyi bir adamdı. Odile’e heyecanlanmamasını söyledi; bize ortak anılarımızdan, evlilik bağlarından söz etti; son bir kez daha uzlaşmayı denememizi salık verdi. “Yazık ki buna olanak yok artık,” dedim. Odile gözlerini kıpırdatmadan önüne bakıyordu. Acı çeker gibiydi. “Belki de biraz pişmandır,” diye düşündüm. “Belki de sandığım kadar sevmiyor onu... Belki daha şimdiden düş kırıklığına uğratmıştır Odile’i?” Sonra, her ikimiz de susarken, yargıcın: “Peki, öyleyse şu tutanağı imzalayın lütfen,” dediğini işittim. Sonra birlikte çıktık, Odile ve ben.</p>

  <p style="text-align: justify;">"Birkaç adım yürüyelim mi?” dedim.</p>

  <p style="text-align: justify;">“Olur,” dedi. “Hava öyle güzel ki. Ne tatlı kış.”</p>

  <p style="text-align: justify;">Kendi malı olan birçok öteberileri bizde bıraktığını anımsattım ona; babasının evine yollamamı isteyip istemediğini sordum.</p>

  <p style="text-align: justify;">“Siz bilirsiniz, ama istediklerinizi alıkoyun... Hiçbir şeye gereksinimim yok benim; hem uzun süre yaşamayacağım, Dickie; çabuk kurtulacaksınız benim anımdan.”&nbsp;</p>

  <p style="text-align: justify;">“Neden böyle konuşuyorsunuz, Odile? Hasta mısınız?”&nbsp;</p>

  <p style="text-align: justify;">“Yok, hayır, hiç de hasta değilim! Bir duygu işte.. Her şeyden önce de çabuk doldurun yerimi, sizin mutlu olduğunuzu bilirsem, bu benim de mutlu olmama çok yardım eder.”</p>

  <p style="text-align: justify;">“Sizsiz hiçbir zaman mutlu olamam.”</p>

  <p style="text-align: justify;">“Hayır, tam tersine, çekilmez bir kadından kurtulduğunuz için ne kadar rahatlayacaksınız, göreceksiniz yakında... Bu mevsimde Seine ne kadar güzel.”</p>

  <p style="text-align: justify;">Bir serginin önünde durdu. Vitrinde deniz haritaları vardı; bunları sevdiğini biliyorum.</p>

  <p style="text-align: justify;">"Bunları size alayım, ister misiniz?”</p>

  <p style="text-align: justify;">"Ne kadar naziksiniz, dedi... Evet, isterim; sizden aldığım son armağan olacak."</p>

  <p style="text-align: justify;">İki haritayı almak için dükkâna girdik; Odile bunları götürmek için bir taksi çağırdı, elini öpeyim diye eldivenini çıkardı.</p>

  <p style="text-align: justify;">“Her şeye teşekkürler,” dedi...</p>

  <p style="text-align: justify;">Sonra, hiç arkasına bakmadan, taksiye bindi.</p>
</body>
</html>
