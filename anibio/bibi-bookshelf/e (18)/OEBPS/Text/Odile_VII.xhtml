<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">VII</h1>

  <p style="text-align: justify;">Odile’in en çok gördüğü insan Misa'ydı. Her sabah telefonlaşırlardı, bazı bazı bir saatten fazla konuştukları olurdu, öğleden sonra da sokağa birlikte çıkarlardı. Ben işteyken Odile'in zamanını tehlikesizce dolduran bu dostluğu destekliyordum. Hatta pazarları Misa'yı evimizde görmekten haz duymaktaydım, sonra, birçok kez, Odile'le iki-üç günlük ufak yolculuklara çıktığımız zaman, dostunu da almayı öneren hep ben oldum. Yolumu çizen duyguları açıklamaya çalışıyorum size, öyle ya, bunlar ileride Misa'nın yaşamımda oynamaya başlayacağı tuhaf rolü anlamanıza yardım edecek. Bir kez, evliliğimizin ilk haftalarında olduğu Odile’le yalnız kalmayı arzuluyorsam da olumlu bir haz olarak arzulamaktan çok, yeni yaratıkların getirebilecekleri sıkıntıların belirsiz korkusuyla arzuluyordum. Sevgim azalmış değildi, ama alışverişlerimizin her zaman sınırlı kalacağını, gerçekten ciddi, derin konuşmaların ancak güçsüz, bitkin bir iyi niyetle karşılanacağını biliyordum. Buna karşılık, o biraz çılgın, biraz hüzünlü, uçucu ve her zaman ince gevezelikten, Odile’in gerçek konuşması olan şu “palavralardan benim her zaman haz duyduğum da bir gerçekti. Ama Odile hiçbir zaman Misa’nın karşısında olduğu kadar tatlı olamazdı. Birlikte konuştukları zaman, her ikisi de kafasının çocuksu bir yanını koyuyordu ortaya, bu da beni çok eğlendiriyordu, içlendiriyordu da, çünkü bana Odile’in küçük kızlığının nasıl olabileceğini gösteriyordu. Dieppe’te bir otelde çocuklar gibi kavga ettikleri ve Odile’in en sonunda Misa’nın başına “Pis kız!” diye bağırarak bir yastık attığı akşam kendimden geçmiştim.</p>

  <p style="text-align: justify;">Daha bulanık bir duygu da vardı içimde: Aşk değil de durumlar nedeniyle bir erkeğin günlük yaşamına bir genç kadın karıştığı zaman hep doğacak olan bir duygu. Yolculuklarımızın, Odile’in benim içtenliğime de izin veren içtenliği sonucu, nerdeyse bir sevgili kadar yakındım Misa’ya. Bir gün, kadınların bedensel gücünü tartışıyorduk, beni kışkırttı. Bir an güreştik; devirdim onu, sonra, biraz utanarak, doğruldum.</p>

  <p style="text-align: justify;">“Ne kadar çocuksunuz!” dedi Odile.</p>

  <p style="text-align: justify;">Misa uzun süre uzanıp kaldı öyle, hep bana bakıyordu. Öte yandan, Odile’in de, benim de eşit bir hazla ağırladığımız tek insandı. Halff’Ia Bertrand pek gelmiyorlardı artık, ben de gelmemelerine pek aldırmıyordum. Kısa zamanda, Odile’in duygularını paylaşmaya başlamıştım. Onlarla konuşmasını dinlerken, tuhaf bir biçimde ikiye bölünüyordum. Odile’e onların gözüyle bakınca, önemli konuları uygunsuz bir hafiflikle ele aldığını düşünüyordum. Ama, aynı zamanda, onun çılgınlıklarını dostlarımın kuramlarına yeğ tutmaya başlıyordum. Böylece, onların önünde karımdan dolayı utanıyor, kendi kendimle baş başa kalınca karımdan gurur duyuyordum. Gittiler mi Odile’in onlardan üstün olduğunu düşünüyordum: Ne de olsa, yaşam ve doğayla daha dolaysız bir bağıntısı vardı.</p>

  <p style="text-align: justify;">Odile benim ailemi sevmez, ben de onun ailesinden fazla hoşlanmazdım. Annem mobilyalarının seçimi, yaşama biçimi, genç bir kadının görevleri konusunda öğütler vermeye kalkmıştı ona. Öğüt de Odile'in yaşamda en katlanamadığı şeydi. Marcenatlar’dan söz ederken öyle bir havaya bürünüyordu ki, çok sarsıyordu beni. Gandumas’da sıkılırdım, kutsal kaynağını ortaya koyabilecek hiçbir şey bulunmayan bir aile uyumu için yaşamın tüm nazlarının gözden çıkarıldığını düşünürdüm, ama, aynı zamanda, geleneklerimizin katılığından da gurur duyardım. Marcenatlar’ın hiçbir yer tutmadıkları Paris yaşamının beni böyle şeyleri bu denli önemseme hastalığından kurtarması gerekirdi, ama uzak, yaban bölgelere çekilmiş kimi küçük dinsel toplulukların milyonlarca insanın başka tanrılara taptıklarını görmelerine karşın, inançlarında en ufak bir bulanma olmadığı gibi, biz Marcenatlar da putperest dünyamızın ortasına çekilmiştik, Limoges çevresinin ve büyüklüğümüzün anısı hiç aklımızdan çıkmazdı.</p>

  <p style="text-align: justify;">Odile'i çok beğenen babam bile, ona sinirlenmekten kendini alamıyordu. Bunu belli etmiyordu; fazlasıyla iyi, sessizdi; onların ar duygusunu tanırdım ben, bana da onlardan geçmişti, Odile’in davranışlarının onlara ne kadar acı çektirteceğini biliyordum. Karım bir kuşkuya ya da bir öfkeye kapıldı mı, bunu şiddetle ortaya döker, sonra da unuturdu. Biz Marcenatlar'a insanların böyle anlaştıkları öğretilmemişti. Odile bana “Ben yokken anneniz buraya gelmiş, uşağı azarlamaya kalkmış; telefon edip söyleyeceğim ona: Ben böyle şeylere gelemem,” dediği zaman, beklemesi için yalvarıyordum ona:</p>

  <p style="text-align: justify;">“Bakın, Odile, gerçekte haklısınız, ama bunu kendiniz söylemeyin sakın, annemi küstürmekten başka bir şeye yaramaz. Bırakın da ben yapayım bu işi, ya da isterseniz (hatta böylesi çok daha iyi olur), bunları anneme duyurmasını Cora teyzeden rica edin...”</p>

  <p style="text-align: justify;">Odile kahkahayı basıyordu:</p>

  <p style="text-align: justify;">“Ailenizin gülünçlüğünü görüyor musunuz?” diyordu. “Aynı zamanda da korkunç bir şey... Evet, Dickie, evet, korkunç bir şey, çünkü gerçekte birer karikatürünüz olan bütün bu insanları gördükçe size sevgim azıcık da olsa azalıyor... Yaratılıştan böyle olmadığınızı biliyorum ya size de vurmuşlar damgalarını.”</p>

  <p style="text-align: justify;">Gandumas’da ilk yazımız epeyce çetin geçti. Bizde öğle yemeği tam on ikide yenilirdi ve babamın bekletilebileceği düşüncesi hiç aklıma gelmemişti. Ama Odile ya eline bir kitap alıp çayırlığa gidiyor, ya dere kıyısında dolaşıyor, saati unutuyordu. Babamın kitaplıkta bir aşağı, bir yukarı dolaştığını görüyordum. Karımı bulmak için bahçede koşmaya başlıyordum; bulamadan, soluk soluğa dönüyor, sonra onun güneşte ısındığı için mutlu, dingin, güleç, döndüğünü görüyordum, yemeğin başlangıcında, (Marcenatlar’dan geldiğine göre) ancak dolaylı ve sessiz olabilecek hoşnutsuzluğumuzu göstermek için sustuğumuz zaman, içinde eğlence ve meydan okuma sezdiğim gülümsemeyle bakıyordu bize.</p>

  <p style="text-align: justify;">Haftada bir akşam yemeğine gittiğimiz Maletler’de durum bunun tam tersiydi; orada da ben gözetlenip yargılandığımı seziyordum. Burada yemekler cafcaflı birer tören değildi; Odile’in kardeşleri ekmek almak için kalkıyorlar; M. Malet okuduğu bir tümceden söz ediyor, tam olarak çıkaramıyor, bunun üzerine odadan çıkıp kitaba bakmaya gidiyordu. Konuşma alabildiğine serbestti; M. Malet’nin kızı önünde tehlikeli konulardan söz açması hiç hoşuma gitmiyordu. Böylesine küçük ayrıntıları böylesine önemsemenin ne denli saçma olduğunu biliyordum, ama bir yargı değildi benimki, dayanılması zor bir izlenimdi. Maletler’de mutlu değildim; bu evin iklimi benim iklimim değildi. Kendimi de beğenmiyordum burada, kasıntı ve can sıkıcı buluyordum, içine gömüldüğüm sessizliklerden dolayı kızıyordum kendime.</p>

  <p style="text-align: justify;">Ama Gandumas’da olduğu gibi Maletler’de de, huzursuzluklarım ancak yüzeydeydi, öyle ya, benim için hâlâ alabildiğine güçlü olan bir mutluluk, Odile’in yaşadığını görme mutluluğu bozulmuş değildi. Bir akşam yemeğinde, karşısına oturdum mu ona bakmaktan kendimi alamıyordum, ışıklı bir aklığı vardı; ay ışığında parıldayan güzel bir elması düşündürtüyordu bana. O sıralarda hemen her zaman aklar giyiyor, odasında da çevresini ak çiçeklerle donatıyordu. Çok yakışıyordu ona. Ne baş döndürücü bir arılık ve gizem karışımıydı! Bir çocuğun yanında yaşadığımı sanıyordum, ama bazı bazı, başka bir erkekle konuşurken, bakışında benim bilmediğim, yabanıl bir tutku kitlesinin uzak uğultusunu andıran bir duygu yansıması seziyordum.</p>

  <p><a id="bookmark9"></a></p>
</body>
</html>
