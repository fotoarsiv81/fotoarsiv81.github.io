<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XI</h1>

  <p>İsveç’ten dönüşümden sonraki salı günü, akşam yemeğini Cora teyzede yedik. Ayda iki kez çağırırdı bizi, ailemiz içinde Odile’in biraz sevgi duyduğu tek insan oydu. Cora teyze, Odile’i bir sofranın hoş süsü gibi görüyor, ona iyi davranıyor, bana da evleneli beri sessizleştim diye serzenişte bulunuyordu. “Donuksun,” diyordu, “karınla da gereğinden fazla ilgileniyorsun; akşam yemeklerinde çiftler ancak ilgisizlik dönemi başladıktan sonra çekilir duruma gelir. Odile çok hoş, ama sen ancak iki, belki de üç yıl sonra gireceksin kıvamına; neyse, bu kez İsveç’ten döndün, kendini göstereceğini umarım."</p>

  <p>O akşam yemeğinde gözleri kamaştıran ben olmadım, iyi tanıdığım bir çocuk kamaştırdı. André Halff’ın dostuydu, eskiden onun evinde karşılaşmıştık. André Halff görülmedik bir saygı, bir korku, bir alay karışımıyla söz ederdi ondan. Onu Marceau caddesine getiren de Deniz Kuvvetleri Kurmay Başkanı Amiral Garnier’ydi. François de Crozant’dı adı, güverte teğmeniydi, Uzakdoğu’dan geliyordu. O akşam Japonya görünümlerini anlattı, Conrad’dan, Gauguin’den öyle güçlü, öyle canlı bir şiirle söz etti ki, pek hoşlanmadığım bir insan olmasına karşın, ona hayranlık duymaktan kendimi alamadım. Onu dinlerken, André’nin anlattığı ayrıntıları yavaş yavaş anımsıyordum. Birkaç kez Doğu’da kalmıştı, Toulon yakınlarında, yolculuklarından getirdiği nesnelerle dolu bir evi vardı. Besteler yaptığını, Çin tarihinden alınmış bir konu üzerinde garip bir opera yazdığını biliyordum. Belirsizce olsa bile, sporcular çevresinde otomobille birkaç hız rekoru kırdığını ve deniz uçaklarına binmiş ilk deniz subaylarından biri olduğunu da biliyordum.</p>

  <p>Tutkun adam sevdiği kadının duyguları karşısında aşırı ölçüde duyarlıdır; tepkisini de hemen gösterir. Masanın öbür ucunda ve benimle aynı yanda oturan Odile’i göremiyordum, ama şu sırada yüz görünüşünün nasıl olduğunu, François’nın anlattıklarını nasıl aşırı bir ilgiyle dinlediğini biliyordum. Çok iyi anımsıyorum o akşam yemeğini. Duygularım biricik kızını her şeyden çok seven, ama kaçınılmaz ve acı koşullar sonucunda onu korkunç bir salgına uğramış bir çevreye getirdiğini farkeden, umutsuz bir çabayla onu hastalık kapmadan kurtarmak isteyen bir babanın duygularıydı. Yemekten sonra, Odile’in François ile aynı toplulukta bulunmasını önleyebilirsem, çok iyi bildiğim, onun ilgisini çekeceğinden kuşku duymadığım kimi özelliklerini hiç kimse anlatmazsa, belki de geceyarısı mikropların en korkuncunu kapmamış olarak götürebilirdim onu.</p>

  <p>Kendi becerikliliğimle olmasa bile eriştim bu şansa: Yemekten hemen sonra Hélène de Thianges kaptı François’yı, Cora teyzenin yalnızlığa susamış çiftlere ayırdığı Çin salonuna götürdü. Ben de bu zaman süresince, tam da François konusunda, güzel bir kadınla, Yvonne Prévost’la garip bir konuşmaya giriştim, onun da kocası denizci, güverte yüzbaşısıydı, Bakanlıkta amiralle birlikte çalışıyordu.</p>

  <p>“Crozant sizi ilgilendiriyor mu?” dedi bana... “Toulon’da çok karşılaştım onunla. Babam denizcilik başkanıydı orada, tüm genç kızlık yaşamım orada geçti. Erkeklerin Crozant’ı yapmacık bulduklarını anımsıyorum, hatta kimileri dürüst olmadığını da söylerdi, ama kadınlar ardından koşup dururdu. Ben çok gençtim, ama anlatılanları işitirdim.”</p>

  <div>
    <p>“Anlatın, merak ettim.”<br /></p>
  </div>

  <p>“Pek bir şey kalmamış aklımda; çok nazlıydı anlaşılan; bir kadına tutkuyla bağlanır görünürdü; asılır da asılırdı; mektuplar, çiçekler yağdırır, sonra, birdenbire, kadını bırakır, kadın daha bu değişikliğin nedenini bile anlayamadan o bir başkasıyla ilgilenmeye başlardı... Görülmedik bir disiplin içinde yaşardı. Formda kalmak için, her gece onda yatardı, saat on oldu mu dünyanın en güzel kadınını bile kapı dışarı ettiğini ileri sürerlerdi... Aşk konusunda çok acımasızdı, bütün bunları kendisi için olduğu gibi başkaları için de önemsiz bir oyun sayar gibi görünürdü. Bu huyuyla ne acılar çektirtmiştir, siz düşünün artık.”</p>

  <div>
    <p>Evet, anlıyorum. Ama ne diye severler onu?”<br /></p>
  </div>

  <div>
    <p>“Ha! Orası başka... Bakın, onu seven bir dostum vardı: ‘Korkunç bir şeydi, ama uzun zaman iyileşemedim’, demişti bana. Öyle anlaşılmaz, öyle bağlayıcı, öyle dediği dedikti ki! Bazen sert ve soğuk, ama bazen de öylesine yumuşak, öylesine yalvarıcıydı... Bana acıdan başka birşey veremeyeceğini anlayıncaya kadar aylar geçti.”<br /></p>
  </div>

  <p>"Kurtuldu mu dostunuz?”</p>

  <div>
    <p>"Evet, hem de çok güzel kurtuldu, şimdi gülerek söz ediyor bundan.”<br /></p>
  </div>

  <div>
    <p>“Şimdi de tılsımlarını Hélène de Thiages üzerinde mi deniyor dersiniz?”<br /></p>
  </div>

  <p>“Elbette, ama şimdi kendisinden üstün bir oyuncu var karşısında. Öte yandan, onun gibi kibar çevrede bir yeri olan, genç bir kadın bundan sakınsa iyi eder. François girdiği kadın yaşamlarını yıkar da geçer, çünkü aşklarını herkese anlatmadan duramaz. Toulon’da, yeni bir kadını kafese koydu mu, ertesi gün bütün kent öğrenirdi bunu.”</p>

  <p>“Ama iğrenç bir insan bu sizin François.”</p>

  <p>“Yok, hayır, çekici yanları çoktur, ama böyledir o” dedi.</p>

  <p>Hemen her zaman kendi mutsuzluğumuzu kendi elimizle hazırlarız. Odile’e François’dan söz etmemeye karar vermekle akıllılık etmiştim. Nasıl oldu da arabada ona bu konuşmadan söz etmeden duramadım? Odile’i ilgilendirmek, söylediğime candan bir ilgi gösterdiğini görmek, çekimine dayanamadığını bir hazdı da ondan herhalde, belki bir de François’yı böyle sert bir biçimde yermenin Odile’i ondan bir daha yaklaşmamasıya uzaklaştıracağı gibi çılgın bir düşe kapıldığımdan.</p>

  <p>Ben susunca, Odile:</p>

  <p>“Besteciymiş, öyle mi?” dedi.</p>

  <p>Önemsizce şeytanı çağırmıştım. Kovmaya gücüm yetmezdi artık. Geri kalan zamanı onun hakkında tüm bildiklerimi ve tuhaf yaşama biçimini anlatmakla geçirmek zorunda kaldım.</p>

  <p>Odile ilgisizce:</p>

  <p>“Onu tanımak ilginç olmalı,” dedi. “Bir gün bize çağırmak istemez miydiniz?”</p>

  <p>“Memnunlukla, bir daha karşılaşırsak çağırırım. Ama Toulon’a dönmesi gerek. Beğendiniz mi onu?”</p>

  <p>“Hayır, kadınlara saydam nesnelermiş gibi bakması hiç hoşuma gitmedi.”</p>

  <p>On beş gün sonra, Cora teyzede gene gördük onu; denizciliği bırakıp bırakmadığını sordum.</p>

  <p>O sert, o nerdeyse küstah havasıyla:</p>

  <p>“Hayır,” dedi, “hidrografi dairesinde altı aylık bir staj yapıyorum.”</p>

  <p>Bu kez Odile’le uzun bir konuşmaya daldı; aynı işlemeli kanepe üzerinde, birbirlerine doğru eğilerek ateşli ateşli konuşmaları hâlâ gözlerimin önündedir.</p>

  <p>Dönüşte, Odile sessizdi.</p>

  <p>“Ee, benim bahriyeliye ne diyorsunuz?” diye sordum.&nbsp;</p>

  <p>“İlginç,” dedi Odile, eve gelinceye kadar da hiç konuşmadı.</p>

  <p><a id="bookmark2"></a></p>
</body>
</html>
