<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">III</h1>

  <p style="text-align: justify;">Ertesi yıl, uzun zamandır il genel meclisi üyesi olan babam, Haute-Vienne senatörlüğüne getirildi. Yaşama biçimimiz değişti. Bir Paris lisesinde yazın kolunu bitirdim. Gandumas bizim için bir yazlıktan başka bir şey değildi artık. Hukuk Fakültesine girmem, bir meslek seçmeden önce de askerliğimi yapmam kararlaştırıldı.</p>

  <p style="text-align: justify;">Tatilde Madam Aubry’yi yeniden gördüm: Limoges'daki akrabalarımızla Gandumas’ya gelmişti; onlarla bize gelmeyi kendisinin önerdiğini anlar gibi oldum. Ona bahçeyi gezdirmeyi önerdim, onu “gözlemevi” diye adlandırdığım ve kendisini sevdiğim sıralarda, bulanık bir düş içinde koca pazarlarımı geçirdiğim bir küçük yapıya doğru götürmekten büyük bir haz duydum. Dibinde köpüklerle, fabrikanın hafif dumanlarıyla çevrili taşlar görünen, derin, ağaçlık boğaza hayran kaldı. Kalkıp da işçilerin uzak devinimlerini daha iyi görmek için eğildiği zaman, elimi omzuna koydum. Gülümsedi. Öpmeye çalıştım; usulca itti beni, ama pek de sert bir biçimde itmedi. Ona ekimde Paris’e döneceğimi, küçük bir dairem olacağını, burada kendisini bekleyeceğimi söyledim. “Bilmem ki, zor iş,” diye mırıldandı.</p>

  <p style="text-align: justify;">1906-1907 kışında kullandığım cep defterinde, D. ile randevular var bir sürü. Denise Aubry beni düş kırıklığına uğratmıştı. Haksızdım. Çekici bir kadındı, ama ben, neden bilmem, hem bir sevgili, hem bir okuma arkadaşı olsun istiyordum. Beni görmek, bir de giysi ve şapkalarını prova etmek için geliyordu Paris’e. Bu da bende büyük bir horgörü uyandırıyordu. Kitaplar içinde yaşıyordum ben, başkalarının benden farklı olmasını anlayamıyordum. Sık sık sözünü ettiğim Gide’i, Barres’i, Claudel’i istedi benden; sonra bu yazarlar konusunda söyledikleri beni üzdü. Güzel bir bedeni vardı; Limoges’a dönmesiyle onu korkunç arzulamaya başlamam bir oluyordu.</p>

  <p style="text-align: justify;">En gözde arkadaşlarım André Halff’la Bertrand ve Jussac’tı. Andre Halff akıllı, ama biraz alıngan bir Yahudi genciydi. Hukuk Fakültesi’nde tanışmıştık. Bertrand Limoges’dan arkadaşımdı, şimdi Saint-Cyr’e girmişti, pazar günleri Paris’e gelip bende kalıyordu. Halff’la, Bertrand’la bir arada oldum mu daha derin bir içtenlik katmanına gömülüyormuşum gibi geliyordu bana. Yüzeydeki, annemin babamın Philippe’iydi, beylik birkaç Marcenat özelliğinden, birkaç zayıf dirençten oluşmuş, basit bir yaratıktı; sonra Denise Aubry’nin Philippe’i geliyordu, şehvetli, zaman zaman sevecen, tepkilerinde kabaydı; sonra Bertrand’ın Philippe’i geliyordu, gözüpek, duygulu; sonra Halff’ın Philippe’i, açık, sert. Bunun aşağısında bir başka Philippe daha olduğunu da biliyordum, bütün saydıklarımdan daha gerçekti, kendisiyle birleşebilsem, yalnız o mutluluğa eriştirebilirdi beni, ama onu tanımaya çalıştığım bile yoktu.</p>

  <p style="text-align: justify;">Varenne sokağında, bahçe içinde küçük bir ev kiralayıp o zamanki ağırbaşlı beğenime göre döşediğim odadan söz etmiş miydim size? Çıplak duvarlara Pascal ile Beethoven’in birer maskını asmıştım. Serüvenlerimin garip tanıkları. Yatak olarak kullandığım sedir, külrengi, kaba bir bezle örtülüydü. Şöminenin üzerinde bir Spinoza, bir Montaigne ve birkaç bilim kitabı vardı. Şaşırtmak isteği mi, yoksa gerçek düşünce aşkı mı? Her iki duygunun karışımı bence, çalışkan ve insandışıydım. Denise kaç kez odamın tüylerini ürperttiğini, gene de onu sevdiğini sık sık söyledi bana. Benden önce birçok sevgilisi olmuş, onları her zaman buyruğu altına almıştı. Bana bağlanıyordu. Sizin için alçakgönüllülükle belirtiyorum bunu. Yaşam hepimize aşkta alçakgönüllülüğün kolay olduğunu öğretir. Bazı bazı en nasipsizler beğenilir; en çekiciler başarısızlığa uğrar. Denise’in bana benim kendisine bağlandığımdan daha çok bağlandığını söylüyorum ya bunun tam tersi, üstelik yaşamımda çok daha önemli olan dönemleri de ileride aynı içtenlikle anlatacağım. Sözünü ettiğimiz dönemde, yani yirmi ve yirmi üç yaşlarım arasında, sevildim ya kendim fazla sevmedim. Gerçekte, aşkın ne olduğu konusunda hiçbir şey bilmiyordum. Aşktan acı çekilebileceği düşüncesi katlanılmaz bir romantizm gibi geliyordu bana. Zavallı Denise, bunalımlar içinde üzerime eğilerek kendisi için sımsıkı kapalı olan bu alından bir anlam çıkarmaya çalışarak sedirin üzerinde uzanışı hâlâ gözlerimin önündedir.</p>

  <p style="text-align: justify;">“Aşk mı?” diyordum. “Neymiş bu aşk dedikleri?”&nbsp;</p>

  <p style="text-align: justify;">"Bilmiyor musunuz ne olduğunu? Öğrenirsiniz... Siz de bir gün düşersiniz ağına.”</p>

  <p style="text-align: justify;">“Düşersiniz” sözcüğü dikkatimi çekiyordu, bayağı buluyordum. Denise’in sözcüklerinden hoşlanmıyordum. Juliette gibi, Clelia Conti gibi konuşmuyor diye kızıyordum ona. Denise’in ruhu karşısında iyi biçilmemiş bir giysi önünde yapılan sinirli devinimlerde bulunuyordum. Bir geriye çekiyordum, bir ileriye, olanaksız bir dengeyi bulmaya çalışıyordum. O sıralarda Limoges’da akıllı bir kadın olarak tanındığını ve benim çabalarımın bu ilin en zor erkeklerinden birini fethetmesine yardımcı olduğunu sonradan öğrendim. Erkeklerin beğenileri, yaşamlarından gelip geçmiş kadınların bulanık, birbirine karışmış imgelerini sakladığı gibi, kadınların kafası da kendilerini sevmiş olan erkeklerin birbiri ardından getirdiği tortulardan oluşmuştur, çoğu zaman, bir kadının bize çektirdiği korkunç acılar, başka birinde uyandırdığımız aşkın dolaylı yıkımının nedeni olur.</p>

  <p style="text-align: justify;">M. ise Mary Graham’dı, gözleri gizemle perdelenmiş, ufak tefek bir İngiliz kızıydı, Cora teyzede tanımıştım onu. Öykümün sonraki bölümlerinde arada sırada, ama oldukça önemli bir rol oynayacağına göre, size bu teyzeden de söz açmam gerekiyor. Annemin kız kardeşlerindendi. Bir bankerle, Baron Choin’Ia evlenmişti, neden bilmem, evine elden geldiğince fazla bakan, elçi, general çekmek gibi bir tutkusu vardı her zaman. Oldukça tanınmış bir politikacının sevgilisi olarak ilk çevreyi oluşturmuştu. Sonra, bu başarıyı hayranlık verici bir yöntem ve direnmeyle kullanarak utkuyu hak etmişti. Her akşam, saat altıdan başlayarak Marceau caddesinde olur ve her salı, yirmi dört kişilik bir akşam yemeği verirdi. Cora teyzenin akşam şölenleri Limoges’lu ailemizin ender şaka konularından biriydi. Babam bu yemeklerin hiç atlanmadığını savunurdu, sanırım haklıydı da. Yazın akşam yemekleri Trouville’deki köşkte verilirdi. Annem anlatırdı: Eniştemin ölüm döşeğinde olduğunu bildiğinden (mide kanserine tutulmuştu), kardeşine yardım etmek için Paris’in yolunu tutmuş, bir salı akşamı gelmiş, teyzemi sofrayı hazırlarken bulmuştu.</p>

  <p style="text-align: justify;">“Peki, Adrien?” diye sormuştu.</p>

  <p style="text-align: justify;">“Çok iyi,” demişti Cora teyze, “durumunun elverdiğince iyi; ancak sofrada yiyemeyecek yemeğini.”</p>

  <p style="text-align: justify;">Ertesi gün, sabahın yedisinde, bir uşak anneme telefon etmişti: “Baronesleri, Madam Marcenat’ya baronlarının bu gece birdenbire öldüğünü üzüntüyle bildiriyor.”</p>

  <p style="text-align: justify;">Paris’e geldiğimde, teyzemi görmeyi arzulamıyordum: Babam seçkinler çevresi konusunda bir dehşet aşılamıştı bana. Tanıdığım zaman hoşuma gitmedi değil. Çok iyi bir kadındı, iyilik etmesini severdi, değişik görevlerde bulunan insanlarla düşüp kalka kalka, bir toplumun düzeni, işleyişi konusunda biraz bulanık, ama gerçek bir ilgi edinmişti. Benim gibi genç ve meraklı bir taşralı için bir ilgi kaynağıydı. Kendisini dinlemekten hoşlandığımı gördü, dost oldu benimle. Her salı akşamı Marceau caddesine çağrıldım. Belki de babamla annemin salonuna iyi gözle bakmadıklarını bildiği için daha bir iyi ağırlıyordu beni, beni de kendine bağlayarak onları yenilgiye uğrattığı için hoşnut olmadığı söylenemezdi</p>

  <p style="text-align: justify;">Cora teyzenin takımları içinde epeyce de genç kadın vardı elbette, zorunlu bir yemdi bu. Bunlardan birkaçını elde etmeye çalıştım. Kendilerini sevmeden, gururumun etkisiyle ve zaferinin olanaklı olduğunu kendi kendime kanıtlamak için kur yapmıştım onlara. Bunlardan birinin bana sevgiyle gülümseyerek odamdan ayrıldığı sırada, nasıl bir dinginlikle koltuğuma oturduğumu, bir kitap aldığımı ve görüntüsünü kolayca kovduğumu anımsıyorum.</p>

  <p style="text-align: justify;">Fazla suçlamayın beni. Benim gibi birçok genç, erkenden çok göz alıcı bir sevgili ya da bir eş bulmak mutluluğuna eremeyince, kendini beğenmiş bir bencilliğin pençesine düşer ister istemez. Bir dizge ararlar. Kadınlar böyle girişimlerin boşuna olduğunu içgüdüyle bilirler, yalnızca iyiliklerinden izlerler onları. Bir zaman için, arzu gözlerini boyar, sonra birbirine nerdeyse düşman olan iki ruhta, yenilmez bir sıkıntı yükselir. Sparta’lı Hélène’i mi düşünüyordum hâlâ? Sulara batmış bir duygu sezinler gibiydim, soğuk düzenimin karanlık kitleleri altında, gömülmüş bir katedraldi.</p>

  <p style="text-align: justify;">Bazı bazı, pazarları gittiğim konserde, çok güzel bir yüz görüyordum uzaktan, garip bir sarsıntıyla, çocukluğumun ve Gandumas’nın kestane ağaçlarının o sarışın Slav kraliçesini anımsatıyordu. O zaman, bütün konser süresince, müziğin uyandırdığı güçlü coşkunlukları bu bilinmedik yüze sunuyordum. Bazı bazı öyle sanıyordum ki, bu kadını tanıyabilseydim, kendisi için yaşamak istediğim o kusursuz ve nerdeyse tanrısal yaratığı onda bulabilirdim. Sonra tacını yitirmiş kraliçe kalabalıkta siliniyor, ben de sevmediğim bir sevgiliyle buluşmak üzere Varenne sokağına gidiyordum.</p>

  <p style="text-align: justify;">İçimde birbiriyle bu denli çelişen iki yaratığı nasıl barındırabildiğimi anlamakta güçlük çekiyorum bugün. İki ayrı düzlem üzerinde yaşıyor, birbirleriyle hiç karşılaşmıyorlardı. Bağlanmaya can atan içli aşık, sevilen kadının gerçek yaşamda varolmadığını anlamıştı. Tapılası ve bulanık bir imgeyi fazla kaba figüranlarla karıştırmaya yanaşmayarak kitaplara çekiliyor, artık yalnız Madam de Mortsauf’u, Madam de Rênal’i seviyordu. Alaycı olanı Cora teyzenin akşam yemeklerine katılıyor, yanındaki kadın hoşuna gidecek olursa, onunla keyifli ve gözüpek şeyler konuşuyordu.</p>

  <p style="text-align: justify;">Askerliğimi yaptıktan sonra, babam fabrikamızı kendisiyle birlikte yönetmemi önerdi. Şimdi Paris’e aktarmıştı bürolarını, alıcıları buradaydı, büyük gazeteler, büyük yayınevleriydi. İşleri çok ilgilendiriyordu beni, derslere ve okumaya ara vermeden geliştirdim bu işleri. Kışın ayda bir kez Gandumas’ya gidiyordum; yazın büyüklerim burada kalıyorlar, ben de birkaç haftamı burada geçiriyordum. Limoges topraklarında çocukluğumun yalnız gezintilerini yeniden bulmak hoşuma gidiyordu. Fabrikaya gitmediğim zaman, ya hep aynı kalmış olan odamda, ya da Loue’nun yatağının üst yanındaki gözlemevinde çalışıyordum; her saat kalkıyor, kestane ağaçlarıyla çevrili uzun yolun sonuna dek gidiyor, sonra aynı hızlı adımlarla dönerek gene okumaya başlıyordum</p>

  <div>
    <p style="text-align: justify;">Paris’te yaşamımın üzerine hafif, ama aşılmaz bir randevu, yakınma, dert yanışlar, gevezelik ağı geren genç kadınlardan kurtulduğum için mutluydum. Size sözünü ettiğim Mary Graham iyi tanıdığım bir adamın karısıydı; kocasının elini sıkmak keyfimi kaçırıyordu. Çoğu dostlarım alaylı bir gururla yaparlardı bunu. Ama bu tür konularda ailemin geleneği sertti. Babam bir akıl evliliği yapmış, bu da, sık sık görüldüğü gibi, bir aşk evliliğine dönüşmüştü. Kendine göre, yani sessiz ve ağırbaşlı bir biçimde mutlu olmuştu. Hiçbir zaman aşk serüveni olmamıştı, hiç değilse evlendikten sonra; gene de onun romansılığını seziyor, bir gün biraz Amazon’uma benzeyen bir eş bulunca benim de onun gibi mutlu ve sadık olabileceğimi bulanık bir biçimde duyuyordum.<br /></p>
  </div>

  <p><a id="bookmark6"></a></p>
</body>
</html>
