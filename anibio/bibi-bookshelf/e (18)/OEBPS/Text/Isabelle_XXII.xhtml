<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div>
    <h1 style="text-align: center;">XXII</h1>
  </div>

  <p style="text-align: justify;">Kırmızı defter benim o zamanlar gördüğümden çok daha açık görüşlü, daha kendine egemen bir Philippe koyuyor ortaya. Bana kalırsa, aklı daha bir özgürleşmişti, ama gizli derinliklerde tutsak Philippe saklıydı hâlâ. Öylesine mutsuz görünüyor ki, gidip Solange’ı görerek onu oyalasın diye yalvarmanın doğru olup olmayacağını düşündüm birkaç kez. Ama bu davranış bana öyle çılgınca geldi ki, göze alamadım. Öte yandan, şimdi Solange’dan öyle nefret ediyordum ki, onunla başbaşa kalınca, kendimi tutamayacağımı seziyordum. Onunla Thiangeslar’da gene karşılaşıyorduk; sonra Philippe Hélène’in cumartesilerine gelmek istemedi (hiç yapmamıştı bunu).</p>

  <p style="text-align: justify;">“Siz gidin, küsmediğimizi gösterin ona. Darılmak haksızlık olur. Hélène çok iyidir. Ama ben gidemem artık, inanın. Yaşlandıkça, topluluktan tiksintim de artıyor. Ocak başı, bir kitap, siz, benim için mutluluk bu şimdi."</p>

  <div>
    <p style="text-align: justify;">İçten olduğunu biliyordum. Bu sırada güzel ve uçarı bir genç kadınla karşılaşsa da genç kadın, görünmez bir bakışla beklediği işareti verseydi, hemen ve bilmeden felsefesini değiştirecek, çalışmakla geçen bir günden sonra, her şeyden çok yeni insanlar görmeye ve oyalanmaya gereksinimi olduğunu açıklayacaktı, bunu da biliyordum. Evliliğimizin başında, sevdiklerimizin düşüncelerini bizden gizleyen şu her zaman için kapalı kafataslarını düşünerek kederlendiğimi anımsıyorum. Philippe benim için saydamlaşmıştı. içinde duyarlı bir damar ağının çarptığı incecik bir zarın ardından, tüm düşüncelerini, tüm zayıflıklarını görüyordum şimdi ve onu her zamankinden de fazla seviyordum. Bir akşam, bürosunda, hiçbir şey söylemeden, uzun uzun ona baktığımı anımsıyorum.<br /></p>
  </div>

  <p style="text-align: justify;">"Ne düşünüyorsunuz?” demişti gülerek.</p>

  <p style="text-align: justify;">"Sizi, sizi sevmiyormuşum gibi görmeye ve böyle de sevmeye çalışıyorum.”</p>

  <div>
    <p style="text-align: justify;">“Tanrım! Ne kadar da karışık! Peki, başarıyor musunuz bunu?”<br /></p>
  </div>

  <p style="text-align: justify;">“Sizi böyle sevmeyi mi? Evet, kolaylıkla."</p>

  <p style="text-align: justify;">O akşam, Gandumas’ya her zamankinden daha erken gitmeyi önerdi bana.</p>

  <p style="text-align: justify;">“Bizi Paris’te tutan hiçbir şey yok. İşlerimle orada da pekâlâ uğraşabilirim. Sonra kır havası Alain’e çok iyi gelir, annem de o kadar yalnız olmaz. Ancak yarar var gitmekte.”</p>

  <p style="text-align: justify;">Benim tüm istediğim de gitmekti. Gandumas’da, Philippe benim olacaktı. Biricik korkum sıkılmasıydı, ama, tam tersine, burada hemen dengesine kavuştuğunu gördüm. Paris’te, Solange’ı yitirmiş olsa bile, ısrarlı ve hiç kuşkusuz boşuna bir umut kalıyordu içinde. Telefonun zilini işitti mi, içgüdüyle bir hareket, çok iyi tanıdığım ve hâlâ kurtulamadığı bir harekette bulunuyordu.</p>

  <p style="text-align: justify;">Philippe’in tüm titremelerini ben de sızılı bir biçimde içimde duyuyordum, sokağa çıktığımız zaman, her yerde ona rastlamaktan korktuğunu, aynı zamanda da bunu arzuladığını bilmiyor değildim. Ona hâlâ korkunç bağlı olduğunu, o isterse, hemen kucak açacağını biliyordu. Biliyordu bilmesine, ama onurunun, mutluluk kaygısının yeni baştan kapılmamayı buyurduğunu da biliyordu. Gandumas’da, Solange’ın görüntüsünün hiçbir zaman birleşmediği bir dekor içinde, usul usul unutmaya başladı. Sekiz gün içinde, yüzü en iyi görünüşüne kavuşmuştu bile; yanakları daha dolgun, gözleri daha aydınlıktı; daha iyi uyuyordu.</p>

  <p style="text-align: justify;">Havalar güzeldi. Yaya olarak gezintiler yaptık birlikte. Philippe bundan böyle babasının gösterdiği örneğe uymak, çiftliklerle ilgilenmek istediğini söyledi. Her gün Guichardie’ye, Bruyeres’e, Resonzac’a gittik. Philippe yalnız sabahlarını fabrikada geçiriyor; her öğle sonu benimle çıkıyordu.</p>

  <p style="text-align: justify;">“Ne yapmalıyız, biliyor musunuz?” dedi. “Bir kitap alalım, gidip ormanda yüksek sesle okuyalım.” Gandumas’nın çevresinde, güzel, gölgelik köşeler vardı; kimi zaman üzerinde dalların yeşil bir katedralin alt yanlan gibi birleştikleri geniş bir yol kıyısında, yosunlar üzerinde, kimi zaman bir ağaç gövdesinin üzerinde, kimi zaman büyükbaba Marcenat’nın koyduğu kanepelerden birinin üzerinde, <span style="font-style:italic;">Etudes de Femmes'</span>i<span style="font-style:italic;">, Les Secrets de la princesse de Cadignan’</span>ı va da Mérimee’nin <span style="font-style:italic;">La Double Méprise</span> gibi, <span style="font-style:italic;">Le Vase Etrusque</span> gibi öykülerini, Kipling’in masallarını ya da ozanları okuyorduk. Bazı bazı başını kaldırıp soruyordu;</p>

  <p style="text-align: justify;">“Seni sıkmıyorum ya?”</p>

  <p style="text-align: justify;">“O da ne demek? Hiçbir zaman böylesine mutlu olmamıştım.”</p>

  <p style="text-align: justify;">Bir an bana bakıyor, sonra okumasını sürdürüyordu. Okuma bitince, kişileri, yaratılışları konuşuyor, çoğu zaman da sözü gerçek kişilere getiriyorduk. Bir gün de ben küçük bir kitap getirdim, adını Philippe’e göstermeye de yanaşmadım. Oturduğumuz zaman: “Hadi bakalım, neymiş bu gizemli kitap?” dedi. “Annenizin kitaplığından aldım, yaşamınızda rol oynamış bir kitap bu, Philippe; hiç değilse, eskiden böyle yazmıştınız bana.</p>

  <p style="text-align: justify;">“Anladım, benim <span style="font-style:italic;">Küçük Rus Askerleri'</span>m<span style="font-style:italic;">.</span> Ah! Onu bulduğunuza çok sevindim, Isabelle. Versenize.”</p>

  <p style="text-align: justify;">Sayfalarını karıştırdı, biraz keyiflenmiş, biraz düş kırıklığına uğramış gibi göründü.</p>

  <p style="text-align: justify;">“Bir kraliçe seçmeyi önerdiler, hepimizin çok iyi tanıdığı bir liseli kızı: Ania Sokoloff’u seçtiler. Son derece güzel, ince, zarif ve becerikli bir genç kızdı... Kraliçenin önünde baş eğerek, yasalara uyacağımıza and içtik.”</p>

  <p style="text-align: justify;">“Evet, çok hoş, Philippe, o kadar da sizi andırıyor ki... “Kraliçenin önünde baş eğerek yasalara uyacağımıza and içtik.” Güzel de bir öykü var: Kraliçe bir şeyi arzuluyor, kahraman bin bir zorlukla arıyor bunu. Durun. Versenize kitabı bana. “Tanrım, Tanrım! dedi kraliçe, ne yorgunluklara katlandınız! Teşekkür ederim.” Çok hoşnuttu. Allahaısmarladık dediğim sırada, yeniden elimi sıkarak şunları ekledi: “Hâlâ kraliçenizsem, generale sizi özellikle ödüllendirmesini söyleyeceğim.” “Onu selamlayıp çıktım, ben de çok mutluydum”... Tüm yaşamınızca öylesine bu küçük çocuk olarak kalmışsınız ki, Philippe. Yalnız, kraliçe sık sık değişti."</p>

  <p style="text-align: justify;">Philippe, bir fundanın altına oturmuş, küçücük dallar topluyor, parmaklarının ucuyla kırıyor, sonra da otların içine atıyordu.</p>

  <p style="text-align: justify;">“Evet,” dedi, “kraliçe sık sık değişti. Doğrusunu isterseniz, kraliçeyi hiçbir zaman bulamadım... Yani, hiçbir zaman bütünüyle bulamadım, anlıyor musunuz?”</p>

  <p style="text-align: justify;">"Kraliçe kimdi, Philippe?"</p>

  <p style="text-align: justify;">“Birkaç kadın, sevgilim. Denise Aubry, biraz... Ama çok eksik bir kraliçeydi. Zavallı Denise Aubry! Öldüğünü söylemiş miydim size?”</p>

  <p style="text-align: justify;">“Hayır, Philippe... Daha çok gençti herhalde? Neden öldü?”</p>

  <p style="text-align: justify;">“Bilmiyorum; geçen gün annem söyledi. Birkaç yıl boyunca benim için evrenin merkezi olmuş bir kadının ölümünü önemsiz bir haber gibi öğrenmek tuhaf bir etki yaptı üzerimde.”</p>

  <p style="text-align: justify;">“Denise Aubry’den sonra, kraliçe kim oldu?”</p>

  <p style="text-align: justify;">"Odile.”</p>

  <div>
    <p style="text-align: justify;">"Düşlerinizin kraliçesine en çok yaklaşan oydu, değil mi?"</p>
  </div>

  <p style="text-align: justify;">“Evet, çok güzel olduğu için.”</p>

  <p style="text-align: justify;">“Odile’den sonra? Biraz Hélène de Thianges, değil mi? "</p>

  <p style="text-align: justify;">“Belki biraz, ama hiç kuşkusuz siz, Isabelle.”</p>

  <div>
    <p style="text-align: justify;">“Ben de mi? Doğru mu? Uzun zaman mı?”<br /></p>
  </div>

  <p style="text-align: justify;">"Çok uzun zaman.”</p>

  <p style="text-align: justify;">“Sonra da Solange?”</p>

  <p style="text-align: justify;">“Evet ya, sonra da Solange.”</p>

  <p style="text-align: justify;">“Solange hâlâ kraliçe mi, Philippe?”</p>

  <p style="text-align: justify;">“Hayır, ama, ne olursa olsun, kötü bir anı yok içimde Solange’dan. Öyle canlı, öyle güçlü bir yanı vardı ki. Onun yanında daha genç buluyordum kendimi; bu da hoş bir şeydi.”</p>

  <p style="text-align: justify;">“Onu gene görmelisiniz, Philippe.”</p>

  <p style="text-align: justify;">“Evet, daha çok iyileşince göreceğim, ama kraliçe olmayacak artık; o bitti.”</p>

  <p style="text-align: justify;">“Ya şimdi, Philippe, şimdi kraliçe kim?”</p>

  <p style="text-align: justify;">Bir an duraladı, sonra, yüzüme bakarak:</p>

  <p style="text-align: justify;">“Sizsiniz,” dedi.</p>

  <p style="text-align: justify;">“Ben mi? Ama ben çoktan tahttan düştüm.”</p>

  <p style="text-align: justify;">“Belki düştünüz, evet, kıskanç, bencil, haksızdınız da ondan. Ama üç aydır öyle cesaretli, öyle yalın oldunuz ki, tacınızı geri verdim size. Öte yandan, ne kadar değiştiğinizi düşünemezsiniz, Isabelle. Aym kadın değilsiniz artık.”</p>

  <p style="text-align: justify;">“Biliyorum, sevgilim. Doğrusunu isterseniz, gerçekten âşık bir kadının kişiliği yoktur hiçbir zaman; bir kişiliği olduğunu söyler, kendini buna inandırmaya çalışır, ama doğru değildir. Hayır, sevdiği adamın kendisinde bulmak istediği kadını anlamaya, o kadın olmaya çalışır. Sizinle bu çok güç, Philippe, çünkü ne istediğiniz pek anlaşılmıyor. Bağlılığa ve sevgiye gereksiniminiz var; yosmalığa, kaygıya da gereksiniminiz var. Ne yapmalı? Ben bağlılığı seçtim, yaratılışıma en yakını buydu... Ama, daha uzun zaman, daha tutarsız, daha uçarı bir başka kadına gereksiniminiz olacak. Benim kendi kendime karşı kazandığım büyük utku bu başka kadını kabul etmem, hem de boyun eğişle, sevinçle kabul etmem. Bir yıldan beri, anladığım çok önemli bir şey var, o da şu: İnsan gerçekten seviyorsa, sevdiği varlıkların yaptıklarına fazla önem vermemeli. Onlara gereksinimimiz vardır; yalnız onlar bizi vazgeçemeyeceğimiz bir ‘havada’ yaşatabilirler (dostunuz Hélène ‘bir iklim’ der, çok doğrudur). Öyleyse, onları tutabildikten, alıkoyabildikten sonra, gerisinin, hay Allah! gerisinin ne önemi var? Bu yaşam öylesine güç ki... Bütün bu kadınların size verebilecekleri birkaç saatlik mutluluğu pazarlık konusu etmeyi göze alabilir miyim, Philippe’ciğim? Hayır, ben ilerledim; kıskanç değilim artık; acı çekmiyorum artık.” Philippe çimenlere uzandı, başını dizlerimin üzerine koydu.</p>

  <p style="text-align: justify;">“Sizinle tümüyle aynı görüşte değilim,” dedi. “Ben gene acı çekebileceğimi düşünüyorum. Yaşamın kısalığı benim için bir avuntu değil. Kısa, anladık, ama neye göre kısa? Bizim için her şeydir... Ne olursa olsun, yavaş yavaş daha durgun bir bölgeye girdiğimi hissediyorum. Anımsar mısınız, Isabelle, eskiden değişik ezgilerin içinde birbirine karıştığı bir senfoni gibi söz ederdim yaşamımdan size: Şövalye ezgisi, alaycı ezgisi, rakip ezgisi. Hepsini işitiyorum hâlâ, hem de çok güçlü bir biçimde. Ama orkestrada tek başına bir çalgının sesini duyuyorum bir de, hangisidir bilmem, şaşmaz bir yumuşaklıkla, birkaç notalık, tatlı, yatıştırıcı bir ezgiyi yineliyor. Huzur ezgisi bu; yaşlılık ezgisine benziyor.”</p>

  <p style="text-align: justify;">“Ama daha gençsiniz, Philippe.”</p>

  <p style="text-align: justify;">“Ya! Evet, biliyorum bu ezgi de bunun için çok yumuşak geliyor ya. İleride tüm orkestrayı bastıracak ve ötekileri işittiğim zaman arayacağım.”</p>

  <p style="text-align: justify;">“Beni bazı bazı kederlendiren şey de çıraklığın çok uzun olması, Philippe. Eskisinden daha iyi olduğumu söylüyorsunuz, ben de bunun doğruluğuna inanıyorum. Belki kırk yaşımda yaşamı biraz anlamaya başlayacağım, ama iş işten geçmiş olacak... İşte... İki yaratığın kusursuz bir biçimde aralarına en ufak bir gölge düşmeden, birbirlerine bağlanmaları sizce olanaklı mı sevgilim?” Philippe doğruldu:</p>

  <p style="text-align: justify;">“Bir saattir olanaklı oldu ya,” dedi.</p>
</body>
</html>
