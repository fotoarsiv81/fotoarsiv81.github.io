<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">X</h1>

  <p style="text-align: justify;">Villierler’den bir gün önce çıkacaktık yola, ama yola çıkışımız geriye bırakıldı, dördümüz aynı trene bindik.</p>

  <p style="text-align: justify;">Sabahleyin, Philippe erkenden kalktı. Kompartımandan çıktığım zaman, onu koridorda ayakta, çoktan hazırlanmış Solange'la derin bir konuşmaya dalmış buldum. Bir an baktım onlara, mutlu havaları beni sarstı. Yaklaştım. “Günaydın, madam!” dedim. Solange Villier geriye döndü.</p>

  <p style="text-align: justify;">"Odile’e benziyor mu?” diye düşündüm ister istemez. Hayır, Odile’e benzemiyordu; çok daha güçlüydü; çizgileri o kadar çocuksu, o kadar meleksi değildi. Solange’da yaşamla boy ölçüşmüş, onu dizginlemiş bir insan görünüşü vardı. Bana gülümsediği zaman, bir an için çekimine kapıldım. Sonra kocası da gelip bize katıldı. Tren iki yüksek dağ arasında ilerliyor, yol boyunca bir sel akıyordu. Gerçekdışı ve hüzünlü görünüyordu bu görünüm bana. Jacques Villier bana cansıkıcı konulardan söz ediyordu; akıllı olduğunu (herkes öyle söylediği için) biliyordum. Fas’ta çok başarılı olmakla kalmamış, büyük bir iş adamı olmuştu. "Fosfatlarda, limanlarda, maden ocaklarında, her işte parmağı vardır,” demişti Philippe. Ama gerçekte, Philippe’le Solange arasındaki konuşmayı dinliyordum ve trenin sesi bu konuşmanın yansını benden çalıyordu. Şunları işittim: (Solange’ın sesi): "Peki, nedir sizce çekicilik?” (Philippe’in sesi): "... Çok karışık... Yüzün bir işlevi vardır, bedenin de... Ama her şeyden önce doğallık...” Kaçırdığım bir sözcük, sonra (Solange’ın sesi): "Beğeni de var sonra, garip hevesler, serüven aşkı... Değil mi öyle?”</p>

  <p style="text-align: justify;">"Tamam, öyle, bir karışım,” dedi Philippe. "Bir kadının hem ciddi, hem de çocukça davranmasını bilmesi gerek... Katlanılmaz olan...”</p>

  <p style="text-align: justify;">Bir kez daha, trenin gürültüsü tümcesinin sonunu çaldı benden. Önümüzde dağlar yükseliyordu. Pelerin biçiminde, geniş çatılı bir dağ köşkünün yanına, reçineden ışıldayan, kesilmiş odunlar yığılmıştı. Sekiz gün süresince de böyle acı mı çekecektim? Jacques Villier uzun bir konuşmayı:</p>

  <p style="text-align: justify;">"Görüyorsunuz, neresinden bakılırsa bakılsın, yapılan iş olağanüstü,” diye bitirdi.</p>

  <p style="text-align: justify;">Güldü; kurnazca bir düzeni açıklamıştı bana kuşkusuz; yalnız bir adı tutmuştum aklımda: "Godet grubu.” "Olağanüstü,” diye yanıtladım.</p>

  <p style="text-align: justify;">Beni kafasız bulduğunu gördüm. Benim için farketmezdi. Ondan nefret etmeye başlıyordum.</p>

  <p style="text-align: justify;">Bu yolculuğun sonu bir sayıklamanın anısı gibi geliyor şimdi bana. Fazlasıyla sıcak küçük tren pırıl pırıl ak bir dekor içinde yükseliyor, bir an karlar üzerinde dolaşıp giden buhar bulutlarına bürünüyordu. Akçamlarla taçlanmış ak tepeleri çevremizde döndüren, büyük, gizemli eğriler çiziyordu. Sonra yolun kıyısında bir uçurum açılıyor, ta dipte, az önce ayrıldığımız incecik eğri görünüyordu. Solange bu görünüme bir çocuk mutluluğuyla bakıyor, hiç durmadan görünümün ayrıntıları üzerinde Philippe’in dikkatini çekiyordu.</p>

  <p style="text-align: justify;">“Bakın, Marcenat, üzerinde akçamların karları tuttukları şu dallardan yapılmış tepsi ne güzel... Bütün bu ağırlığı eğilmeden taşıyan bu ağacın gücü nasıl da duyuluyor! Sonra şu... Ya şu!... Yukarda sivri tepenin üzerinde parıldayan şu otele bakın, ak bir mahfazada bir elmas gibi... Ya karın üzerindeki renkler.. Dikkat edin, hiçbir zaman ak değil, mavimsi ak, pembemsi ak... Ah! Marcenat, Marcenat! Ne çok seviyorum bunu!"</p>

  <div>
    <p style="text-align: justify;">Hiç kötülük yoktu tüm bunlarda, hatta, dürüstçe düşünülecek olursa, belirli bir incelikle söylüyordu bunları, ama beni sinirlendiriyordu. Philippe doğallığı her şeyden üstün tuttuğunu söylerdi, bu içli söyleniye katlanabilmesine şaşıyordum. “Belki de seviniyordur kadın, diye düşünüyordum, ama, ne de olsa, otuz üç yaşında (belki de otuz beş... Boynu kırışmaya başlamış) bir çocuk gibi sevinemez. Sonra karın mavi, pembe olduğunu hepimiz görüyoruz. Ne gerek var söylemeye?” Jacques Villier de benim gibi düşünüyora benziyordu, çünkü, zaman zaman, karısının tümcelerini alaylı ve biraz yorgun bir “Evvet!”le noktalıyordu. Bu “Evvet”i söylediği zaman, bir an için canayakın buluyordum onu.<br /></p>
  </div>

  <p style="text-align: justify;">Villierleri anlayamıyordum. Birbirlerine büyük bir incelikle davranıyorlardı, kadın adama candan bir sevgi gösteriyor, ona kimi zaman Jacquot, kimi zaman Jacquou diyor, hatta ikide bir, hiç yoktan, dudaklarının ucuyla öpüyordu onu. Gene de, yanlarında birkaç saat geçirdikten sonra, birbirlerine âşık olmadıkları, Villier’nin kıskançlık duymadığı, karısının çılgınlıklarını önceden, gururlu bir boyuneğişle kabul ettiği iyice anlaşılıyordu. Ne için yaşıyordu? Bir başka kadın için mi? Madenleri, gemileri, Fas’taki tarlaları için mi? Sezemiyordum bir türlü, öte yandan, sezmeyi arzulayacak kadar da ilgilendirmiyordu beni. Bu kadar hoşgörülü olduğu için küçümsüyordum onu. "Benim gibi o da arzulamıyor burada bulunmayı, biraz güçlü olsa, ne kendisi burada olurdu, ne de ben,” diye düşünüyordum. Philippe bir İsviçre gazetesi almıştı, borsa değerlerini Fransız frangına çevirmeye çalışıyor, Villier’yi hoşnut edeceğini düşünerek, bazı tahvillerden söz ediyordu. Villier, kendisine yapıtlarını sayan bir dalkavuğu yorgun bir el kaldırışla susturan ünlü bir yazar gibi, Meksika, Yunanistan fabrikalarının tuhaf adlarını gevşek gevşek geri itiyordu. Bana dönerek, Koenigsmark’ı okuyup okumadığımı sordu. Yumuşak ve ak biçimler arasında, küçük tren hâlâ dönüyordu.</p>

  <p style="text-align: justify;">Saint-Moritz neden bir Musset güldürüsünün dekoru gibi, hem sevinçli, hem gerçekdışı, hem de çok hüzünlü kaldı aklımda? Karanlıkta gardan çıkışımız, karın üzerinde ışıklar, o amansız ve zararsız soğuk, kızaklar, koşumları çıngıraklarla, kırmızı, mavi, sarı pomponlarla süslü katırlar gözlerimin önüne geliyor. Sonra otelin o çok güzel, o tatlı sıcaklığı, holde smokinli İngilizler, sonra, kocaman, ılık odamızda, en sonunda, birkaç dakikalığına, kocamla yalnız kalmanın mutluluğu.</p>

  <p style="text-align: justify;">“Philippe, öpün beni, bu odayı kutsamak gerek. Ah! Burada sizinle yalnız yemek yemeyi ne kadar isterdim... Ama giyinmek, bu insanlarla buluşmak, konuşmak, konuşmak gerekiyor...”</p>

  <p style="text-align: justify;">“Ama öyle nazik insanlar ki!”</p>

  <p style="text-align: justify;">“Çok nazikler... Yüzlerini görmemek koşuluyla.”</p>

  <p style="text-align: justify;">“Ne sertsiniz! Solange’ı bu yolculukta çok hoş bulmadınız mı?”</p>

  <p style="text-align: justify;">“Hadi, hadi, siz ona âşıksınız, Philippe.”</p>

  <p style="text-align: justify;">“Asla. Neden böyle söylüyorsunuz?”</p>

  <p style="text-align: justify;">“Âşık olmasanız ona on dakika bile katlanamazdınız da ondan. O kadar konuştu da ne söyledi sanki? Sabahtan beri anlattıkları içinde bir tek düşünce bulabilir misiniz bana?”</p>

  <p style="text-align: justify;">“Evet, elbette... Büyük bir doğa duygusu var. Karı, akçamları çok güzel anlattı. Değil mi öyle?”</p>

  <p style="text-align: justify;">“Evet, bazı bazı bir benzetme buluyor; ama ben de.. Kendilerini kapıp koyverdiler mi tüm kadınlar da yapabilir bunu... Onların doğal düşünüş biçimi bu... Solange’la benim aramdaki en büyük fark, size aklımdan geçen her şeyi söylemeyecek kadar fazla değer vermem.”</p>

  <p style="text-align: justify;">Philippe sevecen bir alaycılıkla:</p>

  <p style="text-align: justify;">“Sevgili dostum, çok güzel şeyler bulma yeteneğinizden de, bunları söylemenizi önleyen alçakgönüllülükten de hiçbir zaman kuşku duymadım”, dedi.</p>

  <p style="text-align: justify;">“Alay etmeyin, sevgilim. Ciddi konuşuyorum ben. Bu genç kadın biraz gönlünüzü çelmese, tutarsız olduğunu, bir konudan bir konuya atladığını görürdünüz. Doğru değil mi? İçten olun.”</p>

  <p style="text-align: justify;">Hiç de doğru değil,” dedi Philippe.</p>
</body>
</html>
