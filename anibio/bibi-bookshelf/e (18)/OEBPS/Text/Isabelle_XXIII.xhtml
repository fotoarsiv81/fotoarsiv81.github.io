<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;"><a id="bookmark0"></a>XXIII</h1>

  <p style="text-align: justify;">Gerçek evlilik mutluluğum Gandumas’daki bu yaz oldu. Sanırım, Philippe iki kez sevdi beni: Evlenmemizden önce birkaç hafta, bir de bu üç ay boyunca, hazirandan eylüle kadar. Sevecendi, hiçbir art düşüncesi yoktu. Annesi aynı odayı paylaşmaya nerdeyse zorlamıştı bizi; karı ile kocanın odalarının ayrılmasına akıl erdiremiyor, bunda çok diretiyordu. Daha da birleştirmişti bu bizi. Philippe’in kollarında uyanmayı seviyordum. Alain yatağımızın üstünde oynamaya geliyordu. Dişleri canını yakıyordu, ama cesurdu. Ağladığı zaman, Philippe “Gülümsemelisin, Alain,” diyordu, “senin dayanıklı bir annen var, oğlum.” Çocuk da sonunda bu iki sözcüğü, “Gülümsemelisin, Alain,” sözcüklerini anlamıştı sanıyorum, çünkü o zaman çığlıklarını kesmek için bir çaba harcıyor, hoşnut görünmeye çalışarak minicik ağzını açıyordu. Çok dokunaklı bir şeydi bu, Philippe de oğlunu sevmeye başlıyordu. Havalar çok güzeldi. Kocam fabrikadan dönünce, güneşin altında “kızarmaktan” hoşlanıyordu. Evin önündeki çimenliğe koltuklar getirtiyor, bulanık düşlere dalarak sessiz sessiz oturuyorduk. O sırada kafalarımızda hiç kuşkusuz aynı görüntülerin bulunduğunu düşünmek hoşuma gidiyordu: Bu fundalıklar, yakıcı havada titreyen, yıkık Chardeuil şatosu, daha ötede dumanlı tepeler; daha da ötede Solange’ın yüzü, güzel gözlerinin biraz sert bakışı belki; ufukta hiç kuşkusuz bir Floransa görünümü, hafiften eğri, geniş çatılar, tepelerde akçamların yerini alan semler ve Odile’in meleksi yüzü... Evet, benim içimde de Odile vardı, Solange vardı ve bunu doğal, zorunlu buluyordum. Bazı bazı Philippe bana bakıp gülümsüyordu. Birbirimize çok güzel bir biçimde bağlı olduğumuzu biliyordum; mutluydum. Akşam yemeğini bildiren zil bizi bu haz dolu uyuşukluktan çekip alıyordu. İçimi çekiyordum.</p>

  <p style="text-align: justify;">“Ah! Philippe, tüm yaşamımı böyle yanınızda geçirmek isterdim, böyle uyuşmuş durumda, elinizden, havanın bu ılıklığından, bu fundalıklardan başka hiçbir şey istemeden. Çok hoş bir şey bu, öyle de hüzünlü ki, değil mi? Neden?”</p>

  <p style="text-align: justify;">“Çok güzel anlar hüzünlüdür her zaman. Geçici olduklarını duyar insan, durdurmak ister, bir şey gelmez elinden. Çocukken hep sirkte duyardım bunu, daha sonra da konserde, çok mutlu olduğum zaman. ‘İki saate kadar bitecek' derdim içimden.”</p>

  <p style="text-align: justify;">“Ama şimdi, Philippe, şimdi en azından otuz yıl var önümüzde.”</p>

  <p style="text-align: justify;">“Otuz yıl, çok kısa.”</p>

  <p style="text-align: justify;">“Benim daha fazlasında gözüm yok.”</p>

  <p style="text-align: justify;">Mutluluğumuzun bu katıksız ve çok güzel sesini kayınvalidem de işitir gibiydi.</p>

  <p style="text-align: justify;">“Hele şükür, Philippe’in ne zamandır isteyip durduğum biçimde yaşamaya başladığını görüyorum,” dedi bana bir akşam. “Akıllı olsaydınız neyi elde etmeye çalışırdınız, biliyor musunuz, Isabelle’ciğim? Philippe’i tümüyle Gandumas’ya getirmeyi. Paris hiçbir şey değil onun için. Philippe de babasına benzer: Babası çekingendi gerçekte, o kapalı havasına karşın duyguluydu. Paris’in tüm o çalkantısı, tüm o karışık duygular hasta ediyor onu.”</p>

  <p style="text-align: justify;">"Öyle, ama bence canı sıkılırdı, anne.”</p>

  <p style="text-align: justify;">"Sanmam. Babasıyla ben ömrümüzün en iyi yıllarını, on altı yılımızı geçirdik burada.”</p>

  <p style="text-align: justify;">“Belki de, ama o başka alışkanlıklar edindi. Ben burada daha mutlu olacağıma inanıyorum, çünkü yapayalnız yaşamayı severim, ama...”</p>

  <p style="text-align: justify;">“Siz olurdunuz ya yanında.”</p>

  <p style="text-align: justify;">"Her zaman yetmez ona."</p>

  <p style="text-align: justify;">"Fazla alçakgönüllüsünüz, Isabelle’ciğim, kendinize güveniniz yok bir de. Savaşı bırakmamalı."</p>

  <p style="text-align: justify;">“Ben savaşı bırakmıyorum, anne... Tam tersine, başarıyla çıkacağımdan kuşkum yok şimdi, ayakta kalacağımı biliyorum, oysa ötekiler çok çabuk gelip geçecekler, yaşamında fazla bir yerleri kalmayacak...”</p>

  <p style="text-align: justify;">“Ötekiler mi!” dedi kayınvalidem şaşkınlıkla. “Şaşılacak ölçüde zayıfsınız gerçekten.”</p>

  <p style="text-align: justify;">Sık sık döndü tasarısına; tatlılıkla diretiyordu. Ama Philippe’e sözünü bile etmiyordum bunun. Böyle bir zorlamanın bu denli haz duyduğum kusursuz uyumu hemen bozuvereceğini biliyordum. Tam tersine, Philippe sıkılacak diye öyle korkuyordum ki, kaç kez, pazarları komşularda geçirmeyi ya da bana sözünü ettiği, Périgord’un, Limoges’un iyi tanımadığım kimi köşelerini bir daha gezmeyi önerdim ona. Beni memleketinde gezdirmek hoşuma gidiyordu; bu biraz yabanıl ili, dimdik kıyı kayalıkları üzerindeki kocaman duvarlı, ırmakların tatlı görünümlerine bakan bu şatoları seviyordum. Philippe söylenceler, fıkralar anlatıyordu bana. Fransa tarihini çok sevmiş bir insandım, Hautefort, Biron, Brantôme adlarını yeniden işittikçe heyecanlanıyordum. Bazı bazı, çekine çekine, Philippe’in anlattıklarını okuduğum bir şeyle birleştiriyor, beni dikkatle dinlediğini gördükçe haz duyuyordum.</p>

  <p style="text-align: justify;">“Ne çok şey biliyorsunuz, Isabelle,” diyordu. “Çok akıllısınız, sizin kadar akıllı kadın bulunmaz belki de.”</p>

  <p style="text-align: justify;">“Benimle alay etmeyin, Philippe,” diye yalvarıyordum.</p>

  <p style="text-align: justify;">Uzun zaman umutsuzca sevdiğim bir sevgili beni en sonunda farkediyormuş gibi bir duygu vardı içimde.</p>

  <p><a id="bookmark1"></a></p>
</body>
</html>
