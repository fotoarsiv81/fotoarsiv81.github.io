<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">XIV</h1>

  <p style="text-align: justify;">Philippe, birkaç kez, “Solange sizinle daha içli dışlı olmak için çabalar harcıyor, ama siz kaçıyorsunuz. Düşmanca ve tuhaf davrandığınızı seziyor,” demişti. Doğruydu, İsviçre yolculuğumuzdan beri, Madame Villier sık sık telefon etmişti bana, ben de kendisiyle sokağa çıkmaya yanaşmamıştım. Onunla az görüşmek daha onurlu bir davranış olurmuş gibime geliyordu. Gene de, Philippe’i hoşnut etmek ve iyi niyetimi göstermek için, bir kez evine gideceğime söz verdim.</p>

  <p style="text-align: justify;">Bana “Philippe biçemi” gibi gelen, yalın mı yalın, hatta nerdeyse çıplak bir odacığa aldı beni. Rahatım kaçtı. Solange, keyifli bir rahatlıkla bir divana uzandı, sonra hemen bir giz verme havasıyla konuşmaya başladı. Bana “Isabelle” demesi dikkatimi çekti, oysa ben “Madam” mı, yoksa “dostum” mu desem diye bocalıyordum.</p>

  <p style="text-align: justify;">“Tuhaf, diye düşünüyordum onu dinlerken, “Philippe aşırı içli dışlılıktan, arsızlıktan tiksinir, oysa bu kadının beni en şaşırtan yanı hiç kendini tutmaması; her şeyi anlatıyor... Philippe nesini beğeniyor?... Sözlerinde sevgiye benzer bir şey var... Mutlu görünüyor... Mutlu mu gerçekten?”</p>

  <p style="text-align: justify;">Villier’nin, biraz dazlak başının görüntüsü, yorgun sesi geçti aklımdan. Nasıl olduğunu sordum. Yoktu, her zamanki gibi.</p>

  <p style="text-align: justify;">“Jacques’ı pek az görürüm, biliyorsunuz,” dedi Solange. “Ama en iyi dostumdur. Öyle dürüst, öyle içten bir çocuktur ki... Yalnız, on üç yıllık bir evlilikten sonra, büyük aşk düşlemini sürdürmek ikiyüzlülük olur... O da bende yok.”</p>

  <p style="text-align: justify;">“Oysa sevişerek evlenmiştiniz, değil mi?”</p>

  <p style="text-align: justify;">“Evet, tapardım Jacques’a. Çok güzel anlar yaşadık. Ama tutku hiçbir zaman uzun sürmez. Hem sonra savaş da ayırdı bizi. Dört yılın sonunda, ayrı yaşamaya ikimiz de öyle alışmıştık ki.”</p>

  <p style="text-align: justify;">"Ne acı! Peki, mutluluğunuzu diriltmeye çalışmadınız mı?"</p>

  <p style="text-align: justify;">"Anlarsınız ya, insan artık sevmez olunca... Daha doğrusu, bedensel istek kalmayınca (çünkü çok sevgim vardır Jacques’a), görünüşte tutkun bir çift gibi kalmak zordu. Jacques’ın bir metresi var, bunu biliyorum; ona hak veriyorum. Siz henüz bunu anlayamazsınız, ama bir an gelir, bağımsızlık gereksinimi duyar insan...”</p>

  <p style="text-align: justify;">"Neden? Evlilikle bağımsızlık birbiriyle çelişen iki sözcük gibi geliyor bana.”</p>

  <p style="text-align: justify;">"Öyle derler, başlangıçta. Ama evlilik, sizin düşündüğünüz biçimiyle, askerlik gibi bir şey olur. Aykırı bulmuyorsunuz ya sözlerimi?”</p>

  <p style="text-align: justify;">"Biraz... Yani...”</p>

  <p style="text-align: justify;">"Ben çok içtenim, Isabelle. Gösterişten tiksinirim. Jacques’ı seviyormuş... Ya da ondan nefret ediyormuş gibi davranmakla.. Sevginize kanabilirim. Ama o zaman da kendi kendim olamam... Anlıyor musunuz?”</p>

  <p style="text-align: justify;">Bana bakmadan, bir kitabın kapağına kurşunkalemle küçük yıldızlar çizerek konuşuyordu. Böyle gözlerini önüne diktiği zaman, yüzü oldukça sert ve bulanık bir acının izini taşıyormuş gibi görünüyordu. "O kadar da mutlu değil gerçekte,” diye düşündüm.</p>

  <p style="text-align: justify;">"Hayır,” dedim, “pek anlayamıyorum. Karışık, kopuk bir yaşam düş kırıcı olmalı. Bir de oğlunuz var sonra.”&nbsp;</p>

  <p style="text-align: justify;">"Evet. Ama çocuklarınız olunca siz de göreceksiniz. On iki yaşında bir okulluyla bir kadın arasında fazla bir alışveriş olamaz. Onu görmeye gittiğim zaman, sıkıyormuşum gibime geliyor.”</p>

  <p style="text-align: justify;">"Öyleyse anne sevgisi de bir gösteriş mi sizce?”</p>

  <p style="text-align: justify;">"Yok canım. Her şey durumlara bağlı. Çok saldırgansınız, Isabelle!”</p>

  <p style="text-align: justify;">"Sizin anlayamadığım yanınız, bir yandan ‘Ben içtenim, hiçbir ikiyüzlülüğü kabul etmem,’ derken, bir yandan da sonuna kadar gitmeyi hiçbir zaman göze alamamış olmanız. Kocanız bağımsızlığını yeniden elde etmiş. Size tam bir özgürlük tanıyor. Neden boşanmadınız? Böylesi daha dürüst, daha kesin olurdu.”</p>

  <p style="text-align: justify;">“Ne tuhaf düşünce! Yeniden evlenmek amacında değilim. Jacques da. Öyleyse ne diye boşanacakmışız? Öte yandan birbirine bağlı çıkarlarımız var. Marakeş’teki topraklarımız benim drahomamla alındı, ama bu toprakları işletip değerlendiren Jacques... Hem sonra Jacques’i görmek büyük bir haz verir bana. Bütün bunlar sizin düşündüğünüzden çok daha karışıktır, Isabelle’ciğim."</p>

  <div>
    <p style="text-align: justify;">Sonra bana Arap atlarından, incilerinden, Fontaineblau’daki seralarından söz etti. “Tuhaf”, diye düşündüm, “bu lüksü küçümsediğini, gerçek yaşamının başka yerde olduğunu söylüyor, gene de bunlardan söz etmekten kendini alamıyor... Belki bu da, nesnelerin tadını çıkarmaktan aldığı bu çocuksu haz da hoşuna gidiyordur Philippe’in... Ama bir erkeğin önündeki içli söylemleriyle bir kadının önünde mallarını sayıp döküşü sırasındaki farkı görmek eğlenceli bir şey.<br /></p>
  </div>

  <div>
    <p style="text-align: justify;">Ben giderken:<br /></p>
  </div>

  <p style="text-align: justify;">“Sözlerimi aykırı buldunuz herhalde,” dedi gülerek, çünkü daha yeni evlendiniz, hem de âşıksınız... Hoş şeyler bütün bunlar. Ama fazla büyütmeyin. Philippe sizi sever, bilirsiniz. Hep iyi şeyler söyler bana hakkınızda."</p>

  <div>
    <p style="text-align: justify;">Ailemin durumu ve Philippe’in duyguları konusunda Solange’ın beni yatıştırmaya kalkması, katlanılmaz bir şey gibi geldi bana. “Yakında görüşürüz, gene gelin bana,” dedi. Bir daha gitmedim.<br /></p>
  </div>
</body>
</html>
