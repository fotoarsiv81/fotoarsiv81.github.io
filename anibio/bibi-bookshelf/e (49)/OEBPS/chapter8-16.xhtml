<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Doktor Çehov'dan Öyküler</title>
		<link href="main.css" rel="stylesheet" type="text/css"/>
	</head>
	<body class="epub-type_subchapter" id="chapter8-16">
<div class="html5_section">
				<h1 class="chap-num">XVI</h1>
				<p>Bir gün Mihail Averyaniç, Doktor Ragin’i her zamanki gibi öğle yemeğinden sonra kanepede yatarken buldu. Rastlantı bu ya, tam o sırada Hobotov da elinde bromür şişesiyle gelmişti. Andrey Yefimoviç yattığı yerden ağır ağır doğruldu, kanepenin kenarına tutunarak oturdu.</p>
				<p>Posta müdürü gülerek, “Oo! Aziz dostum, bugün yüzünüzün rengi her zamankinden daha iyi!” diye başladı. “Aferin size! Günden güne düzeldiğiniz nasıl da belli oluyor!”</p>
				<p>Hobotov da esneyerek, “Meslektaşım, iyileşme zamanı geldi de geçiyor,” dedi. “Kendiniz de bıkmışsınızdır bu zımbırtıdan...”</p>
				<p>“İyileşeceğiz, elbette iyileşeceğiz,” diye sözü havada kaptı Mihail Averyaniç. “Daha yüz yıl yaşayacağız, görürsünüz!”</p>
				<p>“Hadi, hadi, yüz değilse bile yirmiyi sağlam bulursunuz, meslektaşım! Bizim gözümüzden kaçmaz. Siz yüreğinizi serin tutun.”</p>
				<p>“Öyle, kardeşim! Durun bakalım, kendimizi göstereceğimiz günler de gelecek!”</p>
				<p>Bunları söyleyen Mihail Averyaniç o ünlü kahkahalarından birini patlatarak arkadaşının dizine bir şaplak indirdi.</p>
				<p>“Önümüzdeki yaz Kafkaslar’a gidiyoruz, haberiniz var mı, Yevgeni Fyodoroviç? Atlara atladığımız gibi hoop, baştan başa Kafkasya!.. Dönüşte de, ister misiniz, düğünde bir güzel çalıp oynayalım!” (Mihail Averyaniç kurnaz kurnaz göz kırptı.) “Evlendireceğiz sizi iki gözüm, evlendireceğiz!”</p>
				<p>Andrey Yefimoviç birden içinde biriken tortunun kabarıp boğazına doğru yürüdüğünü hissetti. Korkunç bir yürek çarpıntısıyla kanepeden doğruldu, hızla pencereye atıldı.</p>
				<p>“Bayağılık bu sizinkisi, bayağılık!” dedi. “Ne kadar basit şeyler söylediğinizin farkında mısınız?”</p>
				<p>Nazik konuşmayı istediği halde elinde olmaksızın yumruklarını sıktı, iki kolu birden havada, bir yabancının sesiyle bağırmaya başladı: “Yakamı bırakın artık! Canımdan bezdirdiniz!”</p>
				<p>Yüzü öfkeden mosmordu, tir tir titriyordu.</p>
				<p>“Defolun! İkiniz de defolun karşımdan!”</p>
				<p>Mihail Averyaniç ile Hobotov ayağa kalktı, gözlerini önce şaşkınlıkla, sonra korkuyla Andrey Yefimoviç’e diktiler. Doktor bağırmayı sürdürüyordu: “Evet, defolun! Gözüm görmesin sizi! Kalın kafalı herifler, ahmaklar! Böyle arkadaşlık yerin dibine batsın! Getirdiğiniz şu ilaçları da başınıza çalın! Siz ne rezil ne alçak insanlarmışsınız!..”</p>
				<p>Hobotov ile Mihail Averyaniç şaşkınlık içinde bakışarak kapıya doğru geri geri gittiler, oradan antreye çıktılar. Andrey Yefimoviç, Hobotov’un bıraktığı bromür şişesini kaptığı gibi gidenlerin arkasından fırlattı. Eşiğe çarpan şişe paramparça oldu.</p>
				<p>Ragin bununla da yetinmedi, antreye koştu, ağlamaklı bir sesle, “Cehennem olun! İkinizi de bir daha gözüm görmesin!” diye bağırıyordu.</p>
				<p>Adamlar gidince sıtma nöbetine tutulmuşçasına titreyerek kendini kanepeye attı.</p>
				<p>“Taş kafalılar, budalalar,” diye bir süre daha söylendi durdu.</p>
				<p>Sakinleşince zavallı Mihail Averyaniç’in ne kadar bozulduğunu, üzüntüden kahrolacağını, kendi yaptıklarının ise ona hiç yakışmadığını düşündü. Evet, o güne değin böylesine bir taşkınlık göstermemişti. Yaşamın özünü kavramaya çalışan, olaylara bir filozof kayıtsızlığıyla yaklaşıp akıl yolundan ayrılmayan o muydu?</p>
				<p>Utancından, kendine olan kızgınlığından bütün gece gözüne uyku girmedi. Sabah ona doğru ilk işi postanenin yolunu tutmak oldu. Amacı Mihail Averyaniç’ten özür dilemekti. Onun bu davranışından çok etkilenen müdür içten duygularla elini sıktıktan sonra derin derin iç çekti.</p>
				<p>“Ah, dostum, unutalım bunları. Geçmişi anacaksak hep iyi yönleriyle anmalıyız.”</p>
				<p>Ardından postaneye gelen müşterileri, dağıtıcıları titreten bir sesle içeriye seslendi: “Hey, Liyubavkin! Hemen bir sandalye getir!”</p>
				<p>Tam o sırada elindeki taahhütlü mektubu vermek için gişeye sokulan bir kadını da tersledi: “İşim var, be kadın! Görmüyor musun? Beklemesini öğren!”</p>
				<p>Gene Andrey Yefimoviç’e döndü.</p>
				<p>“Eskiyi unutalım azizim. Hadi oturun şuraya. Ha şöyle! Rahatınıza bakın.”</p>
				<p>Konuğunun sandalyeye yerleştiğini görünce konuşmadan bir süre oturdu, sonra dizlerini sıvazlayarak, “Size darılmak aklımın köşesinden bile geçmedi,” dedi. “Hastalık şakaya gelmez, anlıyorum, dostum. Dünkü sinir bunalımınız beni de, Doktor Hobotov’u da çok kaygılandırdı; evinizden ayrıldıktan sonra hep sizden söz ettik. Neden hastalığınıza önem vermiyorsunuz, iki gözüm?”</p>
				<p>Posta müdürü sesini iyice alçalttı, neredeyse fısıltıyla, “Kusura bakmayın, sizinle dostunuz olarak konuşuyorum,” dedi. “Yaşam koşullarınız sağlığınız için kesinlikle elverişli değil. Daracık bir ev, her yer pislik içinde. Ne size bakan bir yakınınız var ne de tedaviye yetecek paranız... Aziz kardeşim, doktorla ben yalvarıyoruz, ne olursunuz, sözümüzü dinleyin, vakit geçirmeden hastaneye yatın. Sağlıklı besin, bakım, tedavi ... bunları ancak orada bulabilirsiniz. Aramızda kalsın, Yevgeni Fyodoroviç bir <em>mauvais ton</em><a class="si-noteref epub-type_noteref" href="#f20" id="ref_f20">20</a> ama bilgisi yerinde, güvenilir bir doktor. Sizinle yakından ilgileneceği konusunda bana söz verdi.”</p>
				<p>Postane müdürünün içten ilgisi, yanağında birdenbire parlayan gözyaşı damlaları dokundu Andrey Yefimoviç’e. Elini göğsünün üstüne bastırarak, “İnanmayın onlara Mihail Averyaniç, inanmayın, azizim!” diye fısıldadı. “Hepsi yalan! Benim hastalığımın nedeni koskoca yirmi yıl süresince kasabada konuşacak yalnızca tek bir aklı başında adam bulabilmemdir. Ne yazık ki, o da deli!.. Benim bir hastalığım filan yok, emin olun. Bütün sorun, bir türlü içinden çıkamadığım bir kısırdöngüye düşmüş olmam. Aslında benim için hava hoş, ben her şeye hazırım.”</p>
				<p>“Öyleyse hastaneye yatın iki gözüm.”</p>
				<p>“Dedim ya, hiçbir şeye aldırdığım yok, mezara deseniz girerim.”</p>
				<p>“Yevgeni Fyodoroviç’in tavsiyelerini de dinleyeceksiniz, değil mi dostum?”</p>
				<p>“Hay hay, söz! Ancak yeniden belirteyim ki, kısırdöngü müdür, şeytan üçgeni midir, öyle bir açmaza düştüm ki hiç sormayın! Şimdi her şey, dostlarımın içten ilgisi bile beni aynı sonuca, yok oluşa sürüklüyor.”</p>
				<p>“Hayır, hayır, iyileşeceğinizi bilin!”</p>
				<p>“Niçin durmadan aynı şeyleri söylüyorsunuz?” diye sinirli sinirli karşılık verdi Andrey Yefimoviç. “Benim şu durumum var ya, hayatının sonuna gelmiş insanların pek çoğu aynısını duyar ve yaşar. Size, böbrekleriniz işlemiyor, yüreğiniz büyümüş gibi haberler verilip tedaviye başlamanız istense ya da bir deli, suçlu gözüyle bakılmaya başlansa, kısacası, çevrenizin aşırı ilgisiyle karşılaşsanız, iyi bilin ki sözünü ettiğim kısırdöngüye düşmüşsünüzdür; başka bir deyişle hapı yuttuğunuzun resmidir. Kurtulmak için çırpındıkça daha çok batağa saplanırsınız. İyisi mi ta baştan pes edip teslim olun; çünkü bütün çabalarınız boşunadır. Ben böyle düşünüyorum...”</p>
				<p>Gişenin önü iyice kalabalıklaşmıştı. Andrey Yefimoviç arkadaşını işinden alıkoymamak için kalktı, ayrılmak üzere vedalaştı. O sırada Mihail Averyaniç dileğini yineledi, konuğunu dış kapıya dek uğurladı.</p>
				<p>Aynı gün akşamüzeri Andrey Yefimoviç’in evine uzun çizmelerini ve gocuğunu giymiş Hobotov geldi. Bir gün önce aralarında bir şey olmamış gibi, “Bir iş için uğradım meslektaşım,” dedi. “Konsültasyonumuz var, siz de gelir misiniz?”</p>
				<p>Andrey Yefimoviç genç doktorun onu biraz dolaştırıp hava almasını istediği için ya da daha da önemlisi, eline para geçmesi için konsültasyona çağırdığını düşünerek hemen giyindi, birlikte çıktılar. Bir gün önceki kabalığını unutturup barışma fırsatı veren Hobotov’a karşı bir yandan da minnet duyuyordu. Genç doktor aralarında bir şey geçmemiş gibi davranmakla onu güç durumdan kurtarmıştı. Böyle kültürü kıt bir adamdan beklenmeyen bir incelikti bu.</p>
				<p>“Hastanız nerede?” diye sordu Andrey Yefimoviç yolda giderlerken.</p>
				<p>“Bizim orada, hastanede. Çoktandır size göstermek istiyordum. Son derece ilginç bir olay.”</p>
				<p>Hastane avlusuna girdiler. Asıl binayı geçerek akıl hastalarının bulunduğu koğuşa doğru yürüdüler. Nedense ikisi de hiç konuşmuyordu. Koğuşa girdikleri zaman Nikita, eskisi gibi ayağa fırlayıp hazır ola geçti.</p>
				<p>Ön odadan koğuşa girerlerken Hobotov, “Hastalardan birinin akciğerlerinden bir sorunu var. Ben hemen gidip stetoskopumu alayım,” dedi.</p>
				<p>Ve çıktı.</p>
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text">. (Fr.) Terbiyesi kıt. (Ç.N.)</span></div>
				</div>
  </body>
</html>