<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body class="calibre">
  <h1 class="calibre5"><a id="bookmark0" class="calibre9"></a><span class="calibre6">Bölüm 5</span></h1>

  <p class="calibre3"> Müşterilerimin işine gelen şeylerin benim de işime gelmesi enderdir, ne yalan söyleyeyim. Eksik gerçeklerin, yalanların, saptırmaların ve kıvırtmaların arasında kendisine bir yol bulmaya çalışır her iki taraf da. Doğası böyledir bu mesleğin.</p>

  <p class="calibre3">O yüzden bu da nereden çıktı diye düşünmedim. İki kişinin istediği şey, bir kişinin istediği şeyden daha kolay gerçekleşir diye düşündüm.</p>

  <p class="calibre3">"Getirebilirim," dedim. "Belki."</p>

  <p class="calibre3">"Getirebilirseniz hiçbir müşterinizin, eee, olmadığı kadar minnettar kalırım size," dedi ev sahibem.</p>

  <p class="calibre3">"Bazı şeylere bağlı," dedim minnettarlığın beni zerre kadar ilgilendirmediğini belli eden bir ses tonuyla.</p>

  <p class="calibre3">"Nelere mesela?" dedi. Herhangi bir şeyi yanlış anlamaya eğilimi yokmuş gibi söylemişti bunu.</p>

  <p class="calibre3">İçimden bir ses, mümkün olduğu kadar acele etmem gerektiğini söylüyordu. Aldatılan acılı kadın, polise kendiliğinden müşterimden bahsetmese bile, 'eşinizin birisiyle ilişkisi var mıydı?' sorusunun standart ilk üç soru arasında olacağını biliyordum. Suçlamasını ciddiye alsalar da almasalar da, kapı ya da telefon her an çalabilirdi. Gelmelerini daha ne kadar erteleyebilirdi İstanbul trafiği. Sorulara cevap verenler arasında olmayı istemiyordum. Hem de hiç. Saatime baktım.</p>

  <p class="calibre3">"Zarfın içinde ne olduğunu bilmem gerek," dedim. Mesleğim tetiği bulanın onu tutan eli de bulacağını epeydir öğretmişti bana.</p>

  <p class="calibre3">Ev sahibem gözlerimin içine kararlılıkla baktı. Ondan isteneni yapmayacağı belliydi bu bakışlarda. Ama yine de dikle izlememi emreden bir şey vardı gözbebeklerinde. Hafifçe gülümsedi. Çok hafif.</p>

  <p class="calibre3">"Bunu size söyleyemem," dedi. "Daha önceden belirttiğim gibi. Ama hoşunuza gidecek bir anlaşma önerebilirim." "Dinliyorum," dedim.</p>

  <p class="calibre3">"Zarfı ele geçirdiğinizde, içine bakmadan geri getirirseniz, sabahkinden biraz daha kalın bir başka bir zarf veririm size," dedi</p>

  <p class="calibre3">Gülümseme sırası bendeydi. Öyle yaptım. Sıkı motivasyon dedim içimden.</p>

  <p class="calibre3">Teknik olarak çok kârlı bir teklifti, ama bunun kişisel güvenliğime yönelik tehdidi bir hayli artırdığının da farkındaydım. Zarfın içine bakıp bakmama meselesini biraz daha kurcalamaya karar verdim.</p>

  <p class="calibre3">"Yine de bakabilirim," dedim.</p>

  <p class="calibre3">"Baktığınızı hemen anlarım," dedi Hülya Hanım. "Antrenmanlıyım, bu kez bayılmam. Ama kendi zarfınızı kaybedersiniz."</p>

  <p class="calibre3">Hafifçe gülümsedi.</p>

  <p class="calibre3">Bu kadını hafife alma Remzi Ünal dedim içimden. "Tamam, anlaştık," dedim. "Hâlâ koyduğum yerde olduğundan emin miyiz?" "Herhalde," dedi.</p>

  <p class="calibre3">"Burada gelmeden önce, galerinin önünden geçtim," dedim. "Kapı duvardı, içeride de kimse yoktu."</p>

  <p class="calibre3">"Selma'yı götürmüşler midir?" dedi gözlerini korkulacak bir ihtimal aklına gelmiş gibi açarak.</p>

  <p class="calibre3">Başımı salladım. Herhalde dedim kendi kendime. "Zarfı koyduğunuzu görmedi değil mi?" Başımı yine salladım.</p>

  <p class="calibre3">"Neyse," dedi ev sahibem sanki içi rahatlamış gibi. "Zaten sizi bir kez daha görmesi uygun olmazdı. İçeri girmeniz dert. "Bendeki anahtarı verebilirim."</p>

  <p class="calibre3">Saatime bir kez daha baktım. Polislerin cinayet soruşturmalarındaki hızlarını tam olarak bilemiyordum ama içimden bir ses acele etmemi öğütlüyordu.</p>

  <p class="calibre3">"Verin o zaman," dedim.</p>

  <p class="calibre3">"Bir dakika," dedi ev sahibem. Ayağa kalktı. Bir şey söyleyecekmiş gibi duraksadı, sonra vazgeçti. Salondan çıktı.</p>

  <p class="calibre3">Kahvemden bir yudum daha alma ihtimalini değerlendirdim. Berbat tadının üstüne soğuması da eklenmiştir dedim kendi kendime. Vazgeçtim.</p>

  <p class="calibre3">Hangimizin o zarfın içindekilere daha çok ihtiyacı var diye düşündüm. Ne fark eder dedim sonra.</p>

  <p class="calibre3">Ev sahibem içeri girdi tekrar. Elinde Mercedes amblemine bağlı bir anahtar vardı.</p>

  <p class="calibre3">Yerine oturmadan uzattı anahtarı. Ayağa kalkarken aldım.</p>

  <p class="calibre3">"Bu arka kapının anahtarı," dedi. "Binanın arkasına dolanırsanız görürsünüz. Son çıkan alarmı çalıştırdı mı bilmem ama tuvalete giden kapının arkasında kumandası var. Eğer kırmızı ışık yanıyorsa dört kere ikiye basmanız gerekir. Kırk beş saniye içinde. Yoksa çalar."</p>

  <p class="calibre3">"Karakola mı bağlı alarm?" dedim.</p>

  <p class="calibre3">"Hayır. Bir şirket var. Onun merkezinde. Güya sinyal gelirse bir adam yolluyorlarmış. Eskidendi karakol."</p>

  <p class="calibre3">Artık sormam gerekiyordu. Zamanım az olsun, olmasın.</p>

  <p class="calibre3">"Neden gidip kendiniz almıyorsunuz zarfı?" dedim. "Bu kadar önemliyse... "</p>

  <p class="calibre3">Ev sahibem bir adım geriye attı konuşurken. Eliyle sitenin arkasındaki vadiye, kapalı spor salonuna, iyice gerilerdeki bankaların göğe yükselen yapılarına açılan pencerelerini işaret etti.</p>

  <p class="calibre3">"Pencerelerimin pırıl pırıl olması da önemlidir benim için, dedi. "Ama her hafta temizliğe gelen kadına sildiriyorum onları. Aşağı düşmesi benim düşmemden çok daha küçük bir ihtimal."</p>

  <p class="calibre3">Hak ettin bunu Remzi Ünal dedim içimden. Cevap vermedim. Kadını hafife almama kararım için tebrik ettim kendimi</p>

  <p class="calibre3">Kapıya doğru ilerledim. Mercedes amblemli anahtarı cebime koydum yürürken.</p>

  <p class="calibre3">"Şimdiye kadar da hiç düşmedi," dedi arkamdan ev sahibem. Sesinde hafit bir gülümseme tonu vardı ama dönüp neye benzediğini denetlemedim artık.</p>

  <p class="calibre3">Merdivenleri çok fazla düşünmeden indim. Düşünmeye kalksam, mesleğim ve mesleğimi icra edişim üzerine deminki şahane yorumdan fazlasının geleceğini biliyordum. Düşmenin sonunun nereye kadar varacağını kendi kendime bir kez daha söylemenin ne yararı vardı? Yıldız Turanlı yeteri kadar belirtmişti bunu, sözlü ve sözsüz olarak. Artık belirtmek zorunda kalmama kararı almıştı, o başka.</p>

  <p class="calibre3">Gidip şu lanet zarfı yerinden alayım, sahibine vereyim ve kim kimi öldürmüş diye düşünmekten sonsuza kadar kurtulayım dedim içimden.</p>

  <p class="calibre3">Apartmanların ortasındaki otoparka erişince yeniden eski evime çıkmamın gereksiz olduğunu düşündüm. Otomobilime doğru yürüdüm. Başımı yeni belalara sokmamdan memnun olmuş gibi parlıyordu camları, iyice eğik gelen akşam güneşinin altında.</p>

  <p class="calibre3">İçeri girdim. Kabindeki fırının etkisini azaltmak için şoför ve yolcu kapılarının pencerelerini indirdim. Motoru çalıştırdım. Hareket etmeden önce bir sigara yaktım ama.</p>

  <p class="calibre3">İyi bir kahve konusunda yanlış karar aldığımı düşündüm.</p>

  <p class="calibre3">Çoğu zaman yanlış karar aldığımı düşündüm. İnsanoğlu değişmem zannediyor ama değişiyor dedim kendi kendime. Bu derin gerçeğin farkına varmanın, ben dahil kimsenin işine yaramayacağını fark ettim sonra kendi kendime.</p>

  <p class="calibre3">Motoru çalıştırdım.</p>

  <p class="calibre3">O anda araç telefonum çaldı. Sigaramı pencereden atacak kadar beklettim karşı taraftakini.</p>

  <p class="calibre3">Sekreteri değil kendisiydi reklamcı arkadaşımın.</p>

  <p class="calibre3">"Hey!" dedi.</p>

  <p class="calibre3">"Sana da hey!" dedim.</p>

  <p class="calibre3">"Bir gelişme var mı?" dedi.</p>

  <p class="calibre3">"Galeriye bir kere daha gitmem gerekiyor," dedim.</p>

  <p class="calibre3">Bir an durakladı konuşmadan önce.</p>

  <p class="calibre3">"Kafadan hakama alacağımı söylesen seninle gelmem," dedi aceleyle sonra.</p>

  <p class="calibre3">"Söylemiyorum zaten," dedim. "Sende ne var ne yok? Bir daha geldiler mi, telefon falan?"</p>

  <p class="calibre3">"Hayır. Ben de sende haber vardır diyordum. Aramızdaki detektif sensin."</p>

  <p class="calibre3">Derin bir soluk verdim.</p>

  <p class="calibre3">"Bunca zamandır ben de öyle sanıyordum," dedim. "Aslında dördüncü katın camlarını silen temizlikçi kadınmışım. Dışarıdan silen yani."</p>

  <p class="calibre3">Anlamasını beklemiyordum. Anlamadı da.</p>

  <p class="calibre3">"Ne saçmalıyorsun?" dedi.</p>

  <p class="calibre3">"Boş ver," dedim.</p>

  <p class="calibre3">"Bak bir yardımım dokunacaksa gelirim," dedi. "Şaka yaptım demin."</p>

  <p class="calibre3">"Anladım," dedim. "Gerek yok."</p>

  <p class="calibre3">"Tamam," dedi reklamcı arkadaşım. "Bir gelişme olursa haber ver. Çaktırmıyorum ama korkuyorum bayağı."</p>

  <p class="calibre3">"Tamam," dedim telefonu kapatmadan önce. Ben de korkuyorum dedim kendi kendime.</p>

  <p class="calibre3">Pencereden attığımın yerine bir yenisini yaksam mı diye düşündüm önce. Sonra vazgeçtim. Otomobilimi birinci vitese takmak için ayağımı debriyaja, elimi vites koluna götürdüm. Takamadım ama.</p>

  <p class="calibre3">Kapı açıldı. İçeri önce bir çift mini etekli bacak girdi, sonra Asuman yolcu koltuğuna oturdu, kapıyı kapattı. Elindeki çantayı kucağına yerleştirdi. Siyah, hanım hanımcık bir çanta Ayağımı debriyajdan çektim. Yüzüne baktım.</p>

  <p class="calibre3">"Sizinle mutlaka görüşmem lazımdı," dedi. "Hem de hemen. Neyse ki çok bekletmediniz."</p>

  <p class="calibre3">"Buyrun," dedim hiç şaşırmamı şçasına. "Sizin için ne yapabilirim?"</p>

  <p class="calibre3">"Sürebilir misiniz?" dedi boştaki elini cama doğru kaldırıp "Görüp mörüp şey etmesinler... "</p>

  <p class="calibre3">Sesimi çıkarmadan otomobilimi hareket ettirdim. Apartmanların arasındaki boşlukta kocaman bir U dönüşü yaptım, caddeye ulaşan yokuşu tırmanıp sola döndüm. Asuman yanımda birlikte alışverişe çıkmışız gibi oturuyordu. Çantası kucağında.</p>

  <p class="calibre3">Açıldığından beri bir kez geldiğim kocaman marketi kucaklayan Mustafa Kemal Kültür Merkezi'ne kadar konuşmadan geldik. Kavşaktaki kırmızıda durdum. Başımı çevirip yüzüne baktım.</p>

  <p class="calibre3">"Dinliyorum," dedim.</p>

  <p class="calibre3">"Öncelikle sizden özür dilemem gerek," dedi Asuman sanki cümleyi önceden hazırlamış gibi hızlı hızlı. "Boşverin," dedim. "Önemli değil."</p>

  <p class="calibre3">"Yok, size öyle söylememem gerekiyordu. Hem kimseyle öyle konuşmamam gerek. Eğer iş hayatında ilerleyeceksem. Değil mi?"</p>

  <p class="calibre3">"Evet," dedim. "Öyle derler."</p>

  <p class="calibre3">"Hem zaten doğru çıkmadı mı? Demin bağırdım size telefonda, içerde kötü davrandım, şimdi yardımınıza ihtiyacım var."</p>

  <p class="calibre3">Bu cümlenin ardından ağlar diye korktum. Ama ağlamadı. Özellikle yumuşatmaya çalıştığı gözlerle baktı yüzüme. "Elimden gelen bir şeyse," dedim.</p>

  <p class="calibre3">Çantasını açtı. Hızla hareket ediyordu sanki fikrimi değiştirirsem diye. Elini içine soktu. Bekledim. Elini çekti çantasından.</p>

  <p class="calibre3">"Şunu benim için saklar mısınız?" dedi sonra.</p>

  <p class="calibre3">Avcunun içinde 6.35 milimetrelik bir tabanca vardı. Bir CZ 92. MKE'nin bir ara sattıklarından. Bir beze falan sarılı değildi. Apaçık, çıplak, ortada. Bir o kadar da tedirgin edici. Yeni tanıştığınız bir kadının karşınızda soyunması gibi.</p>

  <p class="calibre3">"O ne?" dedim. "Kimin o?"</p>

  <p class="calibre3">Bu kadarcık şeyi akıl edemedin mi der gibi baktı yüzüme. Bu bakışı sık sık alacak şeyler söylemeye başladın bu ara Remzi Ünal dedim kendi kendime.</p>

  <p class="calibre3">"Nazan'ın," dedi. "Saklayabilir misiniz?"</p>

  <p class="calibre3">"Önce onu torpido gözüne koy, hemen," dedim bütünüyle otorite taşıyan bir sesle. "Gören mören olur."</p>

  <p class="calibre3">Elindekini torpido gözüne koyusunu seyrettim hafifçe eğilip. Doğrulduğunda başını beladan kurtarmış birinin rahatlığı vardı üstünde.</p>

  <p class="calibre3">Ne diyeceğimi, hangi tavırla diyeceğimi tam olarak belirleye-meden, arkamızdaki Coca Cola dağıtıcısı küçük kamyon var gücüyle asıldı kornasına. Baktım, ışık yeşil. Epeyi yeşil. Hareketlendim. Aşağıya, alt geçidin önüne yeni yaptıkları göbeğe kadar konuşmadık. Göbekten sola döndüm, karşıdaki hiçbir yere gitmeyen geniş yola girdim. Her gün burada pinekleyen servis otobüsleri göreve dağılmışlardı. Biraz ilerleyip solda durdum.</p>

  <p class="calibre3">"Tamam, tamam," dedim. "Saklarım. Ama biraz konuşalım. Nerden çıktı bu tabanca?"</p>

  <p class="calibre3">"Nazan'ın dedim ya," dedi.</p>

  <p class="calibre3">"Aldığından haberi var mı?" dedim.</p>

  <p class="calibre3">Aynı 'çattık aptala' bakışıyla bakacak gibi oldu, vazgeçti hemen, ne düşündüyse.</p>

  <p class="calibre3">"Yoo..." dedi. "Bir tabancası olduğundan haberim olduğunu bile bilmiyor."</p>

  <p class="calibre3">"Sonra... " dedim arkası gelecek umuduyla.</p>

  <p class="calibre3">"Yeni aldı," dedi. "Nereden bulduysa..."</p>

  <p class="calibre3">"Sen ne zaman gördün?" dedim.</p>

  <p class="calibre3">"Ablam beni eve çağırdıktan biraz sonra," dedi anlattıklarını gözünün önüne getirmek ister gibi otomobilimin boş radyo/teyp yuvasına bakarak. "Yatak odasında, yastığının altındaydı. Kızın odasında kolonya var, al gel dediydi. Ucu gözüküyordu yastığın altından. Baktım. Dışarı çıkarken aldım oradan. Bir serserilik etmesin diye. Sonra siz gelince iyice korktum."</p>

  <p class="calibre3">"Neden bir tabancaya ihtiyaç duydu acaba?" dedim.</p>

  <p class="calibre3">"Bilmem," dedi bildiğini ima eden bir ses tonuyla. "Bu küçük kızların işine akıl sır ermez. Polisler görürse dedim kendi kendime. Eve, odalara bakarlar falan. Korktum biran. Siz öyle polis molis konuşunca."</p>

  <p class="calibre3">"Neden bana veriyorsun?" dedim, "Niye?" dedi. Yüzüme bakıyordu. Merakı hakiki gibiydi.</p>

  <p class="calibre3">"Yani," dedim, "Az ilerdeki bir çöp tenekesine atabilirdin. Ortalık konteyner kaynıyor. Neden bana veriyorsun?"</p>

  <p class="calibre3">Bu sorunun cevabını çok önceden biliyormuş gibi hızla konuştu. Heyecanla titriyordu sesi biraz.</p>

  <p class="calibre3">"Polisler çevredeki çöp kutularını didik didik ararlarmış diye duymuştum," dedi. "Hem sonra..."</p>

  <p class="calibre3">Başımı salladım devam etsin diye.</p>

  <p class="calibre3">"Siz özel detektif değil misiniz?" dedi doğru cevabı bulmuş bir öğrencinin sevinciyle şakır gibi. "Size verirsem hem polisler görmez hem belki durumu kurtarmanıza yardımcı olur dediydim. Parmak izi falan."</p>

  <p class="calibre3">Elimi torpido gözüne doğru salladım.</p>

  <p class="calibre3">"Üstünde en çok senin parmak izin vardır," dedim.</p>

  <p class="calibre3">"Ayy!" dedi ellerini ağzına götürüp. Sonra aynı eliyle alnına vurdu. "Salağım ben, salağım." "Yok canım," dedim. "Dert etme. Bir çaresini buluruz."</p>

  <p class="calibre3">Cevap vermedi bu kez. Torpido kapağının biraz üstünde bir noktaya bakıyordu. Otomobili hareket ettirdim.</p>

  <p class="calibre3">"Evin oraya mı bırakayım seni?" dedim.</p>

  <p class="calibre3">Saatine baktı.</p>

  <p class="calibre3">"Geç kaldım ama bir deneyeyim," dedi kendi kendine konuşur gibi. Sonra bana döndü.</p>

  <p class="calibre3">"Beni Levent'e bırakır mısınız o zaman?" dedi. "Daha iyi olur. Bir deneyeyim."</p>

  <p class="calibre3">"Elbette," dedim otomobilimi ikinci vitese takarken. Neyi deneyeceğini merak etmemeye karar verdim. Levent ayrımındaki ışıklarda inene kadar tek kelime konuşmadık.</p>

  <p class="calibre3">Esentepe trafiği akşam işten çıkış moduna girmişti enikonu. Bankaların servis araçlarına bu kez teşekkür ettim içimden yolun bir şeridini kapattıkları için. Çakır Otomotiv'in hizasından mecburen ağır ağır geçtim. Manzara aynıydı. Akşam olduğunda sergilenen otomobilleri birisi içeri alıyor herhalde dedim kendi kendime. Bugün kim alacak?</p>

  <p class="calibre3">Ama durmadım. Hedefimi geride bırakınca, trafiğin izin verdiği kadar hızla ilerleyip, ışıklardan geri döndüm. Ön cam kirleticisi yerinde değildi. Levent yönüne doğru çok daha yüklüydü trafik. Dura kalka ilerledik hep beraber.</p>

  <p class="calibre3">Çakır Otomotiv'in hizasına gelince bir kez daha baktım. Her şey normal gözüküyordu. Bir işgününün esnaf için en bereketli saatleri olmasına karşın, kapalı bir otomobil galerisi. O kadar normal işte. Kapısı bile mühürlü değil.</p>

  <p class="calibre3">Arkamdan gelenleri bağırta bağırta en sağa doğru yanaştım. Şişli Belediyesi'nde işi olan otomobil sahiplerini mutlu etmek için gün boyu bekleyen derme çatma otoparka girdim. Torpido gözümde bir 6.35'likle otomobilimin çekilmesi riskini göze alamamıştım. Mesai saati bittiği için boşalmıştı otopark. Sakalları iki günlük bir adamın gösterdiği yere park ettim otomobilimi.</p>

  <p class="calibre3">Telaşsız adımlarla yürüyerek caddeye indim. İşten çıkan yakışıklı beylerin, güzel hanımların caddenin karşısına güvenle geçebilmeleri için düzenlenmiş yaya geçidinde epeyce bekledim araçların biri yol versin diye. Veren olmayınca kendimi attım karşıya. İki kornayla sıyırttım.</p>

  <p class="calibre3">Geniş kaldırımda aşağıya doğru ilerledim cebimdeki Mercedes amblemli anahtarlığı yoklayarak. Yürüyen bir insanın becerebileceği kadarıyla derin nefesler alıp hara'mı doldurmayı denedim. Başarabilirseniz, uzun süredir sigara içmeyen birisinin ilk nefeste yaşadığı tatlı, hafif baş dönmesine benzer bir duygu veriyordu insana. Birkaç kere tekrarladım.</p>

  <p class="calibre3">Hazır gibiydim bir kez daha yanımda sahibi olmadan bir başkasının mekânına kendi malımmış gibi girmeye. Girmemem gerektiğini bile bile. Ruhen ve bedenen hazır gibiydim Burada da silinecek birkaç cam vardı nasıl olsa. Arkamda silerken düşmeyeceğime inanan bir de müşterim. Önüme ve arkama baktım.</p>

  <p class="calibre3">Kaldırım boştu. Simitçi bile yoktu. Çakır Otomotiv'in önünde sergilenen biri eksilmiş 4x4'lerin yanından, arkadaki kapının dibine bırakılmış çöp torbasını almaya kararlı biri gibi yürüdüm. Cepheyi tümüyle kaplayan camın yanından, arkaya doğru kıvrılan kırmızı tuğlaların oluşturduğu dar yolun üstünden hızlı hızlı ilerledim. Binanın köşesini dönünce caddeden gelen trafik sesleri belirgin biçimde azaldı. Yandaki binayla aradaki sınırı belirleyen kısa duvar sarmaşıklarla kaplıydı. Sarmaşıkların dibinde, kim bilir ne zamandan kalmış kırık bira şişeleri vardı. Biraz daha ilerledim. Bir köşeyi daha döndüm. Trafik sesleri sanki başka bir şehirden geliyor gibi uzaklaştı birden.</p>

  <p class="calibre3">Cebimdeki anahtarları bir kez daha yokladım. Beni içeriye alacak kapı, binanın tam ortasına denk geliyordu. Bu kapıda da mühür falan yoktu. Sol taraftaki duvarın dibinden yükselen ağaçlar arkadan içeri girişimi gören kimsenin olmayacağını müjdeliyordu. Kapının dibinde gerçekten bir çöp torbası duruyordu. Üzerinde bir kebapçının telefonu vardı kocaman rakamlarla. Torbanın yanında boş bir mukavva koli.</p>

  <p class="calibre3">Kendi otomobil galerisine kendi anahtarıyla giren birisi, gören var mı diye sağa sola bakmazdı. Sağa sola bakmadım. Anahtarlıktaki anahtarı kapının kilidine soktum. Tutamağa dokunmama-ya özen göstererek çevirdim. İçeri girerken bir, iki, üç diye saymaya başladım içimden. Anahtarı çektim kilitten. Ayağımla ittim kapıyı.</p>

  <p class="calibre3">Kapı arkamdan kapanınca caddenin gürültüsü tümüyle yok oldu. İçeriye hızla bir göz atmak için ona kadar izin verdim kendime. Her şey birkaç saat önce gördüğüm gibiydi. En azından ilk bakışta. Tek fark, ortalığın biraz alacakaranlık olmasıydı. Dışardan gelen ışığın izin verdiğince. On ikiye geldiğimde tuvalete giden kapının önündeydim. On dörtte arkasında. Parmak izi bırakmadan. Kafamı kaldırdım. Biraz daha azalan ışığa alışsın diye gözlerimi kıstım.</p>

  <p class="calibre3">Çakır Otomotiv'e izinsiz girenleri kim bilir neredeki bir güvenlik şirketine müzevirleyecek kutu, kapının hemen arkasında duvara monte edilmiş, bütün heybetiyle duruyordu. Yan tarafındaki telefon tuşlarına benzeyen tuş takımının üzerine yerleştirilmiş olan kırmızı ışık, kırk beş saniyenin sonunda neler olabileceğini merak eder gibi yanıp sönüyordu. Polisler içeri girmemiş, neden acaba diye düşündüm. Alarmı yeniden kuracak kadar düşünceli olacaklarını sanmıyordum. Kutuya yaklaştım. İki numaralı tuşa dört kere ardı ardına, içeri girmeme yardım eden anahtarın ucuyla bastım. Kırmızı ışık göz kırpmaya devam etti.</p>

  <p class="calibre3">Telaşlanmadım. Eh, bu da bir bilgisayar dedim içimden. Tuş takımının sağ tarafında, diğerlerinden daha büyük ve üstünde enter yazan tuşa bastım aynı yöntemle. Kırmızı ışık yeşile döndü. Sabit, koyu, güven verici bir yeşile.</p>

  <p class="calibre3">Etrafıma baktım. Kirli griye boyanmış kısa bir koridorun üzerinde iki, bitiminde bir kapı vardı. Hemen önünde durduğum kapının Kemal Çakır'ın sekreteri Selma'nın en çok ziyaret ettiği mekâna açıldığı üstündeki kocaman fosforlu W ve C harflerinden belliydi. Yandaki kapının ardında küçük bir mutfak olduğunu tahmin ettim. Kebapların üstüne içilecek kahvelerin yapıldığı bir mutfak. Üçüncü kapının ardında bir depo vardı muhtemelen. Bakmak içimden gelmedi.</p>

  <p class="calibre3">Salona geri döndüm.</p>

  <p class="calibre3">Artık kırk beşe kadar saymama gerek yoktu ama bu kez de saatime baktım kendime bir ziyaret limiti koymak için.</p>

  <p class="calibre3">Sonra birkaç saat önce oturduğum masaya yöneldim. Oturmadım ama.</p>

  <p class="calibre3">Her şey bıraktığım gibiydi ilk bakışta. Her şeyin ama her şeyin bıraktığım gibi olmasına dua ederek masanın sol alt köşesindeki çekmeceye eğildim. Kapalıydı. Kapalı olur elbette dedim içimden. Elimdeki anahtarın ucuyla çekmeceyi köşesinden hafifçe kurcaladım. Bir iki milim açıldı. Anahtarın ucunu boşluğa sokup biraz daha çektim. Bir iki santim açıldı.</p>

  <p class="calibre3">Beyaz zarfın ucu gözükmüyordu.</p>

  <p class="calibre3">Aralığı biraz daha derinleştirdim.</p>

  <p class="calibre3">Yok.</p>

  <p class="calibre3">İyice çektim çekmeceyi. Hayır. Zarf yoktu.</p>

  <p class="calibre3">Hassiktir dedim içimden. Buraya kadar.</p>

  <p class="calibre3">Eğilip çekmecenin artık iyice genişlemiş aralığından baktım. Boştu. Hiçbir şey yoktu. Soyadını bilmediğim Hülya Hanım'ın önce bakarsam hayatımın kararacağını bildirdiği, sonra geri getirmem için fiyatı artırdığı zarf uçmuştu.</p>

  <p class="calibre3">Zarfı yerinde bulsaydım içine bakmak bir yana, başka bir açıdan rahatlayacaktım. Kemal Çakır'ın başına gelenle bir ilişkisi olmadığını düşünmeme yol açacaktı çekmecenin içinde masum masum yatması. Ama yatmıyordu.</p>

  <p class="calibre3">Soyadını bilmediğim Hülya Hanım'ın canı sıkılacaktı. Benim canım şimdiden sıkılmıştı.</p>

  <p class="calibre3">Hassiktir dedim bir kez daha. Hiç gereği yokken saatime baktım.</p>

  <p class="calibre3">Aradığımı bulamamıştım. Bazen öyle olurdu. İnsan aradığını bulamayınca, çıkar bir yerden diye kendini kandırırdı. Kendimi kandırmayı istemiyordum. Gerçekse hiç işime gelmiyordu öbür yandan.</p>

  <p class="calibre3">Dışarıdaki dünyayla aramda yükseliveren boydan boya camların engellemeyi tam olarak başaramadığı bir polis arabası sireni kafamı kaldırmama neden oldu.</p>

  <p class="calibre3">Kıpırdamadan bekledim.</p>

  <p class="calibre3">Tepesindeki mavi kırmızı ışıkları yakarak bir polis arabası siluetinin geçtiğini görür gibi oldum caddeden. Durmadı gitti. Soluğumu boşalttım. İçimde tuttuğumu fark etmemiştim.</p>

  <p class="calibre3">Kararımı pekiştirdi polis arabası. Daha çok sireni.</p>

  <p class="calibre3">Ayağımın ucuyla en alt çekmeceyi ittirdim. Buralara kadar geldim, bakmadan gitmeyeyim dedim kendi kendime. Üstteki iki çekmeceyi de yine anahtar ucuyla çektim. Hızla baktım. Aradığım zarf ikisinde de yoktu elbette. Alttan ikincide bir dizi otomobil broşürü vardı. Kaim, parlak kâğıtlara basılmış. En üst çekmecede üçe katlanmış sarı kâğıtlar vardı. Bir dolu. Zımbaları açılmış. İçlerini kurcalamadım. Beni çeken parlak, kalın bir kâğıda basılmış başka bir şey oldu. Bir posta kartı.</p>

  <p class="calibre3">Ben bunu nereden tanıyorum delikanlıyı, posta kartının üstünde, alabileceği en Michael Jackson pozuyla bana bakıyordu. Parlak sarı bir gömlek giymişti. Gömleğinin üstten iki düğmesi açıktı. Aradan yarısı görünen kolye dünya görüşünüze göre evrensel barış işareti ya da Mercedes'in simgesiydi. Posta kartının alt kısmında çalışılmış bir elyazısıyla "Nazan'a 'ilk dokunuş'un coşkusuyla..." yazıyordu. Bu ibarenin altında çok daha büyük harflerle bir imza atılmıştı. "Serdar!"</p>

  <p class="calibre3">Hay Allah dedim içimden. Kemal Çakır'dan hoşlandığımı hissettim birden. Birlikte yaşadığı kadının kızının herhalde hayran olduğu yeni yetme şarkıcının imzalı fotoğrafını alma fırsatını hemen değerlendirmişti. Şu işe bak ki, eliyle veremeyecekti akşam kıza. Verdirmemişlerdi.</p>

  <p class="calibre3">Adam benden iyi takip ediyormuş pop dünyamızı dedim içimden.</p>

  <p class="calibre3">Yaptığım şeyi bir kaç yıl önce olsa yapar mıydım bilmiyorum. Yapmazdım muhtemelen. İnsanlar değişiyordu. Aniden karar verdim. Serdar'ın imzalı fotoğrafını merhum Kemal Çakır'ın masasının üst çekmecesinden aldım. Gömleğimin cebine yerleştirdim.</p>

  <p class="calibre3">Zarfı götüremiyorum, adamın son jestini yerine ulaştırayım dedim kendi kendime. Alenen yazdığına göre, ilk dokunuşun bir kız babasını rencide edecek bir anlamı yoktu.</p>

  <p class="calibre3">Çekmeceyi yine ayağımın ucuyla kapattım. Çevreme bir göz attım. Kısa ziyaretimle ilgili herhangi bir iz bırakmadığımdan emindim ama yine de içeri girdikten beri yaptığım hareketleri hızla zihnimden geçirdim. Alarmı etkisizleştirmek için girdiğim kapıya doğru ilerledim. Eski haline getirmek için ne yapmam gerektiğini sormadığım için kızdım kendi kendime. O kadar kusur kadı kızında da olur dedim içimden.</p>

  <p class="calibre3">Koridorda çevreme alıcı gözle baktım. Aradığım orada değildi. Tuvaletin kapısını es geçtim. Mutfak olduğunu düşündüğüm yerin kapısını açtım. Haklıydım, mutfaktı. İkinci sınıf ama temiz bir mutfak. Orta boy bir buzdolabı, dörtlü bir ocak, uzun kenarı duvara yaslanmış tahta bir masa. İki ucunda iki sandalye Bula-şıklıkta, yıkanmış bolca kahve kupasının yanında küçük iki viski bardağı.</p>

  <p class="calibre3">Derdim mutfağı teftiş etmek değildi. Arasam yarım dolu bir viski şişesi bulurdum çok çok. Markası umurumda değildi. Geriye çekilip kapıyı kapattım. Hemen üçüncü kapıya yöneldim. İçeri girdim.</p>

  <p class="calibre3">Hızla gözden geçirdim odanın içini. Duvara dayanmış tek kişilik bir yatak vardı. Dükkânların arka odalarında olagelen uyduruk yataklardan değildi ama. Kırmızı çiçekli bir yorgan ve takımı yastık kılıfıyla döşenmişti. Hülya Hanım'ın eli değmiş dedim içimden. Yatağın yanında küçük bir komodin vardı. Çekmece-siz. İçi boştu. Duvarlar çıplaktı.</p>

  <p class="calibre3">Aradığımı ilk bakışta gördüm ama. Yatağın tam karşısındaki duvarda, aklınıza ne gelirse depolamak için çelik profillerden oluşturulmuş kütüphane benzeri bir dolap sisteminin en alttan ikinci sırasında duruyordu. İlk bakışta benim evdeki video kayıt cihazından hiçbir farkı yoktu. Markası ev eşyası satan mağazalarda rastlayamayacağınız bir markaydı yalnızca. İleri geri sarmak için yuvarlak, büyükçe bir düğmesi bile vardı.</p>

  <p class="calibre3">Saatime baktım.</p>

  <p class="calibre3">Cihaza yakından bakınca VHS kasetlerden çok daha küçükleri için yapılmışa benzeyen bir yarık gördüm. Yanında eject yazan bir düğme vardı.</p>

  <p class="calibre3">Kasetin içinde olabilecek görüntülere benim mi polisin mi daha çok ihtiyacı olduğunu düşündüm bir an.</p>

  <p class="calibre3">Bencilliğim ağır bastı sonra. Alnımda hafiften beliren ter damlacıklarının eşliğinde eject düğmesine de bastım anahtarın ucuyla.</p>

  <p class="calibre3">Record yazan düğmenin üzerindeki ışık noktacığı söndü önce. Sonra kısa bir hırıltı duyuldu cihazdan.</p>

  <p class="calibre3">Küçük yarığın içinde kasetin ucu belirdi. Hızla çektim çıkardım. VHS kasetlerinin neredeyse dörtte biri büyüklüğünde, yarısı inceliğinde bir kasetti. Üzerinde bir şey yazmıyordu. Pantolonumun cebine mükemmel bir biçimde sığdı.</p>

  <p class="calibre3">Vaktin doldu, vaktin doldu diye düşündüm kendi kendime. Doğru söylüyorsun dedim sonra içimden, deponun geri kalanına bakmadım bile. Dışarı çıktım, kapıyı tokmağına dokunmadan kapatarak.</p>

  <p class="calibre3">Hızlı adımlarda galerinin ana salonuna girdim. Daha da hızlı adımlarda arkaya açılan kapıya ulaştım.</p>

  <p class="calibre3">Anahtarı kilide içerden takıp kapıyı açtım. Biraz içeri çektim. Bu kez kapının dışından taktım anahtarı kilide. Dışarı çıkıp kapıyı çektim. Kapanınca iki kez çevirdim anahtarı. Sonra çıkarıp cebime attım.</p>

  <p class="calibre3">Dışarıdan gelen siren sesi bu kez bir ambulansa aitti.</p>

  <p class="calibre3">Kapının dibinde duran mukavva kolinin açık kapaklarını yerine yerleştirdim eğilip. Altını çevirip baktım. Temizdi. Sonra kaldırdım koliyi. Sanki içinde ağır fren balataları varmış gibi omzuma attım. Galeriye geliş nedeni salt bu lanet koliyi alıp gitmek olan birinin güvenli adımlarıyla çıktım binanın köşesinden.</p>

  <p class="calibre3">Çakır Otomotiv'in arka tarafında olanlar kimsenin umurunda değildi doğrusu. Yine de hızlı adımlarla Levent yönüne doğru ilerledim. Trafik artık santim santim ilerliyordu. Elli metre kadar ilerdeki çöp konteynırına yöneldim. Otomobilinizin yanına iki metreden daha fazla yanaşmasına izin vermeyeceğiniz kılıkta biri konteynırın içindekileri gözden geçiriyordu. Yanında ganimetlerini koyacağı kirli bezlerden yüksek duvarları olan bir el arabası vardı. Yanına yaklaştığımda kötü kötü baktı bana. Bulduklarına ortak çıkacak biri olmadığımı görünce elindeki taze görünümlü balıksırtı pantolonu incelemeye devam etti. Arabaya atmaya kıyamadı ne kadar az kullanılmış olduğunu görünce. Katladı, yere koyduğu kartondaki baklava desenli eşarbın üzerine yerleştirdi. Sonra bana sırıttı. Ben de ona güldüm hafifçe. Omzumdaki koliyi konteynırın uzak köşesine doğru fırlattım adama kolaylık olsun diye. Ellerimi birbirine sildim, yürüdüm. Neredeyse duran trafiğin arasından kolaylıkla geçtim karşı kaldırıma.</p>

  <p class="calibre3">Karşıda daha ağır bir tempoya düşürdüm adımlarımı. Sıkı bir soluk bıraktım İstanbul'un yüksek nem oranlı havasına.</p>

  <p class="calibre3">Otopark iyice boşalmıştı. Kendimi otomobilime, otomobilimi Levent yönüne doğru gidemeyen trafiğe attım.</p>

  <p class="calibre3">Bir sigara yaktım.</p>

  <p class="calibre3">Düşmemiştim pencereden gerçi ama camlar hâlâ pisti.</p>

  <p class="calibre3">Zincirlikuyu'ya kadar insanı isyan ettirecek bir yoğunluk içinde ilerledik. Çok isyan etmiyordum ama. Müşterime siparişini gö-türemiyordum. Kuyruğumu henüz kurtaramamıştım. Teselli ikramiyesi ne kadar anlamlıydı, bilemiyordum. Gidecek başka bir yerim yoktu bu saatte. Gidecek başka yerim olmadığ1 için de bizim sitenin C Blok'una doğru ilerliyordum.</p>

  <p class="calibre3">Üstgeçitte iş kolaylaştı. Etiler sapağından sonra daha da kolaylaştı. Koç köprüsünden döndüm.</p>

  <p class="calibre3">Giderek yolun izin verdiğinden daha da yavaş gittiğimi fark ettim sonra. Kötü karneyle eve gitmek gibi bir şeydi. Vites değiştirirken aradaki boşlukta gömlek cebimdeki imzalı fotoğrafa dokundum. Allah rahmet eylesin dedim içimden.</p>

  <p class="calibre3">Sitenin ortasındaki otoparka gelince, kendime bir yer buldum, otomobilin içinde oturdum.</p>

  <p class="calibre3">Telefon çalsa dedim içimden. Çalmadı.</p>

  <p class="calibre3">Sonra çıktım otomobilimden. Kapıyı kilitledim. C Blok'a doğru ağır ağır yürüdüm. Müşterime söylemek üzere bir şeyler tasarladım. Beğenmedim sonra tasarladıklarımı.</p>

  <p class="calibre3"><span class="calibre12">Take it as it comes...</span></p>

  <p class="calibre3"><span class="calibre12">Take it as it comes...</span></p>

  <p class="calibre3">C Blok'un ana giriş kapısı açıktı. Doğrudan hamle ettim içeriye. Merdivenleri ağır ağır tırmandım. Söyleyecek yeni bir şeyler daha tasarlamaya çalıştım. Bulamadım.</p>

  <p class="calibre3">Sekiz numaranın ziline bastım sonra.</p>

  <p class="calibre3">Kapı hemen açıldı. Sanki birisi arkasında bekliyormuş gibi.</p>

  <p class="calibre3">"Remzi Bey..." dedi müşterimin kardeşi. Son gördüğümdeki kılığı hâlâ üstündeydi. İş görüşmesinin nasıl geçtiğini sormamam gerektiği yüzünün halinden belli oluyordu ama.</p>

  <p class="calibre3">"İyi ki geldiniz..."Hayırdır," dedim.</p>

  <p class="calibre3">"Hülya'yı götürdüler..." dedi. "Polisler. Aldılar götürdüler Götürdüler ablamı..."</p>

  <h1 id="sigil_toc_id_3" class="calibre5"><a id="bookmark1" class="calibre9"></a><span class="calibre6">Bölüm 6</span></h1>

  <p class="calibre3">İlk tepkim içeri girmesem mi diye düşünmek oldu. Sonra ruhumun derinliklerinde bir yerlerde rahatladığımı hissettim sanki. Bu iyi değil dedim kendi kendime. Değişiyorsun Remzi Ünal dedim. Eskiden çuvalladığın yerlerde sana kaşını çatacak kimselerle yüzleşmekten çekinmezdin.</p>

  <p class="calibre3">Aklıma gelen ilk şeyi söyledim. İlk doğru şeyi.</p>

  <p class="calibre3">"Ne zaman?"</p>

  <p class="calibre3">"On beş dakika oldu olmadı."</p>

  <p class="calibre3">"Bir şey söylediler mi?"</p>

  <p class="calibre3">"Hayır. Beş kişi birden gelmişler bir kadını almak için. Bir konuda bilgisine başvuracaklarını söylediler. O kadar. Bir de kadın polis vardı yanlarında. Aldılar götürdüler."</p>

  <p class="calibre3">"Hülya Hanım bir şey söyledi mi?" dedim.</p>

  <p class="calibre3">Asuman hatırlamak ister gibi kapının tokmağına baktı. Sonra başını salladı.</p>

  <p class="calibre3">"Hayır," dedi. "Polislerle konuşmaya çalıştı. Ne konuda gibisinden. Tık yok. Beni de hiç konuşturmadılar. Adamlar nazik ama ketumdular. Hani iğne yaparken hemşire acımayacak der ya, öyle."</p>

  <p class="calibre3">İyi benzetme dedim içimden.</p>

  <p class="calibre3">"Girsenize," dedi kapıyı iyice açıp. "Biraz konuşurduk. Ne yapacağımızı... Yani sizin..."</p>

  <p class="calibre3">Yapabileceğim çok şey yoktu. Ama bunu ona söylemeye niyetlenmedim. Gömleğimin cebindeki imzalı fotoğrafa dokundum içeri adım atarken.</p>

  <p class="calibre3">"Nazan nasıl?" dedim. "Odasına girdi.' dedi. "Çıkmadı sonra. Ben de..." Kafamı koridorun ucundaki odalara doğru salladım. "Bir göreyim kızı," dedim.</p>

  <p class="calibre3">Başını hafifçe sallayarak önümden çekildi. O çekilince kendimi kendi evimin koridorunda sandım bir an. Kızın odasına doğru bir adım atmışken geri döndüm.</p>

  <p class="calibre3">"Yahu..." dedim. "Sorması ayıp. Soyadı ne ablanın? Aşağıdaki kapıda yazmıyor."</p>

  <p class="calibre3">Yüzüme dünyanın en tuhaf sorusunu sormuşum gibi baktı. Bunun gereğinden fazla olma eğilimine girdiğini hissettim.</p>

  <p class="calibre3">"Yaman," dedi. "Ne alaka?"</p>

  <p class="calibre3">Tam anlamadım.</p>

  <p class="calibre3">"Yaman olan ne?" dedim. "Sorum mu, soyadı mı?"</p>

  <p class="calibre3">"Soyadı Yaman," dedi Asuman Hanım. "Ama bunun durumla ne ilgisi var, anlamadım."</p>

  <p class="calibre3">Durumla ilgisini anlayamayacağı bir sorum daha vardı. Belki de iki.</p>

  <p class="calibre3">"Senin?" dedim.</p>

  <p class="calibre3">"Ne?" dedi. Sonra uyandı. "Soyadım mı?" "Evet," dedim.</p>

  <p class="calibre3">Hiç gereği yokken beyaz bluzunun yakasını düzeltti.</p>

  <p class="calibre3">"Soyadımızın aynı oluşu size ne söyleyecek?" dedi. "Hani bir anlamı varsa... " "Düşündüğünden daha çok rahatlatacak beni," dedim. Başımı koridorun ilerisindeki odalara doğru salladım. "Onun?"</p>

  <p class="calibre3">"Medeni hayatlarımızın ayrıntısını merak ediyorsanız neden açık açık sormuyorsunuz?" dedi Asuman Yaman. "Ben hiç evlenmedim. Soyadım o yüzden kardeşimle aynı. Hülya boşandı, eski soyadına döndü. Nazan ise babasının soyadını taşıyor. Akdoğan. Kapıya adını neden yazmadı, onu bilmiyorum."</p>

  <p class="calibre3">"Durumu çok iyi özetledin," dedim. "Teşekkür ederim." Asuman Yaman geri döndü. Yürüyüş doğrultusundan mutfağa gittiğini anladım. Dönüp koridorda ilerledim. Yerde kısa tüylü, açık mavi bir yolluk vardı. Yürürken ayakkabınızdan çıkan sesi yutuyordu. Ebeveyn yatak odası denilebilecek odanın kapısı kapalıydı. Koridorda tam karşıya gelen kapı da öyle.</p>

  <p class="calibre3">Benim kızım olsa bu odayı verirdim dedim kendi kendime metrekare sıralamasına göre. Kapıyı tıklattım. İçerden ses gelmedi. Bir daha tıklattım. Oda hiç tepki vermedi. Girmeye niyetlendiğimi belli edecek şekilde iki parmak açtım kapıya bekledim. Günah benden gitti dedim, yarım açıp kafayı uzattım içeriye.</p>

  <p class="calibre3">Burası bir genç kız odası değildi, bu açıktı. Hemen önümdeki bir sandalyenin üzerine kumaş bir pantolon atılmıştı. Odanın geri kalanına bakmadım. "Opps!" dedim içimden, kapıyı çektim.</p>

  <p class="calibre3">Kullanılmayan misafir odama denk gelen odaya yöneldim sonra. Kapıyı tıklattım. Bu kez daha güvenli olarak. İçeriden hiç ses gelmedi. Bir kez daha tıklattım.</p>

  <p class="calibre3">"Nazan.." dedim. "Remzi Ünal ben. Sana bir şey getirdim."</p>

  <p class="calibre3">Yine ses gelmedi. Evin içinde başka oda olmadığı biliyordum. "Giriyorum," dedim daha yüksek bir sesle.</p>

  <p class="calibre3">Kısa bir an bekledim. Sonra yavaşça açtım kapıyı.</p>

  <p class="calibre3">İlk gördüğüm, yatağa yüzükoyun uzanmış bir kız oldu. Yüzünü göremiyordum. Atkuyruğu Nazan Akdoğan'ın taşıdığı atkuyru-ğuydu. Elle işlenmiş çok renkli karelerden oluşan bir yatak örtüsünün üstünde, örtüye yapıştırdığı yüzü iki elinin arasında yatıyordu.</p>

  <p class="calibre3">Kımıldamadı bile ben içeri girince. Yalnızca sırtının hafifçe inip kalktığını gördüm.</p>

  <p class="calibre3">Yatağın ayakucundaki çalışma masasına, bilgisayara, kırmızı elbise dolabına, dolabın kenarına dayanmış akustik gitara, yerdeki tüylü bordo halının üstündeki üç katlı müzik setine göz gezdirdim. Olabilecek en sade genç kız odasında yatağına yüzükoyun yatmış, yüzüme bakmayan bir kızla birlikteydim. Duvarlarda Serdar'ın ya da başka bir müzik insanının posteri yoktu. Nereye baktığını kestiremediğim pencerelerin, mavi çizgilerle oluşmuş karelerle dolu perdeleri çekilmişti. İnce kumaş dışarının artık yavaş yavaş çekilen ışığına izin veriyordu.</p>

  <p class="calibre3">Yatağa doğru yaklaştım.</p>

  <p class="calibre3">"Her şey yoluna girecek," dedim atkuyruğuna doğru. Cevap gelmedi.</p>

  <p class="calibre3">Tam tepesinde dikiliyordum. Gömlek cebimden imzalı fotoğrafı çıkardım.</p>

  <p class="calibre3">"Kemal Bey senin için bir şey almış," dedim ilk cümlemden daha alçak bir sesle.</p>

  <p class="calibre3">Nazan Akdoğan hafifçe kıpırdadı.</p>

  <p class="calibre3">"Akşama verecekti herhalde," dedim.</p>

  <p class="calibre3">Atkuyruğu yerinden oynadı. Duvara doğru savruldu. Ağlaması yeni sona ermiş bir çift göz çıktı ortaya. Gerilmiş bir dudak.</p>

  <p class="calibre3">Elimdeki kartpostalı kıza doğru uzattım. "İmzalı," dedim. "Çocuğun bugün galeriye geldiğini görmüştüm."</p>

  <p class="calibre3">Nazan Akdoğan fotoğrafın kime ait olduğunu algılamak için gözlerini kısarak baktı yattığı yerden. Yüzü daha da gerildi sonra. Fırladı. Doğruldu. Elimden kaptı neredeyse kartpostalı yatağın üstünde otururken. İki eliyle birden tutarak baktı. Yüzünde hiç beklemediğim bir ifade vardı. Hiç beklemediğim bir şeyi yapacağına işaret eden haşin bir ifade. Birilerinin yüzünde daha önce gördüğümde korktuğum bir ifade. Kararlıydı.</p>

  <p class="calibre3">Önce ikiye yırttı fotoğrafı. Sonra dörde. Yere düşen iki parçaya aldırmadı. Elinde kalan parçaları yeniden yırttı iki üç kere. Yüzünde kime olduğunu anlamadığım bir nefret vardı. Konuşmadı hiç fotoğrafı yırtarken. Posta pulundan biraz daha küçük parçaların kimileri parmaklarının arasından kurtulup yere düştü.</p>

  <p class="calibre3">Sonra kafasını kaldırdı.</p>

  <p class="calibre3">Annesine benzeyen bir ifade gördüm yüzünde bu kez.</p>

  <p class="calibre3">"Çıkın odamdan!" diye bağırdı bana. "Lütfen... Lütfen çıkın odamdan."</p>

  <p class="calibre3">Derin bir nefes almaya vaktim olsa alırdım.</p>

  <p class="calibre3">"Biraz konuşalım istersen," dedim sesime olabildiğince güven içeren bir iki ton katmaya gayret ederek. "Belki yardım edebilirim."</p>

  <p class="calibre3">"Bana hiç kimse yardım edemez," dedi. Sonra bunu söylediğine pişman olmuş gibi dolaba dayalı gitarına baktı.</p>

  <p class="calibre3">"Hiç belli olmaz," dedim. "Bir iki kere yardım etmeyi başardığım olmuştur." "Çıkın odamdan lütfen," dedi bu kez yere bakarak. "Çıkın lütfen, yoksa bağıracağım. Teyzem evde. Valla taciz ediyor derim."</p>

  <p class="calibre3">"Anlaştık," dedim. Kapıya doğru bir adım geriledim. Annesine benziyor dedim içimden.</p>

  <p class="calibre3">Nazan Akdoğan cevap vermeden yatağa attı kendini. Bu kez yüzünü duvara, sırtını bana vermişti.</p>

  <p class="calibre3">Cebimden cüzdanımı çıkarttım. Reklamcı arkadaşımın benim için hazırlattığı fiyakalı kartvizitlerden bir tane çıkarttım. Çalışma masasının üstündeki seramik kalem kutusundan bir tükenmez aldım. Ev telefonumun üstünü çizdim. Yanma araç telefonumun numarasını yazdım. Yazacak yeni bir ev telefonu numaramın olmayışına şaşırdım sanki kendi kendime.</p>

  <p class="calibre3">Kartviziti elimde sallayarak çevreme baktım, koyacak iyi bir yer bulmak için. Nazan Akdoğan kıpırdamıyordu.</p>

  <p class="calibre3">Kartvizitimi bilgisayarın klavyesinin F5 ile F8 tuşlarının üst tarafına, çerçevenin arasına dikey biçimde sıkıştırdım. Elimi çektim. Duruyordu. Yan duruyordu ama duruyordu.</p>

  <p class="calibre3">Yatağa doğru fısıldadım.</p>

  <p class="calibre3">"Belki sonra konuşuruz."</p>

  <p class="calibre3">Bir adım daha attım geriye. Elimi kapıya götürdüm. Tam çıkarken ekledim. Daha alçak bir sesle. "Teyzenin yakında olmadığı bir gün..."</p>

  <p class="calibre3">Sonra salona doğru yürüdüm. Asuman Yaman'ın sesi geliyordu içerden. Telefondaydı herhalde. Ne dediğini anlatmadım. Salona girdim.</p>

  <p class="calibre3">Asuman Yaman vadiye bakan pencerenin önünde cep telefonuyla konuşuyordu. İçeri girdiğimi algıladı.</p>

  <p class="calibre3">"Tamam," dedi telefona. "Öyle yaparım. Ararım ben."</p>

  <p class="calibre3">Sonra telefonu kapadı. Cebine yerleştirdi. Bana döndü.</p>

  <p class="calibre3">"Ne yapacağız şaşırdım valla..." dedi.</p>

  <p class="calibre3">"Nazan'ın canı sıkkın," dedim.</p>

  <p class="calibre3">"Şaşırmam," dedi. "Ablama ne olacak şimdi?"</p>

  <p class="calibre3">"Tahminim geç vakit bırakırlar," dedim.</p>

  <p class="calibre3">"Bırakmazlarsa?"</p>

  <p class="calibre3">Bu sorusuna verecek cevabım yoktu. Aslında soracağı herhangi bir soruya da verebileceğim cevabım olmadığını biliyordum. Ben bir soru sordum cevap yerine. Hafif çaresizlikten kaynaklanan bir atak olduğunu biliyordum ama aklıma bir şey gelmedi.</p>

  <p class="calibre3">"Kemal Beyin... eee..." dedim daha iyi bir sözcük bulabilmek için. "...Öteki eşinin adresini biliyor musun?"</p>

  <p class="calibre3">Asuman Yaman sorabileceğim ikinci en acayip soruyu sormuşum gibi yüzüme baktı. Belki de öyleydi.</p>

  <p class="calibre3">"Neden?" dedi.</p>

  <p class="calibre3">Uydurdum.</p>

  <p class="calibre3">"Bir konuşsam belki işe yarardı," dedim. "Ablanı öyle kararlı bir biçimde suçlamasının arkasında ne var öğrenebilirdim. Belki o bilgiden hareketle bir yerlere varabilirdik."</p>

  <p class="calibre3">Asuman Yaman ağzını büzdü.</p>

  <p class="calibre3">"Valla bilmiyorum," dedi. "Aramızda böyle şeyleri konuşmayız pek, adresi surda dursun." Saatime baktım.</p>

  <p class="calibre3">"Belki Kemal Bey'in ajandasında, surda burda yazılıdır," dedim elimle içerileri göstererek. "Bir baksak."</p>

  <p class="calibre3">Asuman Yaman kafasını iki yana doğru salladı. Kararlı bir biçimde salladı.</p>

  <p class="calibre3">Yok artık," dedi. "Bir de özel şeylerini kurcalayacaksınız, bakın, ne yapacaksanız yapın, anlamadığım işler, teşekkür ederim size ama özel eşyalarına, defterlerine falan bakmanıza izin veremem. Ablam burada yokken."</p>

  <p class="calibre3">"Belki bir telefon numarası kayıtlıdır bir yerde," dedim.</p>

  <p class="calibre3">Yüzünde çaresiz bir gülümseme belirdi. Kafasını iki yana salladı.</p>

  <p class="calibre3">"Hayır," dedi. "Israr etmeyin lütfen. Hayır."</p>

  <p class="calibre3">"Nazan'a sorsak?"</p>

  <p class="calibre3">Yüzüme güldü Asuman Yaman. Bu iki kardeşte yüzüme gülerek beni hafifçe aşağılamak gibi bir alışkanlık vardı. Onlara çok kızamadım ama.</p>

  <p class="calibre3">"Laf mı bu şimdi," dedi. "Siz kendiniz söylediniz keyfi yok diye. Yüzükoyun yatmıştır yatağına, biliyorum. Annesinin nikâhsız yaşadığı adamın resmi karısının telefonunu falan bileceğini mi düşünüyorsunuz?"</p>

  <p class="calibre3">Tekrar kafasını iki yana salladı nelerle uğraşıyorum der gibi.</p>

  <p class="calibre3">"Peki," dedim. Aptallığımın ve diyecek başka bir şey bulamamanın sıkıntısıyla duvara baktım. Toparladım sonra. Kapıya doğru yürüdüm.</p>

  <p class="calibre3">"Gidiyor musunuz?" dedi.</p>

  <p class="calibre3">Başımı salladım.</p>

  <p class="calibre3">"Ablam ne olacak?"</p>

  <p class="calibre3">Bu soruya verecek cevabım demin de yoktu. Şimdi de yoktu. Hülya Yaman'a ne olacağı polislere vereceği cevapların kalitesine bağlıydı.</p>

  <p class="calibre3">"Çok ciddi bir şey olacağını sanmıyorum," dedim. "Böyle durumlarda ilk önce yakınlarına soru sorarlar bildiğim. Bırakırlar bana kalırsa."</p>

  <p class="calibre3">"Ya beni de alırlarsa?" dedi Asuman Yaman.</p>

  <p class="calibre3">"Zannetmiyorum," dedim hiçbir anlamı olmadığını bile bile.</p>

  <p class="calibre3">"Ne bileyim," dedi. "Ablam da korkuyordu, bak, geldiler."</p>

  <p class="calibre3">Ablan belki de birisinden bir şeyleri tetikleyen bir başka şey yapmasını istemiştir diyemedim kadına. Doğru dürüst hiçbir şey söyleyemedim. Daha iyi bir özel detektif olsam ne derdim diye düşündüm. Daha iyi bir özel detektif olmadığım için bulamadım elbette. Konuşmak yerine yürüdüm, koridora gelince Nazan Ak-doğan'ın odasının tarafına baktım. Asuman Yaman peşimdeydi. Suratında beni ilk gördündekine benzer bir ifade vardı. Ona kızamadım. "Şimdilik eyvallah," dedim. Sonra ekledim. "Ararım." Başını salladı.</p>

  <p class="calibre3">Tam elimi kapıya atmışken geri döndüm. "Bunu ablanıza verirsiniz geldiğinde," dedim. Mercedes amblemli anahtarlığı Asuman Yaman'ın eline uzattım. Yüzündeki ifade değişmeden aldı. Tek kelime söylemedi. Kapıyı açtım, dışarı çıktım. Kapı arkamdan kapandı. Olabildiğince sessizce. Merdivenleri hiçbir şey düşünmemeye gayret ederek yavaş yavaş indim, bugün ikinci kez. Apartmanın içi sekiz numaranın keyifsizliğine saygı göste-riyormuşçasına sessizdi.</p>

  <p class="calibre3">Dış kapıdan çıktım. Otomobilime doğru yürüdüm. Eski evimin pencerelerine baktım bu sefer. Bana yol gösterecek bir şey söylemedi kör gözler. Hülya Yaman'a söylemişti ama.</p>

  <p class="calibre3">Otomobilime oturdum. Pencereleri açtım. Bir sigara yaktım.</p>

  <p class="calibre3">Buraya kadar dedim kendi kendime. Pek de müthiş olmayan bir kariyerin sonu geldi diye düşündüm. Yıldız Turanlı istediği için değil, kendin boka sardırdığın için. Müşterin poliste. Polise gidecek yüzün yok. Hiç olmadı zaten. Polisin sana gelmesi halinde soracaklarına verecek cevabın yok. Doğruyu söylemen halinde büyük bir olasılıkla sokaklarda özel detektifim diye gezmeni sağlayan o tartışmalı kanunu on üç yerinden delmiş olacaksın. Hadi diyelim bu ülke attıkları her adımda yasaları otuz üç yerinden delen insanlarla dolu. Onlardan biri daha olmayı bile doğru dürüst beceremedin. Üzerinde parmak izlerin dolu bir zarf kim bilir kimin elinde. Kimin elinde olduğunu bulabilmek umuduyla sorular soracağın bir tek insan var bu küçücük dünyada, onun da ne evini biliyorsun ne telefon numarasını.</p>

  <p class="calibre3">Evimin pencerelerine bir daha baktım. Eski evimin.</p>

  <p class="calibre3">Gidecek bir evin bile yok Remzi Ünal, dedim kendi kendime. Gidebileceğin evde tüm eşyalar kutuların içinde sağa sola yığılmış vaziyette. Ev, ihtiyacın olandan çok daha büyük. Yarım gün öncesine kadar öyle değildi. Şimdi büyük. Telefonun bağlı değil. Buzdolabın bomboş. Kahve yapma aparatların kim bilir hangi kolinin dibinde. Bir tek hatırası bile yok duvarların. Bir cep telefonun bile yok.</p>

  <p class="calibre3">Sana yol gösterebilecek biri ararsa, hani varsa böyle biri eski evindeki telefonun zil sesi boş duvarları çınlatacak. Ara yan bir iki daha arayacak, giderek daha da umutsuz notlar bırakacak, sonra bıkacak. Bir daha aramayacak.</p>

  <p class="calibre3">Akşam oldu.</p>

  <p class="calibre3">Millet evine dönüyor. Sen nereye döneceksin? Kendi kendine sorduğun sorulara bile cevabın yok. Polise verdiği cevaplar sonucu belki serbest bırakılacak kadına bile cevabın yok.</p>

  <p class="calibre3">Müthiş bir final, o kadar da müthiş olmayan bir kariyerin sonuna doğru.</p>

  <p class="calibre3">Bir sigara yaktım.</p>

  <p class="calibre3">İçime çektim dumanı. Hiç hoşuma gitmedi. Sonra attım pencereden sigarayı.</p>

  <p class="calibre3">Sigarayı bıraktın şu andan itibaren Remzi Ünal dedim kendi kendime.</p>

  <p class="calibre3">Hiç olmazsa bunu becer.</p>

  <p class="calibre3">Cebimdeki paketi avucumun içine aldım. Sıktım sonra. Paketin yapısal direnci kırılınca tepesinden ikiye katladım, iyice kırdım içindeki sigaraları. Pencereden dışarı baktım. Atacak bir yer bulamadım. Kapının iç tarafındaki cebe bıraktım perişan sigara paketini.</p>

  <p class="calibre3">Bu durumlarda bildiğim tek çareye sığındım.</p>

  <p class="calibre3">Oturduğum yerde derin bir nefes aldım. Göbeğimi şişirdim, oturmanın izin verdiği kadar derinlere çektim havayı iyice derinlere. Sıkışmış hara'm rahatlasın diye. Sonra bıraktım. İyi geldi sanki. Birkaç kez daha denedim. Geriye yaslandım, bacaklarımı pedalların dibindeki boşluğa uzattım. Doldurdum iyice hara'mı, sonra bıraktım birkaç kez daha.</p>

  <p class="calibre3">Kendime geldiğini hissettim oksijenin. Yüzde bilmem kaç isle karışık ılık bir İstanbul havasında ne kadar kalmışsa. Otomobilimi çalıştırdım.</p>

  <p class="calibre3">Gidecek yerin yok Remzi Ünal dedim kendi kendime, bir kez daha.</p>

  <p class="calibre3">Muhtemelen senin yüzünden öldürülen adamcağızın cenazesine gidecek bile yüzün yok. Bırak gitmeyi, ne zaman, nereden kalkacağını sorabileceğin biri yok.</p>

  <p class="calibre3">Nereye gideceksin?</p>

  <p class="calibre3">Motoru durdurdum.</p>

  <p class="calibre3">Kibrit kutusunu aldım elime. İçine baktım. Dört tane kalmıştı Birini yaktım. Elim direksiyonun üstünde, yanışını seyrettim parmaklarımın ucunda. Alev çöpün sonuna yaklaşınca, yanan kısımdan tuttum. Sönmesini seyrettim.</p>

  <p class="calibre3">Kalan üç kibrit çöpünü de aynı biçimde yaktım ağır ağır. Bitişlerini seyrettim. Boş kutuyu da ezilmiş sigara paketinin yanına yolladım.</p>

  <p class="calibre3">Bakalım ne olacak dedim kendi kendime.</p>

  <p class="calibre3"><span class="calibre12">Take it as it comes...</span></p>

  <p class="calibre3"><span class="calibre12">Take it as it comes...</span></p>

  <p class="calibre3">Zaman geçti. Ne kadar geçtiğini bilmiyorum. Çok geçmedi ama. İnsan herhalde otomobilinin içinde kayda değer bir şey olmadan saatlerce oturamaz. Bir yerden başlamak lazım dedim içimden sadece. Araç telefonumun çalmasını beklememeye karar verdim. Bir daha sigara içmemeye karar verdiğim gibi. Saatime baktım. Pantolon cebimdeki kasete dokundum. Otomobilimi çalıştırdım. Hiç öksürüp tıksırmadan çalıştı.</p>

  <p class="calibre3">Haber vermeye gerek duymamıştım. Nasıl olsa ülkemiz reklamcılarının henüz akşamın bu erken saatinde ajanslarını terk etme lüksleri yoktu. Bildiğim kadarıyla. Üstelik hemen oracıktaydı.</p>

  <p class="calibre3">Akatlar'dan Levent'e keyfim yerinde geldim. Keyfimin neden yerine geldiğini anlamadım aslında. Kasetçalarım olmadığı için açamamıştım. Fark etmezdi. İhtiyacım olan melodi beynimin içinde çalıp duruyordu Daha da çalacağa benziyordu. Otomobilime reklamcı arkadaşımın ajansının iki sokak ötesinde değil, hemen önünde yer bulabildim, her gelişimde olduğunun aksine.</p>

  <p class="calibre3">İnsanlar eskiden ev olan işyerlerini terk edip evlerine gitmişlerdi. İnip kapıları kilitledim.</p>

  <p class="calibre3">Resepsiyondaki kız da gitmeye hazırlanıyordu anlaşılan. Neredeyse bir pazar çantası büyüklüğündeki çantası masasının üzerindeydi. Kapıdan girdiğimi görür görmez, ilk olarak rujunu tutan elini masanın altına indirdi.</p>

  <p class="calibre3">"Burada mı?" dedim.</p>

  <p class="calibre3">Kırmızı halı konuklarından biri olmadığımı masanın altındaki elini dudaklarına götürerek yüzüme vurdu. Bir yandan da kafasını salladı.</p>

  <p class="calibre3">Onu rujuyla yalnız bıraktım. Ben merdivenlere doğru ilerlerken, kız boştaki elini telefona götürdü. Kıza biraz zaman tanımak için ağır ağır çıktım merdivenleri. Reklamcı arkadaşımın villanın üst katındaki ebeveyn yatak odasından bozma odasının kapısı açıktı. Kafamı uzattım. Reklamcı arkadaşım ayaktaydı. Telefonu yerine yerleştirdi masasının arkasından çıkarken.</p>

  <p class="calibre3">"Yine basıldık," dedi bana bakarak. Gözünü kırptı. "Kız kendini toparlamış," dedim.</p>

  <p class="calibre3">"O daha ne baskınlar gördü," dedi reklamcı arkadaşım. Ardından hıh diye güldü bilemediğim bir şeyleri hatırlamış gibi.</p>

  <p class="calibre3">"Kahve ister misin?" dedi sonra. "İsterim," dedim.</p>

  <p class="calibre3">Yeniden masasının arkasına yürüdü. Telefonu alıp iki kahve söyledi bir yerlere. Sütsüz ve şekersiz diye altını çizdi. "Otursa-na... "</p>

  <p class="calibre3">Nereye oturayım diye etrafıma baktım. Odasının büyük bölümünü kaplayan toplantı masasının kapıya en yakın sandalyesini beğendim. Masaya çevrilmiş arkadan yansıtmalı dev televizyonu en kötü açıdan gören sandalye buydu.</p>

  <p class="calibre3">"Nasıl gitti?" dedim. "Çok..."</p>

  <p class="calibre3">"Boş ver, olur böyle şeyler," dedi reklamcı arkadaşım sözümü keserek. Masada benim çaprazıma gelen sandalyeye oturdu.</p>

  <p class="calibre3">"Asıl sen anlat," dedi. "Anlatacak çok şey yok," dedim. "Azını anlat sen de," dedi. "Çuvalladım," dedim. "İlk kez olmuyor."</p>

  <p class="calibre3">Parmaklarımla masada trampet çaldım.</p>

  <p class="calibre3">"Yok, bu ciddi," dedim. "Her zaman bir üçüncü yol bulunur diye düşünürüm. Düşünürdüm. Bu kez iş ciddi."</p>

  <p class="calibre3">Elinde bir tepsiyle bir kadın içeri girdi. Önlüklüydü. Başını televizyonda gördüğüm işçi kadınlar gibi bağlamıştı mavi bir eşarpla. Masaya yaklaştı. Bir eliyle tepsiyi tutarken öteki eliyle kahveleri masaya yerleştirdi. Önce reklamcı arkadaşımın önüne, sonra bana. Daha önce de böyle olmuştu. Hiç şaşmazdı. İki adım geri çekildi. Başka bir şey var mı anlamına gelen gözlerle baktı patronuna. Reklamcı arkadaşım oralı olmadı. Kadın sessizce çıktı odadan.</p>

  <p class="calibre3">Kahvemden bir yudum aldım.</p>

  <p class="calibre3">Reklamcı arkadaşım gözlerini dikmiş bana bakıyordu. Kahvemden bir yudum daha aldım. Hâlâ bana bakıyordu. Neye bakıyor diye ben de ona baktım.</p>

  <p class="calibre3">"Bak sen şu işe," dedi reklamcı arkadaşım.</p>

  <p class="calibre3">"Ne oldu?" dedim.</p>

  <p class="calibre3">"Kahve güzel." "Sigara içmiyorsun," dedi.</p>

  <p class="calibre3">"Ne olmuş?" dedim. "Bıraktım."</p>

  <p class="calibre3">"Mesele ciddi gerçekten," dedi reklamcı arkadaşım. "Anlat."</p>

  <p class="calibre3">Kahvemden bir yudum daha aldım. "Önce hangisini anlatayım?" dedim. Kendi kahvesinden bir yudum aldı. "Daha kötü olanı," dedi. "Yıldız beni bıraktı," dedim.</p>

  <p class="calibre3">"Hassiktir!" dedi reklamcı arkadaşım. "Pardon," dedi sonra. Susup gözlerime baktı.</p>

  <p class="calibre3">"Al benden de o kadar," dedim.</p>

  <p class="calibre3">"Ciddi misin?" dedi önce. Söylediğini uygun bulmadı. Düzeltti sonra. "Ciddi mi?"</p>

  <p class="calibre3">"Son derece," dedim. Kahvemden bir yudum daha aldım. Evet, sigarayı bırakmıştım. Şimdi olsa bir nefes çekerdim dedim kendi kendime. Reklamcı arkadaşımın odasını ruhumun sinyalleri gibi dolduracak kocaman bir nefes. Ardından bir iki nefes daha.</p>

  <p class="calibre3">"Anlat."</p>

  <p class="calibre3">Emre uydum.</p>

  <p class="calibre3">"Biraz önce telefon etti," dedim. "Bu kadının işini alırken itiraz ettiydi. Hani işi bırakıyorum falan. Son damla olmalı. Belki başka bir şeyler. Yapamayacağım dedi."</p>

  <p class="calibre3">"Ciddi miydi?" dedi reklamcı arkadaşım. Eliyle söylediğini desteklemeyi amaçlayan bir hareket yaptı. Sinek kovalar gibi bir şey.</p>

  <p class="calibre3">"Sen Yıldız'ın bu gibi konularda gayri ciddi olduğunu gördün mü hiç?" dedim.</p>

  <p class="calibre3">"Ben Yıldız Hanım'ın kendisini gördüm mü hiç?" dedi reklamcı arkadaşım.</p>

  <p class="calibre3">"O da doğru," dedim.</p>

  <p class="calibre3">Sandalyesinde geriye doğru yaslandı. İşaretparmağıyla beni göstererek konuştu. Tehdit eder gibi değil ama. "Seni bırakmasının nedenlerinden biri de bu," dedi. "Ne?"</p>

  <p class="calibre3">"Kadını doğru dürüst hayatına sokmadın," dedi işaret parmağını kafama doğru yükselterek.</p>

  <p class="calibre3">"Doğru dürüst hayatım var mı?" dedim elimi kolumu oynatmadan.</p>

  <p class="calibre3">Reklamcı arkadaşım öne eğildi. Kahvesinden bir yudum çekti. Yüzüme baktı. "Olsaydı..." dedi.</p>

  <p class="calibre3">"Şahane moral veriyorsun," dedim.</p>

  <p class="calibre3">Elimi gömleğimin cebime attım. Sonra hatırladım boş olduğunu. Çektim. Kahveden bir yudum içtim.</p>

  <p class="calibre3">"Ne zaman bıraktın?" dedi reklamcı arkadaşım,"Biraz önce," dedim.</p>

  <p class="calibre3">"Çalışmalarda kimse tutamaz seni artık," dedi. "Otuz ukemi... Kırk ukemi... Bu akşam müjdeyi verirsin hocaya."Cevap vermedim. Bir daha herhangi bir çalışmaya gidip gitmeyeceğimden emin değildim.</p>

  <p class="calibre3">"Efkârlanma yahu," dedi reklamcı arkadaşım sessizliğimin üstüne.</p>

  <p class="calibre3">"Olur," dedim.</p>

  <p class="calibre3">"Geçer," dedi. "Evlilik öncesi olabilir böyle şeyler. Geçer bakarsın."</p>

  <p class="calibre3">"Sanmıyorum," dedim.</p>

  <p class="calibre3">Reklamcı arkadaşım benim de ara sıra haklı olabileceğime işaret eden bir baş hareketi yaptı. "Ne yapacaksın şimdi?"</p>

  <p class="calibre3">Kahvemden bir yudum daha aldım. Odasının içini dolduran kli-matize havanın bir bölümünü içime çektim. Başımı salladım.</p>

  <p class="calibre3">"Elimdekiyle yetineceğim," dedim.</p>

  <p class="calibre3">"Elinde ne var?" dedi reklamcı arkadaşım.</p>

  <p class="calibre3">"Çakır Otomotiv'in güvenlik kamerasının kaseti," dedim.</p>

  <p class="calibre3">Elimi cebime vurmadım.</p>

  <p class="calibre3">"Manyaksın sen. Bir daha gittin mi oraya gerçekten?" diye bağırdı reklamcı arkadaşım.</p>

  <p class="calibre3">Başımı salladım. Reklamcı arkadaşım bağırmaya devam etti.</p>

  <p class="calibre3">"Gidilir mi lan... Ya bassaydı polis seni. Manyaksın sen."</p>

  <p class="calibre3">"Başka ne yapacağımı bilemedim," dedim sakin bir sesle. Hülya Yaman'ın verdiği yeni görevden, karşılığında vaat ettiği ödeme şeklinden bahsetmeye gerek duymadım.</p>

  <p class="calibre3">"Beni bu işe karıştırma," dedi.</p>

  <p class="calibre3">Ses çıkarmadan gözlerine baktım. Bu sefer elimle vurdum cebimdeki kasete.</p>

  <p class="calibre3">"Bu bakış ne öyle?" dedi.</p>

  <p class="calibre3">"Çoktandır karıştın, bunu sen de biliyorsun bakışı," dedim.</p>

  <p class="calibre3">"Allah belanı versin Remzi Ünal senin," dedi. . "Amin," dedim. Kaseti cebimden çıkartıp masaya koydum. "Bunu seyredecek zamazingo var mı sende?" dedim. "VHS değil."</p>

  <p class="calibre3">İkimiz de lise öğrencisiymişiz ve masaya Almanya'dan gelmiş yeni bir porno kaset koymuşum gibi baktı. Sahiden öyle yapsaydım nasıl bakardı, bilmiyorum.</p>

  <p class="calibre3">"Hi8 bu," dedi. "Aşağıda prodüktörümüzün odasında nuh nebiden kalma bir Hi8 calıcısı var." "Prodüktörünüz evine gitti mi?" dedim.</p>

  <p class="calibre3">"Eşşoğlueşek geçen hafta sattı bizi," dedi. "Bir yapım şirketine transfer oldu. Yerine birini bulamadım daha."</p>

  <p class="calibre3">"İyi," dedim ayağa kalkarken.</p>
</body>
</html>
