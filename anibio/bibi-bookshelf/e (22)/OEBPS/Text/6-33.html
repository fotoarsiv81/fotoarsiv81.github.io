<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-33.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-33.html" xml:lang="tr-TR">
    <div class="Basic-Text-Frame">
      <p class="split"/>

      <p class="anabaslik" id="toc_marker-34">XXXIV</p>

      <p class="paragraf">Janov terapi seanslarında bir eşeğe sarılmayı hiç düşünmüş müdür acaba? Hissetmeyi yeniden hissetmenin, çocukluktaki sıcaklığa tekrar kavuştuğunuzu, yağmurlu bir günde pencereden dışarıyı seyretmeye koyulduğunuzu, hemen önünüzdeki eksiksiz bir varlığa sarılmayı yeniden hissetmenin en iyi yollarından biridir bu. Ayrıca Mişkin’in İlk Anırma’sını “Eşek Sırtında Kaçmak” diye adlandırabilir miyiz acaba? Burada kaçmak derken, olumsuz ya da savunma babında bir şeyden bahsetmiyorum; keza kaçmak ya da kaçınmaktan da söz etmiyorum: Yüzleşmekten, Janov’un sözünü ettiği “gerçek olmayan”dan kaçmaktan, zevahiri kurtarmak için yarattığınız ya da sürekli mücadele ettiğiniz benliğe değil, hakiki, gerçek benliğinize kavuşmaktan bahsediyorum. Öyleyse kaçmak derken, içinizden kendinize “Yeter artık!” demenizi kastediyorum. Gerçekte nasıl biriyseniz öyle olmanızın vakti geldi artık.</p>

      <p class="paragraf"><span>Amerikalı şair Anne Sexton’ın “eşek sırtında kaçmak” istemesinin, yatırıldığı akıl hastanesinden, modern hayata özgü Büyük Buhran’ın mahzun oteli addettiği o yerden duyguları boşalmış ve tedavi olmuş halde çıkmak istemesinin sebebi buydu bence. Sexton ne gerçek bir eşekle beraber yola koyulma fırsatı bulabilmiş, ne de Prens Mişkin gibi pazar yerinde ilk anırmayı duyabilmişti. Bu çok kötü işte. Çağdaşı Sylvia Plath gibi, Sexton da müthiş yetenekli biz söz ustasıydı; dahiyane bir güç ve duygusal bir samimiyet içeren şiirler yazmış “itirafçı” bir şairdi. “Eşek Sırtında Kaçmak” adındaki o uzun güzelim şiirini 1962’de, yani hastaneye yatırıldığı yıl yazmış, 240 dizesini “tımarhanede kaleme almış, o yılın [1966] ilkbaharına kadar da 98765432 kez baştan yazmıştı”: “Nasıl kotaracağımı yıllarca düşündüm... Acele etme. Aceleye gerek yok. At yarışı değil ki bu.”</span></p>

      <p class="paragraf"><span>Birçok insan, şiirin eşeklerle hiçbir alakası yokken Sexton’ın şiirine niçin “Eşek Sırtında Kaçmak” adını verdiğini merak etmiştir. Bu insanlar önemli bir noktayı gözden kaçırıyorlar: Sexton, Dostoyevski’nin Prens Mişkin’iyle adeta aynı psikolojik kapının önünde duruyordu. Mişkin o kapıyı açmıştı; Sexton ise anahtarları arıyor, kilidi bulmaya çalışıyor, o ilk eşiği geçmeye uğraşıyordu. Sıcaklığa, yitik masumiyete, insanın kendisi farkına varmaksızın hissedişe duyduğu açlığı doyurmaya çalıştıkça elleri titriyordu. “Eşek Sırtında Kaçmak” Sexton için yeni bir şiir anlayışını temsil ediyordu; “bilinçdışını yazma”nın yeni bir biçimi, sanatında bir dönüm noktasıydı o. Kendisini uzaklara götürecek, nevrotik benliğinden kaçmasını sağlayacak metaforik kutsal binek hayvanı olarak eşeği seçmesi büsbütün rastlantısal değildi elbette.</span></p>

      <p class="paragraf"><span>Sexton, ıstıraplar içindeki bir başka kişiden, on dokuzuncu yüzyıl Fransız şairi Arthur Rimbaud’dan bir mesaj aldığını söylemişti. Fırtınaların dövdüğü bir okyanusun ve nesillerin ayırdığı bu kinetik bağ, çaresiz bir yakarışı dile getiriyordu: “Açım ben açım, Anne, Anne, / Bin eşeğine kaç git sen.”</span></p>

      <p class="paragraf"><span>Tıpkı intihar eğilimi gibi, Sexton’ın kırılgan haletiruhiyesi de çok eskilere dayanıyordu. Analistlerinden biri Sexton’ın tek yeteneğinin fahişelik olabileceğini söylemişti. Şiiri karmaşık bir ruh halini ve çarpık bir benliği yansıtıyordu. Çoğu kez Sexton’ın şiiri, kişisel düşüncelerini ve ruhsal itkilerini dışavurmanın ve bunlara yeni yönler vermenin aracı haline geliyordu. Uzun yıllar terapi görmüştü. Sexton hüngür hüngür ağladığı bir seans sırasında, mendil almak için elini cebine sokunca, Rimbaud’nun dizelerinin yer aldığı bir kâğıt parçası bulmuştu; “yayıncım, Rimbaud’nun şiirlerinin düzyazı çevirilerini göndermişti bana,” diye izah etmişti Sexton: “Fransızca bilmiyorum, ama birdenbire kendi ismimle karşılaşmıştım; şiirin geri kalanı açlıkla ilgiliydi.”</span></p>

      <p class="paragraf"><span>Rimbaud’nun 1872 tarihli şiiri “Fêtes de la Faim” adını taşır ve adeta doğrudan doğruya eşeğin dilinden yazılmıştır: “Ey benim açlıklarım dönün!/Otlanın şu başak tarlalarında!.. Yapraklar dağılmış dünyaya/Peşindeyim çürüyen meyvelerin/Kuzukulağı ve menekşe topluyorum saban izlerinde”. Rimbaud’yu okuduktan sonra, Sexton deliliğini “bir nevi açlık” diye tarif eder; en sonunda onun canına mal olacak bir açlıktır bu. Sexton 1974’te, daha kırk altı yaşındayken kendini öldürür. Üzerinde annesine ait eski bir kürk mantoyla, garajındaki 1967 model kırmızı Cougar arabasına biner, votka içerek radyo dinler ve karbon monoksit soluyarak intihar eder: “Bir kadının çıkış yolu budur,” der, “Uyuyan Güzel” olmaktır.</span></p>

      <p class="bos"/>

      <p class="arayazi para-style-override-6">Kaçacak başka bir yer</p>

      <p class="arayazi para-style-override-6">olmadığından,</p>

      <p class="arayazi para-style-override-6">Geldim gene tarumar duyguların âlemine</p>

      <p class="arayazi para-style-override-6">dün gece geç saatte</p>

      <p class="arayazi para-style-override-6">kesif bir haziran gecesinde</p>

      <p class="arayazi para-style-override-6">ne bavulum vardı ne savunmalarım,</p>

      <p class="arayazi para-style-override-6">ne de araba anahtarları ve paralarım,</p>

      <p class="arayazi para-style-override-6">hani çocuklar oyuncaklarını hiç bırakmaz ya</p>

      <p class="arayazi para-style-override-6">benim de bir tek vardı sigaralarım</p>

      <p class="arayazi para-style-override-6">kaydoldum, bir yabancının kâğıda</p>

      <p class="arayazi para-style-override-6">attığı çarpı işaretleriyle</p>

      <p class="arayazi para-style-override-6">tabii, çocuk oyunu değil ki bu,</p>

      <p class="arayazi para-style-override-6">burası tımarhane neticede...</p>

      <p class="arayazi para-style-override-12"/>

      <p class="arayazi para-style-override-6">Altı yıl geçti böyle eften püften işlerle!</p>

      <p class="arayazi para-style-override-6">Altı yıl girip girip çıktım bu yere!</p>

      <p class="arayazi para-style-override-6">Ey benim açlığım! Açlığım!</p>

      <p class="arayazi para-style-override-6">Oysa dolaşabilirdim dünyayı iki kez</p>

      <p class="arayazi para-style-override-6">ya da erkek çocuklar doğururdum gene.</p>

      <p class="arayazi para-style-override-6">Afaki günlerle geçen uzun bir yolculuktu bu</p>

      <p class="arayazi para-style-override-6">ve gidilmemişti hiçbir yere...</p>

      <p class="arayazi para-style-override-6">Burada,</p>

      <p class="arayazi para-style-override-6">hep aynı kalabalık</p>

      <p class="arayazi para-style-override-6">hep aynı tarumar sahne.</p>

      <p class="arayazi para-style-override-6">Alkolik gelir elinde altın kadehiyle,</p>

      <p class="arayazi para-style-override-6">İntihara meyilli olansa birkaç ilave hap</p>

      <p class="arayazi para-style-override-6">saklamıştır elbisesinin içine.</p>

      <p class="arayazi para-style-override-6">Buranın müdavimleri hep eskisi gibi gene.</p>

      <p class="arayazi para-style-override-6">Yüzleri hâlâ küçücük</p>

      <p class="arayazi para-style-override-6">ve benziyor sarılığa yakalanmış bebeklerinkine...</p>

      <p class="arayazi para-style-override-12"/>

      <p class="arayazi para-style-override-6">Deliliktir bunun adı</p>

      <p class="arayazi para-style-override-6">bir nevi açlıktır.</p>

      <p class="arayazi para-style-override-6">Sorduğum sorular neye yarar</p>

      <p class="arayazi para-style-override-6">Toprak ile taştan ibaret</p>

      <p class="arayazi para-style-override-6">bu ölüm hiyerarşisinde</p>

      <p class="arayazi para-style-override-6">Zır! Zır! Zır!</p>

      <p class="arayazi para-style-override-6">Pek de ziyafet denmez buna.</p>

      <p class="arayazi para-style-override-6">Zil çalan karnımın verdiği acı bu yalnızca.</p>

      <p class="arayazi para-style-override-12"/>

      <p class="arayazi para-style-override-6">Dönün, ey açlıklarım!</p>

      <p class="arayazi para-style-override-6">Bir kez olsun kesin bir karar ver.</p>

      <p class="arayazi para-style-override-6">Çürüyor burada beyinler</p>

      <p class="arayazi para-style-override-6">Siyah muzlar misali.</p>

      <p class="arayazi para-style-override-6">Kalplerse olmuş dümdüz yemek tabakları gibi.</p>

      <p class="arayazi para-style-override-12"/>

      <p class="arayazi para-style-override-6">Anne, Anne,</p>

      <p class="arayazi para-style-override-6">Eşeğinin sırtına bin kaç,</p>

      <p class="arayazi para-style-override-6">Bu mahzun otelden,</p>

      <p class="arayazi para-style-override-6">Binip git tüylü bir hayvana,</p>

      <p class="arayazi para-style-override-6">Gerisin geri dört nala</p>

      <p class="arayazi para-style-override-6">Bastır kalçanı hayvanın sırtına,</p>

      <p class="arayazi para-style-override-6">Aksak temposuna uydur kendini.</p>

      <p class="arayazi para-style-override-6">Kaç git</p>

      <p class="arayazi para-style-override-6">Sevdiğin eski yollardan!</p>

      <p class="arayazi para-style-override-6">Herkes kendi ağzına hitap ederek konuşur burada.</p>

      <p class="arayazi para-style-override-6">Zaten delilik de bu demektir aslında.</p>

      <p class="bos"/>

      <p class="paragraf">İlk Anırma’yı duymak, onun aksak temposuyla hareket etmek, savunma sistemlerinizden sıyrılmak, Janov’un “gerçekdışı sistem” diye tabir ettiği şeyden kurtulmak tehlikeli iştir: Günümüzde savunmasız olmak demek, budala, kaybeden, gülünesi bir mahluk olmak, bir eşek, bir Gribouille olmak demektir. Belki biz de gülüp geçebilir, canıgönülden yüksek sesle anırabilir ve tıpkı Prens Mişkin gibi, iyi huylu olabiliriz. Ben de şu anda kendi meşrebimce anırıyor, bana neler olduğunu, prensin zaten idrak ettiği, Anne Sexton’ın da idrak etmeye çok yaklaştığı şeyi idrak ediyorum: Bir eşeğe sarılırsak, onun varlığının içine girersek, akıllı olmakla uğraşmayız, kendimizi, dünyanın bize dayattığı benliği unuturuz. Açlığımızı giderir, bir eşeğin sıcaklığını hisseder, masumiyetine erişiriz; savunma sistemlerimizin yerle bir olduğunu görür, yeniden saf mahluklar haline geliriz. Ne ki eşek sırtında kaçmak demek, tatile ya da yürüyüşe çıkmak demek değildir sadece. Ömür boyu, hatta sonsuza dek anırmak demektir. Her şeyi yuvaya geri getirmek demektir, her gün anırmak demektir, ki en önemlisi de budur.</p>
    </div>
  </div>
</body>
</html>
