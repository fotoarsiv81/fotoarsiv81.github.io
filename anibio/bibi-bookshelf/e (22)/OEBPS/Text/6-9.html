<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-9.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-9.html" xml:lang="tr-TR">
    <div class="Basic-Text-Frame">
      <p class="split"/>

      <p class="anabaslik" id="toc_marker-10">X</p>

      <p class="paragraf">Deh! Tepelere tırmanalım! Yola çıkarken, istenmediğimiz yeri terk ederken, benimle hemfikirmiş gibi bir edayla başını sallıyor Gribouille ve beni tekrar sertçe dürtüyor; gerçi başını okşamaya devam etmem için de yapıyor olabilir bunu pekâlâ. Böylece tekrar yola koyuluyor ve taşlı, dar bir patikaya giriyoruz. Yokuş aşağı bir dereye varıyor bu yol. Çağıldayan dere boyunca ağaçların altından ilerlemek müthiş keyifli. Birkaç kulübenin yanından geçiyoruz. Şehir sakinlerinin yazlıkları bunlar. Arabalardan, kocaman pırıl pırıl arabalardan ve plakalardan anlaşılıyor bu. Sonra asfalt bir yola sapıyor ve uzun uzun yürüyerek, başka köylerden, daha sıkıcı yerleşimlerden geçiyoruz. Buralarda insanlar bize gülümsüyor, bizi hoş karşılıyor. Genellikle böyle olur zaten, hatta hiç şaşmaz bir kuraldır: Eğer yanınızda bir eşekle yürüyorsanız, gelip geçenler size çoğu zaman gülümser.</p>

      <p class="paragraf"><span>Sabahın erken saatleri olmasına rağmen etrafta bayağı bir insan var. Herkes kafasını çevirip Gribouille’e bakıyor ve sırıtıyor. Köylerin içinden geçerken bütün ahali neşeleniyor. Eşekle beraber yürüyen insan, atla geçenler ya da köpek gezdirenlerin gördüğü ilgiden farklı bir ilgiye maruz kalır. Ayrıca buralardan tek başına geçip giden bir kişi, büyük ölçüde hiç dikkat çekmeyecek ve içten bir gülümseme şöyle dursun kimse ikinci bir kez dönüp ona bakmayacaktır. At ya da köpeğin tersine, hemen hiç kimse, küçük çocuklar bile eşekten korkmaz. Aslına bakılırsa eşekleri genelde en çok çocuklar sever. Dikkatleri hemen eşeğe yönelen çocuklar eşeğin etrafında dolanmaya başlar. Her yaştan insan yoldaşınızı okşamak ister, birkaç tatlı söz söyler, merakla sorular sorar ve eşeklerle ilgili kendi başından geçenleri anlatır. Eşeklerle ilgili olarak başından hiçbir şey geçmemiş insan çok azdır.</span></p>

      <p class="paragraf"><span>Eski mi eski yapıların arasından bayır yukarı tırmanıyoruz. Geleneksel kösteklerin yapıldığı ilginç bir küçük atölyenin, bir kahvehanenin ve yöresel ürünler satan bir dükkânın yanından geçiyoruz. İnsanların dikkatini çeken, gününüzü şenlendiren, rehavet ve şefkat uyandıran şey de eşeklerin sakin bakışları, uyuklamaya benzeyen, karşısındakine de bulaşan yavaşlıkları ve boynu bükük halleri muhtemelen. Bir eşeğin bakışı, tıpkı dışarıda yağan yağmuru seyreden, Culotte’u arayan Constantin gibi, alnını pencereye dayamış dalgın bir çocuğun bakışına benzer. Dışarı çıkıp oyun oynamaya duyulan bu hasrete kim karşı koyabilir ki? Çocuklar bir eşeğe bakınca, kendilerinin pencereden bakan hallerini, kendi buğulu yansımalarını görüyorlardır belki. Gene de şöyle şaşırtıcı bir şey var: Bir yanda eşekler insanları gülümsetirken, diğer yandan da şiddete maruz kalırlar. Aptalca bir klişedir bu.</span></p>

      <p class="yildiz">* * *</p>

      <p class="paragraf">Eşekler uzun süre insan boyunduruğuna maruz kalmış, insanlığın en gözde yük hayvanlarından biri olmuştur. Mazide kalmış yitik kardeşlerinin kaderini sen hepimizden daha iyi biliyorsundur Gribouille. Edebiyatta, G. K. Chesterton’ın 1920 tarihli “Donkey” [Eşek] şiiri bir yandan eşeklere duyulan korkuyu ve nefreti, diğer yandan eşeklerin nasıl da çoğu zaman son gülen olduğunu, nasıl da paylarına düşeni hep aldığını açıkça ortaya serer. Keza Homeros da <span class="char-style-override-10">İlyada</span>’da eşekleri, Truvalıların mızrakları ve alevli oklarıyla kalbura dönmüş büyük savaşçı Ajax’a benzetir: “Hiç istemese de Ajax büyük bir hüsranla Truvalılar karşısında geri çekilir... Gene de eşek kadar inatçı olan Ajax peşindeki savaşçıları alt eder ve o sırada geçtikleri bir tarlaya yönelerek ekinlerden yemeye başlar. Sırtına o kadar çok ok saplanmıştır ki savaşçıların attığı yumrukları umursamaz bile; nihayetinde güç bela onu tarladan çıkarırlar, ama Ajax gönlünce yemiştir ekinlerden.”</p>

      <p class="paragraf"><span class="char-style-override-11">Peder Brown’un polisiye hikâyelerinin zeki yaratıcısı İngiliz yazar-şair ve felsefeci-teolog Chesterton görünüşe bakılırsa eşekler konusunda çelişik duygular beslemektedir. Eşeğin dilinden yazdığı şiirin üç kıtası boyunca tutturduğu sert ton okura sahici gelir, bunun da sebebi</span> <span class="char-style-override-12">bizlerin</span> <span class="char-style-override-11">eşeklere sahiden gösterdiğimiz sertliktir muhtemelen. Melun eşeğin dünyaya varmasının ardından, budala, hırpani bir dışlanmışlar topluluğunun aramızda dolaştığını söyler Chesterton.</span></p>

      <p class="bos"/>

      <p class="arayazi">Bir zamanlar balıklar havada uçar, ormanlar yürürken</p>

      <p class="arayazi">İncirler diken üzerinde yetişirken</p>

      <p class="arayazi">Ayın kan kırmızı olduğu bir gece</p>

      <p class="arayazi">Doğmuşum ben, ona ne şüphe</p>

      <p class="arayazi para-style-override-10"/>

      <p class="arayazi">Koskocadır kafası, insanı hasta eder sesi</p>

      <p class="arayazi">Kulakları desen başıboş birer kanat gibi,</p>

      <p class="arayazi">Şu dört ayaklılar âleminde</p>

      <p class="arayazi">Şeytan’ın yürüyen müsveddesi</p>

      <p class="arayazi para-style-override-10"/>

      <p class="arayazi">Dünyanın dışlanmış hırpanisi,</p>

      <p class="arayazi">Kadim çarpık iradenin günah keçisi;</p>

      <p class="arayazi">Haydi aç bırakın, kırbaçlayın, aşağılayın beni:</p>

      <p class="arayazi">Ahmağımdır ben, ama tutmasını bilirim dilimi.</p>

      <p class="bos"/>

      <p class="paragraf">Buna rağmen, onca iftira edilmiş firarinin de yaşadığı bir zafer anı, eşref saati vardır ve Chesterton düşüncesini değiştirerek bunu teslim eder:</p>

      <p class="paragraf"/>

      <p class="arayazi"><span>Ah sizi aptallar! Benim de oldu altın çağlarım</span></p>

      <p class="arayazi"><span>Artık mazide kalmış tatlı anlarım:</span></p>

      <p class="arayazi"><span>Bir zamanlar etrafımda çığlıklar kopardı,</span></p>

      <p class="arayazi"><span>Ayaklarımın dibinde hep palmiye dalları.</span></p>

      <p class="bos"/>

      <p class="paragraf">İncil’de yazılanlara göre, eşeğin ayaklarının dibindeki bu palmiye dalları, İsa “Palmiye Pazarı”nda, yani hayatının son haftasının ilk gününde Kudüs’e girerken atılmıştır. “Karşınızdaki köye gidin,” yazar Matta İncili’nde, “hemen orada bağlı bir dişi eşek ve yanında da bir sıpa bulacaksınız; onları çözüp bana getirin.” Zekeriya’nın Eski Ahit’teki kehaneti hayata geçmiş ve bir eşek seçilmiştir: “Bak! Alçakgönüllü Kralın bir eşeğe, evet bir sıpaya, bir eşek yavrusuna binmiş sana geliyor.” Yığınla insan yola yeleklerini örter ve palmiye ağaçlarından dallar kesip, İsa ve eşeğinin yoluna serer. Gürbüz, mütevazı bir hayvan, sizi istediğiniz yere sağ salim götürecek bir hayvan seçmiştir; parlak, mağrur, hızlı bir küheylan değildir; sırtında Aziz Andre Haçı’nı taşıyan, barışçıl, mazlum, sıradan bir hayvandır.</p>

      <p class="paragraf">Eski ve Yeni Ahit ile Kuran’da eşekler genellikle olumlu bir şekilde çıkar karşımıza. Peygamberlerin güvenilir, hikmet sahibi, sadık ve zeki taşıyıcıları olarak, hatta kimi zaman peygamberlerden bile zeki varlıklar olarak boy gösterirler.</p>

      <p class="paragraf">Her ne kadar Kuran’da “en çirkin ses eşek sesidir” deniyorsa da, eşekler içgörülü bir şekilde İslam peygamberi üzerinden, daha doğrusu Muhammed eşekler üzerinden dile gelir. Kuran’da anlatılan mucizelerde, Allah hayvanları insan diliyle konuşturmaktan ziyade Muhammed’i hayvanların diliyle konuşturur. Allah insanı, rızkını ve eşeğini yüzyıl boyunca korur. “Söylenen söz başlarına geleceği zaman, onlar için yerden bir Dabbe çıkarırız, insanların ayetlerimize inanmadıklarını kendilerine söyler.” “Siyah, yabani bir eşek”, Yafur, Allah’ın sorularına cevap verir, peygambere sadık kalacağına yemin eder ve böylece Muhammed’in sağ kolu olur. Her yere Yafur’la gider. Muhammed, Yafur’un sırtında inince, peygamberin buyruğu üzerine Yafur burnuyla insanların kapısını çalar; bu insanlardan biri kapıyı açtığı zaman da eşek kafasını sallayarak peygamberin onunla görüşmek istediğini işaret eder...</p>
    </div>
  </div>
</body>
</html>
