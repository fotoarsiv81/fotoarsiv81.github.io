<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_264">Öğretmenler ve esin kaynakları</h2>

    <p class="gomme">LINZ Eric Berne’den esin kaynağı olarak söz ettin. Terapi alanındaki gelişiminde bir şeyler borçlu olduğun başka hangi öğretmenleri sayabilirsin?</p>

    <p class="gomme">HELLINGER Sayılacak çok şey var. İlk öğretmenlerim, eğitimlerini ABD’de yapmış Güney Afrikalı grup dinamikçilerdi. Oradaki grup dinamiği eğitimi, ağırlıklı olarak Anglikan kilisesi mensupları tarafından kilise çalışanları için düzenleniyordu. Buna diğer mezhep ve ırklardan insanlar da davet ediliyordu. Burada, karşıtlıkların karşılıklı saygıyla nasıl ortadan kalktığını görmek benim için çok derine işleyen bir deneyim oldu. O sıralar Natal’deki siyah Afrikalıların devam ettiği büyük bir okulun rektörü olduğum için bunu hemen uygulamaya geçirebildim. Yani benim için önce grup dinamiği vardı. Psikoterapiyi o zamanlar aklıma bile getirmiyordum.</p>

    <p class="gomme">LINZ Peki psikoterapiye geçişin nasıl oldu?</p>

    <p class="gomme">HELLINGER 1969’da Almanya’ya döndüğümde ben de grup dinamiği eğitimi vermeye başladım. Ama kısa sürede bunun bana yetmediğini fark ettim. O nedenle Viyana’da psikanaliz eğitimi aldım. Bu da bana pek çok şey kazandırdı.</p>

    <p class="gomme">Bu eğitim sırasında analistim sayesinde Arthur Janov’un The Primal Scream (İlk Çığlık)<a href="../Text/sevgiduzenleri_split_301.html#footnote-30789-15" id="footnote-30789-15-backlink">[15]</a>adlı kitabıyla karşılaştım. Kitap o sıralar Almanca konuşan ülkelerde pek tanınmıyordu. Janov’un temel duygulara dolaysız yaklaşımı beni çok etkilemişti. Janov’un yöntemlerini üstü kapalı bir şekilde grup dinamiği kurslarında uyguladım ve ne kadar çarpıcı olduğunu anında gördüm. Bunun üzerine psikanaliz eğitiminin ardından Janov’un yanında primer terapiyi de incelemeye karar verdim. İki yıl sonra Amerika’ya giderek Janov ve onun ilk eğitim yöneticilerinin yanında dokuz ay boyunca primer terapi yaptım. Bu sırada duygulara yaklaşım konusunda pek çok şey öğrendim. Güçlü duygu patlamaları daha sonraları beni artık sarsmaz oldu. Duygulardan etkilenişim artık böyle bir şey…</p>

    <p class="gomme">LINZ Etkileniyor ama elini kolunu bağlamalarına izin vermiyorsun.</p>

    <p class="gomme">HELLINGER Sınırlandırabiliyorum. Ancak kısa sürede primer terapinin de zayıf noktaları olduğunu gördüm.</p>

    <p class="gomme">LINZ Nelerdi bunlar?</p>

    <p class="gomme">HELLINGER Bazı danışan ve terapistler yalnızca duygularının güdümünde hareket ediyorlardı. Bunu gördüm, kendimi korudum buna karşı ama bu çerçevede değer taşıyanı da yaşattım. Bunlar arasında da öncelikle bireyin kendisine dayalı kalması, yani duygularından kaçmak için başkalarıyla uğraşarak dikkati kendisinden uzaklaştırmaması var. Bu durum, örneğin duygularını ifade ettiğinde başkalarından hiçbir geribildirim almadığı zaman ortaya çıkıyor.</p>

    <p class="gomme">LINZ Primer terapi alanındaki deneyimlerinden daha sonraları nasıl yararlandın?</p>

    <p class="gomme">HELLINGER Almanya’ya dönüşümde bir süre çok yoğun bir şekilde primer terapi ile çalıştım. Zaman içinde, bu çalışma sırasında yüzeye çıkan güçlü duyguların hemen tamamının başka bir duyguyu örttüğünü fark ettim. Anne ve babaya beslenen ilksel sevgiydi bu. Gördüğüm başka bir şey de, kızgınlık, öfke, keder ve umutsuzluk gibi duyguların yalnızca, anne babaya daha önceki yönelimin kesintiye uğramasıyla ortaya çıkan acıyı savuşturmaya hizmet ettiğiydi.</p>

    <p class="gomme">LINZ “Kesintiye uğrayan yönelimi” zihnimizde nasıl somutlaştırabiliriz?</p>

    <p class="gomme">HELLINGER Küçük çocuk annesi ya da babasına gitmek istediğinde ama bunu örneğin hastanede yattığı için ya da erken doğarak inkübatöre konduğu veya anne ya da babası erken öldüğü için yapamamışsa sevgi acıya dönüşür. Bu acı, sevginin diğer yüzüdür. Temelde sevgiyle tıpa tıp aynıdır. Acı o kadar büyüktür ki çocuk buna bir daha yaklaşmak istemez. Annesi ya da diğer insanlara yaklaşacağına onlardan uzak durur ve sevgi yerine öfke ya da umutsuzluk ve keder hisseder. Bunu bildiğinizde yüzeydeki duyguları bir yana bırakır, doğrudan sevgiye yaklaşırsınız. Danışanı, yöneliminin kesintiye uğradığı ana götürür, yönelimi ya primer terapiyle ya da aile dizimi çerçevesinde yeniden ele alırsınız. Böylece kesintiye uğramış sevgi hedefini bulur ve beraberinde derin bir huzur getirir. Önceki bu yaralanmadan ortaya çıkan pek çok şey, yani nevrotik davranış olarak tanıdığımız korkular, zorlanımlar, fobiler, duyarlıklar böylece sona erer.</p>

    <p class="gomme">LINZ Bu süreçte terapistin görevi nedir?</p>

    <p class="gomme">HELLINGER Danışan için annesini ve babasını temsil ederim ve yalnızca bu temsilin bilincinde oluşumla danışanın yönelimine eşlik edip onu yönlendirebilirim. Onu annesine ya da babasına götürür, danışan gideceği yere ulaştıktan sonra da ortadan kaybolurum.</p>

    <p class="gomme">LINZ Danışanın böylesi yoğun bağ getiren bir çalışmada sana fazlasıyla aktarım yapmaması için ne yaparsın?</p>

    <p class="gomme">HELLINGER Kesintiye uğramış yönelimini hedefe ulaştırdığımda beni unutur. Onu ana babasına teslim etmiş, onun için olabilecek en iyi ellere bırakmışımdır, gönül rahatlığıyla geri çekilebilirim. Bu nedenle de burada aktarım tehlikesi çok düşüktür.</p>

    <p class="gomme">LINZ Senin için anlamlı olan başka terapi yöntemleri de sayabilir misin, sözgelimi aile terapisi?</p>

    <p class="gomme">HELLINGER 1974 ile 1988 arası uzun bir zaman senaryo analizi ile primer terapiyi kombine ettim. Bunun ardından yoğun bir şekilde aile terapisiyle ilgilendim. 70’li yılların yeni trendiydi. Dört haftalığına ABD’ye uçtum. Ruth McClendon ve Les Kadis’in yönettiği aile terapisi konulu büyük bir seminere katıldım. Onlardan çok şey öğrendim. Etkileyici aile dizimleri gerçekleştirdiler. Sezgisel olduğu kadar deneysel de olan iyi çözümlere ulaştılar. Ama olanı anlayamadım. Temel kalıbı bilmediklerinden onlar da açıklayamıyorlardı bunu.</p>

    <p class="gomme">LINZ Bir nirengi noktamız olması açısından: Hangi yıldı bu?</p>

    <p class="gomme">HELLINGER 1979’taydı. Ruth McClendon ile Les Kadis daha sonra Almanya’ya gelip çok aileli terapi konusunda iki kurs verdiler. Beş aileyi, ebeveyn ve çocuklarla beş gün boyunca terapiden geçirdiler. O zamanlar, belki de yalnızca aile terapisi yaparım diye düşünmüştüm, bunun tek doğru yol olduğunu. Ancak o zamana dek sürdüre geldiğim çalışmamı gözden geçirdim ve bu yolda kalmaya karar verdim. Pek çok insana yardımcı olmuştu çünkü. Ama aile terapisi yakamı bırakmadı. Sorunlar ve alınyazılarının sistemik boyutlarının bilincine vardıkça terapötik çalışmam bir yıl içinde öyle bir dönüşüme uğradı ki kendisi bir aile terapisi haline geldi ama önceki deneyimlerimi de içerecek bir biçimde.</p>

    <p class="gomme">LINZ Ardından sen de aile dizimleri yapmaya başladın.</p>

    <p class="gomme">HELLINGER Evet. Ama bundan önce Thea Schönfelder’in aile dizimleri konulu iki kursuna katıldım. Çok etkileyici bir şekilde yaptı ve bu kez, bütünüyle olmasa da daha iyi anladım.</p>

    <p class="gomme">Ardından, sistemlerde suç ve suçsuzluk konulu bir konuşma metnini yazarken temel düzen olarak adlandırılabilecek bir şeyin varlığı zihnimde açıklığa kavuşmaya başladı. Buna göre bir sistemde daha önce gelenin daha sonrakine göre önceliği vardı.</p>

    <p class="gomme">LINZ “Üstlenilmiş duygular” ve “kesintiye uğrayan yönelim”in yanında bu da senin özgün katkılarından biri.</p>

    <p class="gomme">HELLINGER Özgün burada ne anlama geliyor ki? Bu anlayış, içgörü, başkalarına da gelebileceği gibi geldi bana. Bu nedenle üzerinde hak talep etmiyorum. Ancak bununla, aile ilişkilerindeki bozuklukları görüp çözebileceğim temel bir kalıp edinmiş oldum. Ancak o zaman kendim de aile dizimleri yapmaya başlayabilirdim artık. Zaman içinde, dışlananların daha sonra dünyaya gelenler tarafından temsil edilmesi ve aile ve topluluklarda denge, telafinin anlamı gibi başka kalıpları da görüp tanıdım.</p>
  </div>

  <div class="calibre2" id="calibre_pb_534"></div>
</body>
</html>
