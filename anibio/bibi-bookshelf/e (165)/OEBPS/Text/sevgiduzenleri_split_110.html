<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_107">Yanılgı</h2>

    <p class="gomme">Yaşlı bir kral ölüm döşeğine düşmüş. Ülkesinin geleceği için tasalandığından Johannes adındaki en sadık hizmetkârını çağırmış, bir sır vermiş ona ve “Oğlum sana emanet” demiş, “çünkü henüz deneyimsiz. Bana olduğun kadar ona da sadık ol.”</p>

    <p class="gomme">Sadık Johannes kendi gözüne pek bir önemli görünmüş -öyle ya, yalnızca bir hizmetkârmış. Aklına kötü bir şey gelmeksizin elini ant içmek için kaldırmış, “Sırrını koruyacağım ve yaşamıma bile mal olsa sana olduğum gibi oğluna da sadık kalacağım” demiş.</p>

    <p class="gomme">Kral ölmüş. Yası tutulurken sadık Johannes genç krala sarayı gezdirmiş, bütün odalarını açmış ona, ülkenin hazinelerini göstermiş. Ama bir kapının önünden geçip gitmiş. Kral onun da açılması için sabırsızlanınca Johannes önce uyarmış onu, babasının burayı yasakladığını söylemiş. Kral inatla kapıyı gerekirse kırmakla tehdit edince istemeden boyun eğmiş. Bu kapıyı da açmış ama hemen koşup kralın görmemesi için bir resmin önünde durmuş. Ama bu da bir işe yaramamış. Kral onu yana itmiş, resmi görmüş ve düşüp bayılmış. Çünkü Altın Çatı kralının kızının resmiymiş bu.</p>

    <p class="gomme">Kendine geldiğinde düşünceler içindeymiş. Aklı fikri nasıl edip de bu kadını karısı yapacağındaymış. Açıkça istemek tehlikeliymiş, çünkü duyduğu kadarıyla babası o ana dek bütün talipleri geri çevirmişmiş. Böylece sadık Johannes ile birlikte bir hileye başvurmuşlar.</p>

    <p class="gomme">Öğrendiklerine göre Altın Çatı kralının kızı altını her şeyden çok sevdiği için krallığın hazinesinden altın takılarla tabak çanağı aldıkları gibi gemiye yükleyip kralın kızının yaşadığı şehre doğru denize açılmışlar. Kente ulaştıklarında sadık Johannes bir parça altın almış, gizlice sarayın önünde satışa çıkarmış. Kralın kızı bunu duyup gelince gemilerinde daha nicesinin olduğunu söyleyerek kendisiyle birlikte gemiye gitmeye ikna etmiş. Orada tacir kılığına girmiş kral karşılamış kızı ve resimdekinden bile güzel bulmuş. Geminin içine götürüp altın hazineleri göstermiş.</p>

    <p class="gomme">Bu arada demir alınmış, yelkenler fora edilmiş, gemi yeniden denize açılmış. Kralın kızı bunu fark edip şaşırmış. Derken neler olduğunu anlamış ve gizlice beslediği dileği yerine geldiği için oyuna katılmış.</p>

    <p class="gomme">Her şeye bir bir baktıktan sonra dışarı bakmış, geminin karadan çoktan açıldığını görüp korkmuş gibi yapmış. Kral ise elini tutmuş ve “Korkmana gerek yok!” demiş, “Ben tacir değil kralım ve seni o kadar seviyorum ki karım olmanı istiyorum.” Kız ona bakmış, içten bulmuş, altına gitmiş eli ve evet demiş.</p>

    <p class="gomme">Sadık Johannes ise dümenin başındaymış. Hilesi böylesine işe yaradığından hoşnut, bir ıslık tutturmuş ki üç karga gelmiş, direklerden birine konup aralarında konuşmaya başlamışlar.</p>

    <p class="gomme">Kargaların ilki, “Kral, kralın kızına sahip olmaktan çok uzak” demiş. Ülkesine döndüğünde karşısına ateş kızılı soylu bir beygir çıkacak, kral da saraya onunla gitmek için üzerine atlayacak. Ama beygir sırtında kralla dörtnala çekip gidecek, bir daha da gören olmayacak onları.” “Meğer ki” demiş ikinci karga, “ondan önce biri varsın beygirin yanına, kuburluğundaki tüfeği kaptığı gibi vurup öldürsün hayvanı.” Üçüncü karga, “Ama biri bilir de ele verirse onu, ayak parmaklarından diz kapaklarına kadar taş kesecek” demiş.</p>

    <p class="gomme">İkinci karga, “Bu ilki iyi sonuçlansa da kral kıza sahip sayılmaz” demiş. “Çünkü sarayına geldiğinde orada bir tören giysisi olacak, kral da onu sırtına geçirmek için içeri girecek. Ama giysi onu zift ve kükürt gibi iliklerine dek kavuracak.” Üçüncü karga, “Meğer ki” demiş “ondan önce biri varsın giysiye, eldiveniyle tuttuğu gibi ateşe atsın.” Üçüncü karga, “Ama biri bilir de ele verirse onu, diz kapaklarından yüreğine kadar taş kesecek” demiş.</p>

    <p class="gomme">Üçüncü karga, “Bu ikincisi de iyi sonuçlansa kral kıza hâlâ sahip sayılmaz” demiş. “Çünkü düğün dansı başladığında kraliçenin beti benzi atacak ve ölü gibi yere yığılacak. Ve biri hemen gidip korsesini açtığı gibi sağ göğsünü çıkararak ondan üç damla emip tükürmezse ölecek.” İkinci karga, “Ama biri bilir de ele verirse onu, yüreğinden başının tepsine dek taş kesecek” demiş.</p>

    <p class="gomme">Bakmış ki sadık Johannes, iş ciddi. Yine de yeminine sadık kalarak, yaşamına bile mal olsa kral ve kraliçeyi kurtarmak için her şeyi yapmaya karar vermiş.</p>

    <p class="gomme">Karaya çıktıklarında her şey kargaların önceden söylediği gibi olmuş. Ateş kızılı bir beygir çıka gelmiş. Kral üzerine binmeden Johannes atlamış hayvanın sırtına, tüfeği alıp beygiri öldürmüş. Öteki hizmetkârlar, “Şunun da yaptığına bak!” demişler, “Kral, sarayına o güzel beygirin sırtında gitmek istiyordu, Johannes ise çekti vurdu onu. Bu cezasız bırakılmamalı!” Ama kral, “O benim sadık Johannes’im. Kim bilir yaptığı iş neye hizmet ediyordu” demiş.</p>

    <p class="gomme">Saraya girdiklerinde tören giysisi oracıkta duruyormuş. Kral gidip onu sırtına geçirmeden sadık Johannes eldivenli eliyle tuttuğu gibi ateşe atıvermiş. Öteki hizmetkârlar, “Şunun yaptığına bak!” demişler, “Kral güzel giysiyi düğününde giymek istiyordu, Johannes ise gözlerinin önünde alıp ateşe attı. Bu cezasız bırakılmamalı!” Ama kral, “O benim sadık Johannes’im. Kim bilir yaptığı iş neye hizmet ediyordu” demiş.</p>

    <p class="gomme">Sonra sıra düğün törenine gelmiş. Dans başladığında kraliçe sararmış ve ölü gibi serilmiş yere. Sadık Johannes hemen yanına seğirtmiş ve kral, deneyimsizmiş ya, cesaretini toplayıp bir şey yapmaya fırsat bulamadan kraliçenin korsesini açmış, sağ göğsünü çıkarıp üç damla kan emmiş, tükürmüş. Kraliçe gözlerini açtığında sağlığı da yerine gelmiş.</p>

    <p class="gomme">Kral utanca kapılmış. Hizmetkârlarının dedikodusunu, artık bu işin çok ileri gittiğini, bunu da cezasız bırakacak olursa itibarını tehlikeye atacağını konuştuklarını duyunca mahkemeyi toplamış ve sadık Johannes’i ölüme mahkûm etmiş. Sadık Johannes ise darağacına götürülürken kargaların sırrına ihanet edip etmemeyi düşünmekteymiş. Nasılsa ölecekmiş. Sırra ihanet etmese darağacında, etse taş kesilerek.</p>

    <p class="gomme">Kendi kendine, “Belki gerçek onları özgür kılar” deyip sonunda konuşmaya karar vermiş.</p>

    <p class="gomme">Celladın önüne geldiğinde diğer suçlular gibi onun da birkaç kelime etmesine izin vermişler. Halka, o kadar kötü görünen bir şeyi neden yaptığını anlatmış. Sözlerini bitirdiğinde de taş kesilerek düşüp ölmüş.</p>

    <p class="gomme">Halk acıyla haykırmış. Kral ve kraliçe ise saraya, odalarına çekilmişler. Orada kraliçe krala bakmış ve “Kargaları ben de işittim” demiş, “Ama taş kesilmekten korktuğum için hiçbir şey söylemedim.” Kral parmağını dudağına götürüp kulağına fısıldamış: “Onları ben de duydum!”</p>

    <p class="gomme">Hikâye burada bitmiyor. Çünkü kral taşa dönüşen Johannes’i gömmeye cesaret edemeyip taş bedenini sarayının önüne anıt olarak diktirmiş. Önünden geçtikçe içini çeker, “Ah, benim sadık Johannes’im!” dermiş. Ama çok geçmeden zihnini başka şeyler doldurur olmuş. Kraliçe hamileymiş. Bir yıl sonra krala ikiz doğurmuş, bir çift sevimli oğlan çocuğu.</p>

    <p class="gomme">Oğlanlar üç yaşına geldiğinde kral bütün huzurunu yitirmiş bir haldeymiş. Karısına, “Sadık Johannes’i yaşama döndürmek için bir şeyler yapmak zorundayız” demiş, “Ve başaracağız da eğer en sevgili varlığımızı kurban edersek.” Kraliçe çok korkmuş: “En sevgili varlığımız, çocuklarımız bizim!” “Evet” demiş kral.</p>

    <p class="gomme">Ertesi sabah kılıcını almış, çocuklarının kafasını uçurup canlanacağı umuduyla kanlarını sadık Johannes’in heykelinin üzerine akıtmış. Ama Johannes taş kalmış.</p>

    <p class="gomme">Kraliçe çığlık atmış: “Sonumuz geldi!” Odasına çekilmiş, eşyalarını toplamış, ülkesine dönmüş. Kral ise annesinin mezarına gidip uzun uzun ağlamış.</p>

    <p class="gomme">Masalı aktarıldığı biçimde okuyan, dikkatle okuyacak olursa içinde burada anlatılanların aynısını bulacaktır. Ama onda aynı zamanda asıl masalı da bulacaktır; kişi çıplak gerçeğinden korktuğunda korkutucu olanı güzel bir şeyle dayanılır kılan ve gökyüzünün boş olduğu korkusunu aldatıcı bir umutla gideren masalı.</p>
  </div>

  <div class="calibre2" id="calibre_pb_211"></div>
</body>
</html>
