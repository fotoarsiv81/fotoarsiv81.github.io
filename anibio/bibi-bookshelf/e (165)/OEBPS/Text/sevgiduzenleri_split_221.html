<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_213">Eve dönüş</h2>

    <p class="gomme">Büyük bir ormanın kıyısında bir oduncuyla karısı yaşarmış. Tek bir çocukları varmış, üç yaşında bir kız. Ama o kadar yoksullarmış ki çoğu zaman onu neyle besleyeceklerini bilemezlermiş. Günün birinde Bakire Meryem onlara gelip “Siz bu çocuğa bakamayacak kadar yoksulsunuz, bana verin, onu cennete götürüp annesi olayım, ben bakayım” demiş. Yürekleri kederle dolmuş, Bakire Meryem’e karşı ne yapabilirlermiş ki. Böylece boyun eğmişler, kızı alıp Bakire Meryem’e vermişler.</p>

    <p class="gomme">O da kızı cennete götürmüş. Tatlı ekmekler yemiş kız orada, bal gibi sütler içmiş, meleklerle oynamış. Ama gizlice ana babasını, güzel yeryüzünü özlermiş.</p>

    <p class="gomme">Kız on dört yaşına geldiğinde Bakire Meryem yine yolculuğa çıkmış, çünkü o da sık sık dünyayı özlermiş. Kızı yanına çağırmış ve “Cennetin on üç kapısının anahtarı sana emanet” demiş. On iki kapıyı açabilir, içindeki harikalara bakabilirsin. Ama bu küçük anahtarın açtığı on üçüncüsü sana yasak. Sakın onu açma yoksa felaket olur!” Kız söz vermiş: “On üçüncü odaya asla girmeyeceğim.”</p>

    <p class="gomme">Bakire Meryem gittiğinde kız cennetin evlerini gezmiş. Hepsini tamamlayana dek her gün bir kapı açmış. Her birinin ardında bir havari oturmaktaymış ve her biri öyle bir görkemle kuşatılmış ki kız her seferinde bu güzel görüntüden sevinç duymuş.</p>

    <p class="gomme">Yasaklanan on üçüncü kapı ise hâlâ kapalıymış ve kız onun ardında ne olduğunu öğrenmek için büyük bir istek duyuyormuş. Yalnız kaldığında “Artık yapayalnızım” diye düşünmüş, “Açarsam kim bilecek ki!” Küçük anahtarı almış, kilide sokup çevirmiş. Kapı yerinden fırlamış, kız, altın ışıltılı bir görkemin çekimine kapılmış. Tapınağın yüreği olmalıymış burası. Kendisi de kor gibi yanarak içeri girmiş, parmağıyla altına dokunmuş ve hiç duymadığı bir hazla titremiş.</p>

    <p class="gomme">Birden Bakire Meryem’in yasağını hatırlamış. Parmağını geri çekmiş, dışarıya kaçarak kapıyı yeniden kilitlemiş. Ama artık parmağı altından gibiymiş. Altını yıkayıp çıkarmak istemiş ama çıkacak gibi değilmiş. İçi kaygı dolu, Bakire Meryem’in dönüşünü beklemeye koyulmuş.</p>

    <p class="gomme">Onun ise hiç acelesi yokmuş. Dünyada olmak hoşuna gidiyormuş. Geri döndüğünde keyfi yerindeymiş. Meleklerle kızı yanına çağırıp dünyadaki yenilikleri anlatmış. İnsanların tuhaf kutucukları varmış artık. Bir düğmeye basmaları yetiyormuş; dünyada neler olup bittiğini görebiliyorlarmış.</p>

    <p class="gomme">Günün birinde, diye anlatmış, dağ gorillerinin peşinden giden bir kadın görmüş o da bu şekilde. Çok tehlikeli bir işmiş bu. Çünkü dağ gorilleri bir insandan sekiz kat daha güçlüymüş. Ama goriller kadının kendilerine yaklaşmasına izin vermiş. Sonra bir gün bir goril yavrusu ona o kadar yaklaşmış ki parmağını uzatıp sırtını okşayabilmiş. Yumuşacıkmış kürkü, okşanmaktan da hoşlanmış.</p>

    <p class="gomme">Bunun ardından sürünün yerlileri ona bir goril yavrusu getirmiş. Ana babasını yitirmişmiş yavru, pek de güçsüz düşmüş. Ana gibi bağrına basmış kadın onu, şekerli sütle beslemiş, öyle iyi bakmış ki çok geçmeden iyileşmiş yavru. Bu yabancı yavruyu ne kadar severse sevsin, onun öteki gorilleri özlediğini görmüş. Bir kez daha gorillerin peşine düştüğünde onu da yanına almış. Sürüye rastladığında yavruyu onlara uzatmış. En yaşlı goril yavruyu gördüğünde ortalığı inleten bir çığlık attığı gibi kadının üzerine atılmış, yavruyu elinden kapıp sürüye dönmüş ve onu hemen göğsüne dayayıp emzirmeye koyulan bir dişiye vermiş. Kadına kötülük etmemiş. Kadınsa goril yavrusunun benzerleri arasında iyi olduğunu görmüş.</p>

    <p class="gomme">Bakire Meryem daha pek çok öykü anlatıp anahtarların akıbetini sormayı unutmuş.</p>

    <p class="gomme">Ertesi gün ise kızı çağırıp anahtarları getirmesini istemiş. Kurcalayarak sormuş: “Gerçekten de on üçüncü odaya da girmedin mi?” “Hayır” demiş kız, “girmemi yasaklamıştın ya.” “Peki o zaman neden bir elini arkana saklıyorsun?” diye sorup “Öteki elini de göster bana bakayım!” diye buyurmuş. Kız utanmış. Ama yalanın da yararı yokmuş. Elini sırtından çekip altın parmağını göstermiş. Bakire Meryem içini çekip “Günün birinde olacağı buydu” demiş. Beyaz eldivenini bir çıkarmış ki, bakın şu işe, onun da altın bir parmağı varmış.</p>

    <p class="gomme">Kıza “Madem bunu öğrendin, diğer her şeyi de öğreneceksin” demiş, “Ana babaların, kardeşlerin, erkeklerle kadınların, çocukların olduğu dünyaya geri dön.” Kız sevinip teşekkür etmiş. Bakire Meryem ise çıkınını bağlamasına yardım etmiş ve vedalaşırlarken bilginin kanıtını koruması için bir çift beyaz eldiven vermiş ona.</p>
  </div>

  <div class="calibre2" id="calibre_pb_427"></div>
</body>
</html>
