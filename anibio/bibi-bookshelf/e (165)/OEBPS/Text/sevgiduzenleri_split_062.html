<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="calibre1">
    <h2 class="baslik2" id="calibre_toc_62">Son</h2>

    <p class="gomme">Yirmi yaşlarında bir genç olan ve ölümle senli benliymiş tavrıyla başkalarını sıkça sarsan Harold, bir arkadaşına büyük aşkını, seksenine gelmiş Maude’u anlattı. Maude’un doğum gününü ve nişanlarını nasıl kutlamak istediğini; gülüp eğlenirlerken Maude’un zehir içtiğini, gece yarısı bu diyardan göçeceğini itiraf edişini. Arkadaşı bir süre düşündükten sonra ona şu öyküyü anlattı:</p>

    <p class="gomme">“Küçücük bir gezegende bir zamanlar küçük bir insan yaşarmış. Gezegeninin tek insanı olduğu için de kendine Prens adını takmış. Birinci ve en iyi anlamına geliyormuş bu ad. Orada kendisinden başka bir de gül varmış. Eskiden harikulade kokarmış ama artık durmadan solmakta gibi bir hali varmış. Küçük Prens -küçük bir çocukmuş henüz- onu hayatta tutmak için uğraşıp didinmekteymiş. Gün boyu sulamak, geceleri de soğuktan korumak zorundaymış. Ondan geçmişte kimi zaman olabildiği gibi kendisi için bir şey isteyecek olduğunda gül ona dikenlerini gösteriyormuş. Hiç de şaşırtıcı değilmiş yıllar böylece geçip gittikten sonra küçük Prens’in canına tak etmesi. Böylece oradan ayrılmaya karar vermiş.</p>

    <p class="gomme">Önce komşu gezegenleri ziyaret etmiş. Kendi gezegeni gibi ufacıkmış onlar da, prensleri de neredeyse kendisi kadar tuhaf. Hiçbir şey yokmuş onu buralarda tutacak.</p>

    <p class="gomme">Derken Dünya’ya gelmiş ve bir gül bahçesine giden bir yol bulmuş. Birbirinden güzel binlerce gül varmış burada, hava tatlı kokularıyla doluymuş. Bunca gül olduğunu hayal bile edemezmiş görmese. Çünkü o zamana dek tek bir tanesini tanımış, onun da hayranmış doluluğu ve görkemine.</p>

    <p class="gomme">Bu güllerin altında akıllı bir tilkiye rastlamış. Çekinir gibi yapmış tilki. Yabancı, küçük adamı dil dökerek kandırabileceğini gördüğünde ise, “Buradaki bunca gülü” demiş, “güzel buluyorsun belki. Ama hiçbir özellikleri yok. Kendiliklerinden yetişiyor, pek az bakım istiyorlar. Oysa senin uzaklardaki gülün eşsiz, çünkü çok şey istiyor. Evine, ona dön sen yine!”</p>

    <p class="gomme">Kafası karışan, hüzünlenen küçük Prens çöl yoluna koyulmuş. Orada uçağı kaza yapmış bir pilotla karşılaşmış, yanında kalabileceğini ummuş. Ama aklı bir karış havada biriymiş pilot, bütün istediği gevezelik etmekmiş. Küçük Prens de evine, gülüne gitmekte olduğunu söylemiş ona.</p>

    <p class="gomme">Gece iner inmez usulca bir yılana yaklaşmış. Üzerine basacak gibi yapmış, yılan da sokmuş onu. Bir süre sarsılmış bedeni, sonra kıpırtısız kalmış. Böylece ölmüş.</p>

    <p class="gomme">Ertesi sabah pilot onun cansız bedenini bulmuş. “Vay uyanık!” diye geçirmiş içinden, sonra Prens’ten geri kalanı kuma gömmüş.”</p>

    <p class="gomme">Sonradan duyulduğuna göre Harold, Maude’un cenazesine katılmadı. Bunun yerine yıllardan beri ilk kez babasının mezarına gül bıraktı.</p>

    <p class="gomme">Belki buna, Saint-Exupéry’nin Küçük Prens’ini yüreklerinde taşıyanların çoğunun intihar düşüncesiyle oynamayı sevdikleri, kimi zaman da bunu gerçekleştirdikleri eklenebilir. Bu öyküde, bu bir çocukluk düşünü gerçekleştiren çocuk oyunundan ibaretmiş gibi böyle bir eylemi zararsızlaştırıp yücelten bir aziz halesi bulurlar. Böylece özlemleri ve umutlarının ölümden daha güçlü olduğunu, ölümün belki de ayrılığı kesinleştirmek yerine ortadan kaldırdığını düşlerler. Ve unuturlar ki ölümsüz olarak nitelendirdiğimiz, kaybettiğimizi, geçip gittiğini bildiğimizdir.</p>
  </div>

  <div class="calibre2" id="calibre_pb_119"></div>
</body>
</html>
