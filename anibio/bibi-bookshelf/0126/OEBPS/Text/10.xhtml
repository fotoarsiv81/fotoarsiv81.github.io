<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Ömerü’n-Neman Öyküsünün Sonu;<br/>Güzel Aziz’in Öyküsü</p>
  </div>

  <p>Genç Aziz, yakışıklı emir Tacü’l-Mülûk’a öyküsünü anlatmayı şöyle sürdürmüş:</p>

  <p>Bil ki, ey genç efendim, babam büyük tacirlerden biriydi; ve benden başka oğlu yoktu. Ama babası ölmüş olduğu için, babamın evinde benimle birlikte yetiştirilmiş bir kız yeğenim vardı.</p>

  <p>Ölmeden önce amcam; babam ile annemden büyüdüğümüz zaman bizi evlendirmeleri için söz almıştı.</p>

  <p>Bundan dolayı bizi her zaman birlikte olalım diye serbest bırakırlardı; ve biz böylece birbirimize bağlanmıştık; geceleyin de bizi birbirimizden ayırmaksızın aynı yatakta yatırırlardı. Bunun sonucunda ortaya çıkabilecek uygunsuz durumlardan hiç kuşkulanmıyorduk; ancak yeğenim bu gibi durumları benden çok daha iyi biliyordu. Onun beni kollarıyla nasıl kucakladığını ve arkası bana dönük uyurken kalçalarıyla beni nasıl sardığını düşünerek bunu, sonradan anlamıştım.</p>

  <p>Beklenen yaşa ulaştığımızda, babam anneme “Artık bu yıl, daha fazla beklemeden, oğlumuz Aziz’i yeğeni Azize ile evlendirmemiz gerek!” dedi. Ve sözleşme düzenleme gününü aralarında kararlaştırıp düğün için hazırlıklara başladılar; ve de yakınlarını ve dostlarını “Bu cuma, namazdan sonra, Aziz ile Azize’nin evlenme sözleşmelerini düzenleyeceğiz” diyerek çağırdılar. Annem de kendi bakımından, tanıdığı tüm kadınlar ile tüm yakınlarına gidip konuyu anlattı. Çağrılıları gereğince karşılamak için, evdeki diğer kadınlarla birlikte, kabul salonunu baştan aşağı yıkadı, döşemedeki mermerleri parlattı, yerlere halılar serip duvarları büyük sandıklarda saklanan güzel kumaşlar ve kanava işleriyle süslediler.</p>

  <p>Babama gelince, o da büyük bir istekle tatlıcılara ve şekercilere ısmarlamalar yaptı ve içki tepsilerinin hazırlanması için gerekli buyrukları verdi. Sonunda, annem çağrılıların gelmesi için saptanan saatten önce, yıkanmam için beni hamama yolladı; ardıma da banyodan sonra giyeyim diye ayırdığı yeni bir giysiyi taşıyan bir köle taktı.</p>

  <p>Hamama gidip yıkandıktan sonra, söz konusu gösterişli urbayı giydim. Bu giysi kokulara bulanmıştı; ve öylesine koku saçıyordu ki, gelip geçenler, havaya yayılan kokuyu burunlarına çekmek için caddede duraklıyorlardı.</p>

  <p>Böylece o mübarek cuma gününde düğünden önce namaz kılmak üzere camiye doğru yol aldım; tam o sırada düğüne çağırmayı unuttuğum bir dostum aklıma geldi. Gidip onu bulmak ve gecikmeden geriye dönmek için çabucak yürümeye koyuldum; bu yüzden yolumu şaşırarak kendimi hiç bilmediğim dar bir sokakta buldum. Sıcak hamamdan yeni çıktığım ve sırtımdaki kumaşı kalınca olan yeni urba dolayısıyla ter içinde kaldığımdan bu gölgeli, serin sokakta bir duvar önünde yer alan bir kanepeye biraz oturarak soluklanmak istedim; ama oturmadan önce cebimden altın işlemeli bir mendil çıkararak altıma serdim. Bir yandan da alnımdan kopan ter yüzüme doğru akıyordu, sıcak yoğundu; ve mendilim altıma serili olduğuna göre terimi silecek üzerimde başka mendil de yoktu; buna canım sıkıldı; sıkılınca da terlemem arttı. Sonunda, bu cansıkıcı şaşkınlıktan kurtulmak için, yeni urbamın ucunu kaldırarak yanaklarımdan akmakta olan iri ter damlalarını onunla kurulamak isterken, ansızın önüme, sanki bir rüzgâr esintisiyle gelmiş olan, ipekli kumaştan beyaz bir mendilin düştüğünü gördüm; onun sadece belirmesi bile ruhumu serinletmiş, kokusu ferahlık vermişti. Çabucak onu kavradım ve nereden geldiğini anlamak için başımı çevirip yukarıya baktım; ve gözlerim, ey efendim, bana verdiği dört köşe kumaşa ilk gazeli işleyecek olan genç hanımın gözleriyle karşılaştı. Ve onu...</p>

  <br/>

  <p><i>Anlatısının burasında, Şehrazad, sabahın yaklaştığını görerek yavaşça susmuş.</i></p>

  <p><i>Fakat yüz on üçüncü gece olunca, demiş ki:</i></p>

  <br/>

  <p>Ve onu, üst katın bronz penceresinden eğilmiş bana gülerken gördüm. Doğrusu, dilim çok yetersiz kalacağından, onun güzelliğini anlatmaya kalkışmayacağım.</p>

  <p>Sadece şunu bil ki, benim kendisine dikkatle baktığımı gören genç kız, bana şu işaretleri yaptı: İlkin işaret parmağını dudaklarına bastırdı; sonra orta parmağını indirip sol elinin işaret parmağıyla birleştirdi; sonra da onları iki memesinin arasına götürdü. Bunu yaptıktan sonra, başını çekti, pencereyi kapatarak gözden kayboldu.</p>

  <p>Tüm tutkunluğum ve şaşkınlığımla, birdenbire arzuyla tutuştuğumu duyumsadım ve ruhumu yücelten o görüntüyü yeniden yakalamak umuduyla gözlerimi pencereden alamadım; pencere ısrarla kapalı kaldı. Ve düğün sözleşmesini ve evleneceğim kızı unutarak orada, o kanepenin üstünde, gün batıncaya kadar umudumu yitirmeden bekledim. Ancak o zaman bekleyişimin nafile olduğunu anladım.</p>

  <p>Bunun üzerine kalktım; yüreğim kederli, evime doğru yollandım. Yolda, sadece kokusu bile beni yoğun zevklere boğan ve beni cennette olduğuma inandıran söz konusu mendili açarak köşelerinden birinde harfleri birbirine giren güzel bir yazıyla şu şiirin yazılı olduğunu gördüm:</p>

  <div class="gir1">
    <p>Bu ince ve karmaşık yazı aracılığıyla gönlümün tutkusunu ona duyurmak için dert yanmaya çalıştım. Çünkü her yazı, onu tasarlayan ruhun kendi damgasını taşır.</p>

    <p>Ama dostum, bana “Senin yazın neden böyle, benim bakışlarımı incitecek kadar ince ve dolambaçlı?” dedi.</p>

    <p>Ona “Ben kendim, sıkıntılı ve azap içindeyim! Sen aşkın gösterdiği yolu anlayamayacak kadar saf mısın yoksa?” diye yanıt verdim.</p>
  </div>

  <p>Ve mendilin öteki köşesinde de, düzgün iri harflerle şu dizeler yazılı idi:</p>

  <div class="gir1">
    <p>Ambere bağlanmış inciler ve kıskanç yapraklar altında utanarak pembeleşen elmalar, dişlerinin ve ayva tüyleri altındaki yanağının aydınlığını ancak anlatabilirler.</p>

    <p>Ve eğer sen ölümü arıyorsan, onu, sayısız kurbanlar verdirmiş olan siyah gözlerinin ağır bakışında bulacaksın. Ama aradığın sarhoşluksa, sakinin dağıttığı şarabı bir yana bırak! Asıl sakinin kızaran yanağıyla sarhoş ol!</p>

    <p>Ve şayet onun tazeliğini tanımak istiyorsan, mersinler onu sana verecekler ve kırılganlığını dalların kırılganlığında bulacaksın!</p>
  </div>

  <p>Tam o sırada, ey efendim, şaşkın şaşkın yürürken, yine de sonunda, ortalık kararınca eve ulaşmış olduğumu anladım. Ve amcamın kızını, gözyaşlarına boğulmuş olarak otururken buldum; ama, beni görünce, hemen gözyaşlarını sildi ve yanıma gelerek soyunmama yardım etti; ve tatlı bir sesle gecikmemin nedenlerini sordu ve bana, tüm çağrılıların, emirlerin, büyük tacirlerinin ve diğerlerinin ve de kadı ve şahitlerin uzun süre gelmemi beklediklerini; ama kimsenin gelmediğini görerek doyuncaya kadar yiyip içtikten sonra çıkıp gittiklerini söyledi. Sonra da “Babana gelince, bu durum onu büyük bir hiddete sürükledi; ve evlenmemizin gelecek yıla kadar geri bırakılacağına yemin etti! Ama sen ey amcamın oğlu, söyle bana, neden böyle davrandın?” diye ekledi.</p>

  <p>Bunun üzerine ona “<i>Şunlar şunlar</i> başıma geldi” dedim. Ve ona serüveni tüm ayrıntılarıyla anlattım. Bunun üzerine, kendisine uzattığım mendili eline aldı ve üzerinde yazılı olanları okuyunca, pek çok gözyaşı döktü. Sonra da bana “Seninle hiç konuşmadı mı bu kız?” dedi. Kendisine “Sadece işaretler yaptı; bense bunlardan bir şey anlamadım. Senin beni aydınlatmanı isterdim” diye yanıt verdim. Ve söz konusu işaretleri ona tekrarladım. Bana “Ey benim sevgili yeğenim, benden gözlerimi isteseydin, senin uğruna onları yerinden söker çıkarırdım! Bundan dolayı, bil ki, ruhunu rahatlatmak için, tüm varlığımla sana hizmette bulunmaya ve senin zihnini kurcalayan ve kuşkusuz sana tutulmuş bulunan bu kadın ile buluşmanı kolaylaştırmaya hazırım. Çünkü biz kadınlar için hiçbir gizi bulunmayan bu işaretler onun seni tutkuyla arzuladığını ve iki gün içinde seninle buluşmak istediğini ortaya koyuyor: iki memesi arasına götürdüğü parmaklar iki sayısını saptıyor; dudaklarına bastırdığı parmağı ise, senin, bedenine yaşam sağlayan ruhuna denk olduğunu gösteriyor. Bu yüzden sana olan aşkım dolayısıyla, ne türden olursa olsun, hizmetinde bulunacağıma güven! İkinizi de kanatlarım altına alarak koruyacağım!” dedi. Bunun üzerine ona, bağlılığından ve bana umut veren güzel sözlerinden ötürü teşekkür ettim ve buluşma saatini beklemek üzere iki gün evde kaldım. Çok hüzünlüydüm; ve başımı, beni yüreklendirmeyi ve yüreğimi pekiştirmeyi hiç bırakmayan yeğenimin dizlerine koydum. Ve buluşma saati yaklaşınca, yeğenim giyinmeme yardım etti; ve ellerime kokular sürdü...</p>

  <br/>

  <p><i>Anlatısının burasında, Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz on dördüncü gece olunca, demiş ki:</i></p>

  <br/>

  <p>Güzel Aziz, öyküsünü, genç emir Tacü’l-Mülûk’a anlatmayı şöyle sürdürmüş:</p>

  <p>Ve ellerime kokular sürdü ve giysilerimi aselbentle tütsüledi; beni sevgiyle kucaklayarak bana “Ey benim sevgili yeğenim, işte huzura ulaşacağın saat geldi. Cesaretini topla ve bana yatışmış ve doygun olarak geri dön! İşte ben sana, ruhsal barış diliyorum ve sen mutlu olmadıkça mutlanmayacağımı söylüyorum. Ama serüvenini anlatmak üzere bana çabucak geri dön! İkimiz için daha nice güzel ve kutsanmış geceler olacak!” dedi. Bunun üzerine çarpan yüreğimi yatıştırmaya ve heyecanımı bastırmaya çalıştım; ve yeğenimden izin alarak evden çıktım. O gölgeli sokağa ulaşınca, heyecanın doruğuna ulaşarak söz konusu kanepeye gidip oturdum. Ve de oturur oturmaz pencerenin açıldığını gördüm; ve hemen başımın döndüğünü duyumsadım. Ama kendimi toparladım ve pencereye doğru baktım; ve genç kızın belirdiğini gördüm. Bu tapınılası yüzü görünce sarsıldım ve titreyerek kendimi kanepenin üzerine bıraktım. Genç kız, gözlerinde belirli bir parlaklıkla bana bakmayı sürdürdü; elinde de göze batar şekilde bir ayna ile al bir mendil tutuyordu. Ama birdenbire, hiçbir söz söylemeden, giysisinin yenlerini kaldırdı ve omuzlarına kadar kollarını açtı; sonra elini açarak beş parmağını aralayıp göğüslerine dokundu; sonra aynayı ve al mendili tutarak ellerini pencereden dışarıya uzattı; ve kaldırıp indirerek mendili üç kez salladı; sonra mendiliyle burma ve katlama hareketleri yaptı; ve başını bana doğru eğerek uzun uzadıya baktı ve canlı bir hareketle geri çekilerek pencereyi kapayıp gözden kayboldu. Hepsi bu kadar! Hem de tek bir söz bile söylemeden! Aksine! Beni öyle tahmin edilemez bir şaşkınlık içinde bıraktı ki, orada kalayım mı, gideyim mi bilmiyordum; ve kuşku içinde, saatlerce o pencereye bakarak geceyarısına kadar orada kaldım. O zaman, tedirgin bir halde eve döndüm; gözleri ağlamaktan kızarmış, keder ve boyun eğmenin damgası yüzüne vurulmuş zavallı yeğenimi, beni beklerken buldum. Ve de kudretim tükenmiş olarak, acınacak bir halde, yere düştüm. Ve yeğenim, hemen yanıma koşarak beni kollarına alıp gözlerimi öptü; giysisinin yenleriyle gözyaşlarımı sildi ve ruhumu yatıştırmak için bana, çiçek suyuyla hafifçe kokulandırılmış bir bardak şurup içirdi; sonra sakin bir edayla bütün bu gecikmemin ve kederli halimin nedenlerini sordu.</p>

  <p>O zaman ben, hüzünlü yorgunluğumla kırgın olduğum halde, o bilinmeyen hoş kadının hareketlerini tekrarlayarak ona her şeyi anlattım. Ve yeğenim Azize bana “Ey canım Azizim! Bu işaretlerden, özellikle beş parmak ile aynadan çıkan anlam bence şudur ki genç kız, beş gün içinde sokağın köşesindeki dükkâna bir haber bırakacak!” dedi. Bunu duyunca “Ey kalbimin kızı, acaba sözlerin gerçek midir? Ama, ben de sokağın köşesinde bir dükkânın bulunduğunu fark ettim. Gerçekten bir Yahudi esnaf var orada!” diye haykırdım. Ve artık anılarımın çalkantısına daha fazla dayanamayarak, beni teselli etmek için tatlı sözler ve çok hoş okşamalarla destekleyen yeğenim Azize’nin bağrında gözyaşlarıyla hıçkırmaya başladım; o da bana “Düşün ki, ey Aziz, aslında âşıklar yıllar yılı beklemenin acısını duyarlar, yine de dayanma güçlerini yitirmezler; sense, yürek işkencelerini tadalı bir hafta geçmediği halde, görülmedik bir heyecana ve üzüntüye kaptırdın kendini! Biraz yüreğini bütün tut, ey amcamın oğlu! Ve kalk biraz bir şeyler ye ve sana sunduğum şu şaraptan iç!” dedi.</p>

  <p>Ama ben, ey genç efendim, ne bir lokma ekmek yiyebildim ne de bir yudum şarap içebildim; ve de tüm uykumu yitirdim; yüzüm sapsarı oldu ve mutlu çizgilerini yitirdi. Çünkü, ilk kez tutkunun sıcaklığını duyuyor ve aşkın acı ve tatlı yanlarını tadıyordum.</p>

  <p>Böylece, bekleyişimin sürdüğü beş gün içinde, son derece zayıfladım ve benim yüzümden üzüntüye kapılan yeğenim, bir an bile yanımdan uzaklaşmadı ve gece gündüz dizimin dibinden ayrılmadan bana âşıkların öykülerini anlattı; ve uyuyacağı yerde, bana göz kulak oldu; hatta onu bazen kaçamak gözyaşlarını çabucak silerken yakaladım. Sonunda, bu beş gün bitince, beni ayağa kalkmaya zorladı ve su ısıtıp beni evin hamamına soktu; sonra da giyinmeme yardım ederek bana “Koş çabuk buluşma yerine git! Allah seni beklentilerine kavuştursun ve merhemiyle ruhunu iyileştirsin!” dedi. Bunun üzerine, çabucak evden çıktım ve Yahudi esnafın dükkânına koştum.</p>

  <p>O gün cumartesiydi; ve ne yazık ki, Yahudi dükkânını açmamıştı. Her şeye karşın, dükkânın kapısının önüne oturdum; ve akşam güneş batarken müezzinin sesi minareden duyulasıya kadar orada bekledim. Hiçbir sonuç alamadan gecenin ilerlemekte olduğunu görünce eve dönmeye karar verdim. Ve artık ne dediğini ve yaptığını bilmeyen sarhoş bir adam gibi oraya ulaştım. Ve zavallı yeğenim Azize’yi orada, odada, ayakta, yüzü duvara dönmüş ve bir kolunu bir mobilyaya dayamış, bir elini de yüreğinin üzerine bastırarak dururken ve üzgün bir edayla bahtsız aşklar üzerine şikâyetçi dizeler okurken gördüm.</p>

  <p>Ama benim varlığımın farkına varır varmaz, yeninin ucuyla gözlerini silip önüme geldi, acısını benden gizlemek için gülümsemeye çalışarak, “Ey sevgili yeğenim, Tanrı mutluluğunu daim kılsın! Geceleyin boş sokaklardan böylesine yalnız başına geri döneceğine, niçin gecenin geri kalan kısmını da sevdiğin genç kızla geçirmedin?” dedi. O zaman ben, sabırsızlıkla ve bir an için yeğenimin benimle alay ettiğini düşünerek onu sertçe ve kaba bir tarzda ittim, kanapenin üzerine düştü, başı kanepenin kenarına çarptı ve alnında derin bir yara açıldı ve bol bol kan aktı. Bunun üzerine benim zavallı yeğenim, benim kabalığımla üzülecek yerde, tek bir başkaldırı sözü etmeden, sakince kalktı ve bir parça kav tutuşturarak yarasını temizledi ve mendiliyle alnını sardı; mermerlere bulaşmış kanı sildi, sonra da hiçbir şey olmamış gibi sakin bir gülümsemeyle yanıma geldi ve bana olanca tatlılığıyla dedi ki...</p>

  <br/>

  <p><i>Anlatısının burasında, Şehrazad, sabahın belirdiğini görmüş; izin almış olmasına karşın yavaşça susmuş.</i></p>

  <p><i>Ama yüz on beşinci gece olunca, demiş ki:</i></p>

  <br/>

  <p>Ve sanki hiçbir şey olmamış gibi, sakin bir gülümseyişle yanıma geldi ve sesinin olanca tatlılığıyla bana “Ey amcamın oğlu, nahoş sözlerle sana ıstırap vermiş olmaktan dolayı çok üzüldüm. Lütfen beni bağışla ve olup biteni bana anlat da sana bir yardımım olup olmayacağını anlayayım!” dedi. Bunun üzerine kendisine başıma gelen ters durumu ve o bilinmeyen kadından haber almanın tüm olanaksızlığını anlattım. Azize de bana “Ey gözümün nuru Aziz, hiç kuşku duymadan, senin gayelerine ulaşmakta olduğunu söyleyebilirim; çünkü bütün bunlar genç kızın senin aşkının derecesini ve kendisi hakkında ne denli sabır göstereceğini anlamaktan öte bir anlam taşımaz. Böyle olunca da sen, yarından tezi yok, gidip yine pencerenin altındaki o kanepenin üzerine otur; kuşkusuz beklentilerine bir çözüm bulursun!” dedi. Sonra yeğenim bana, yemek dolu tabaklarla donanmış bir tepsi getirdi; ama hepsini kaba bir davranışla ittim; tüm porselen tabaklar havaya fırladı ve halının üstünde yuvarlandı. Böyle davranarak hiçbir şey yiyip içmek istemediğimi açığa vurdum. Bunun üzerine zavallı yeğenim dikkatle ve sessizce yere yayılan ve halıyı kirleten döküntüleri topladı ve uzandığım şiltenin ayak ucuna gelip oturdu; ve bütün gece, sonsuz bir tatlılıkla kibar ve okşayıcı söz söyleyerek bir yelpazeyle beni serinletti durdu. Bense “Âşık olmak ne büyük delilik!” diye düşünüyordum. Sonunda sabah belirdi ve çabucak ayağa kalktım ve gidip dar sokaktaki kanepenin üzerine oturdum.</p>

  <p>Kanepeye ancak oturmuştum ki, pencere açıldı ve kamaşan gözlerimin önünde tüm ruhumu kaplayan kişinin o güzelim başı belirdi. Tüm dişlerini açığa vuran hoş bir gülüşle bana gülümsedi. Sonra bir an için kayboldu ve elinde bir torba, bir ayna, bir çiçek saksısı ve bir fenerle geri döndü. Ve de yaptığı şey şu oldu: İlkin aynayı torbaya koydu, torbanın ağzını büzdü, sonra hepsini birden odaya fırlattı; sonra da tapılası bir hareketle saçlarını çözdü, tüm ağırlığıyla yöresine saçıp tüm yüzünü örttü; sonra feneri saksının ortasına, çiçeklerin arasına koydu; en sonunda da hepsini alıp gözden kayboldu. Pencere de kapandı. Ve yüreğim, kızla birlikte uçup gitti. Durumum da durum olmaktan çıktı.</p>

  <p>Bunun üzerine, tecrübemle beklemenin yararsız olduğunu bildiğimden, oradan ayrılıp kederli ve kahrolmuş bir halde, eve doğru yollandım. Orada zavallı yeğenimi ağlarken buldum. Başına iki sargı dolamıştı. Biri yaralı alnını, öteki benim yokluğumda ve tüm kederli günlerde döktüğü gözyaşlarından hasta olmuş gözlerini sarıyordu. Beni fark etmeden, başını eğmiş ve bir eline dayamış olarak, yavaşça, şu hayranlık verici dizeleri okuyordu:</p>

  <div class="gir1">
    <p>Ah! Seni düşünüyorum Aziz! Benden uzağa, nerelere kaçtın? Cevap ver, Aziz! Nerede mesken tuttun, ey tapınılan avare?</p>

    <p>Sen de kendince düşün Aziz! Bil ki, mutluluğumu kıskanan Baht, seni nereye sürüklerse sürüklesin, Azize’nin zavallı yüreğinin sana sakladığı sıcak sığınağı oralarda bulamazsın!</p>

    <p>Sen beni dinlemiyorsun Aziz! Ve uzaklaşıp gidiyorsun! Ve işte boyna akan bu gözyaşlarıyla gözlerim sana olan acımasını dile getiriyor.</p>

    <p>Oh! Temiz bir suyun saydamlığında susuzluğunu gider; ya da daha iyisi, bırak kederim, derin göz çukurlarımda biriken acı gözyaşlarının tuzunu, güç kazanmak için içsin!</p>

    <p>Ah! Ağla yüreğim ağla, sevgilinin yokluğunda... Seni düşünüyorum Aziz! Benden uzağa, nerelere kaçtın? Cevap ver, Aziz! Nerede mesken tuttun, ey tapınılan avare?</p>
  </div>

  <p>Bu dizeleri okuyup bitirince, dönüp beni gördü; ve hemen benden acısını ve gözyaşlarını saklamaya gayret etti; ve yanıma gelerek bir an, tek bir hece bile söylemeksizin ayakta durdu; sonunda bana “Ey yeğenim, otur ve bana bu kez başına ne geldiyse anlat!” dedi. Ben de ona, gizem dolu genç kızın davranışlarını tüm ayrıntılarıyla anlatmakta gecikmedim. Azize de bana “Sevin ey yeğenim, çünkü dileklerin yerine geldi! Bil ki, torbaya sokulan ayna, gözden yiten güneş anlamındadır; bu davranışıyla seni yarın akşam evinde bulunmaya çağırmaktadır; çözülen siyah saçı ve onunla yüzünü örtmesi karanlıklarıyla yeryüzünü kaplayan gece anlamındadır; bu davranış, ilkinin bir tekrarlanmasıdır. Saksıdaki çiçekler senin sokağın ardındaki evin bahçesine girmeni anlatmakta; saksının orta yerine konan fenere gelince, bir kez bahçeye girdikten sonra, yanmış bir fenerin bulunduğu doğrultuda yürümeni ve oracıkta seni sevenin gelmesini beklemeni açıkça bildirmektedir” dedi. Ama ben, düş kırıklığının doruğunda “Hatalı açıklamalarınla kaçıncı kez bana umut vermeye çalışıyorsun! Allah! Aman Allahım! Ne kadar bahtsızım ben!” diye haykırdım. Bunun üzerine Azize, her zamankinden daha okşayıcı bir tavırla benim için tatlı ve yatıştırıcı sözler söylemeye başladı. Ama yerinden kıpırdamaya cesaret edemiyor ve kızgınlığımın aşırılığını görerek bana, yiyecek içecek de getirmeyi göze alamıyordu.</p>

  <p>Bununla birlikte ertesi gün, akşama doğru, serüveni göze almaya karar verdim ve özellikle gizlice ağlamasına karşın bana, çıkar gözetmeme ve tam bir feragat konusunda bunca örnekler vermiş olan Azize’nin esinlendirdiklerinden cesaret alarak ayağa kalktım, boydan boya yıkandım; ve Azize’nin yardımıyla en güzel giysimi giydim. Ama dışarı çıkmadan önce, Azize bana perişan bir bakış fırlattı ve sesi hıçkırık dolu “Ey amcamın oğlu, bu saf misk tanesini al ve bununla dudaklarını kokulandır. Sonra, sevdiğini görüp ondan keyfince doyurucu bir sevgi aldıktan sonra, lütfen bana, şimdi sana söyleyeceğim dizeleri ona okuyacağını vaat et!” dedi. Ve kollarını boynuma atarak uzun uzun hıçkırdı. Bunun üzerine ona istediği yemini vererek genç kıza o dizeleri okuyacağımı söyledim. Azize yatışarak niyetini pek iyi anlamadığım ve gelecekteki kerametini kavrayamadığım şu dizeleri bana okudu ve ayrılmadan önce bana da tekrarlattı:</p>

  <div class="gir1">
    <p>Ey siz, tüm âşıklar!</p>

    <p>Allah için, söyleyin bana:</p>

    <p>Aşk hiç terk etmeden kurbanını yüreğinde yer tutarsa,</p>

    <p>Kurtuluşu ne yoldan olur bunun?</p>
  </div>

  <p>Sonra, oradan çabucak uzaklaştım ve söz konusu bahçeye gelerek kapısının açık olduğunu gördüm; ve bahçenin ta dibinde bir fenerin yanmakta bulunduğunu fark ettim; ve karanlıkta ona doğru yürüdüm.</p>

  <p>Bu ışığın bulunduğu yere ulaşınca, kızın orada bulunmayışına şaştım kaldım! Aslında orada, kemerlerle çevrili kubbeleri fildişi ve abanozla işlenmiş; altından yapılma büyük meşaleler ve altın zincirlerle tavana bağlı billur avizelerle çok hoş ışıklandırılmış harika bir salon gördüm. Ve bu salonun ortasındaki birbirine girmiş renkli kakma desenlerle süslenmiş olan havuz, müziği insanı yenileyen bir su sesi veriyordu. Havuzun yanıbaşında, sedef kakmalı büyük bir taburede üzerine ipek örtü konulmuş gümüş bir tepsi; halı üzerinde de, pişirilmiş topraktan sırla parlatılmış bir testi; bunun ince uzun kulpunda da altın yaldızlı billur bir bardak asılıydı.</p>

  <p>Bunları görünce, ey genç efendim, yaptığım ilk iş büyük gümüş tepsinin üzerindeki örtüyü kaldırmak oldu. Örtünün altında bulunan lezzetli şeyler hâlâ gözümün önündedir. Gerçekten orada...</p>

  <br/>

  <p><i>Anlatısının burasında, Şehrazad, sabahın belirdiğini görmüş ve izin alarak, söylemekte olduğu sözlere son vermiş.</i></p>

  <p><i>Ama yüz on altıncı gece olunca, demiş ki:</i></p>

  <br/>

  <p>Vezir Dendan, Şah Davü’l-Mekân’a anlatmakta olduğu öyküyü şöyle sürdürmüş.</p>

  <p>Gerçekten, orada, baharla çeşnilendirilmiş, kokular saçan, altın sarısı renginde dört kızarmış piliç; ilkinde portakal suyuyla kokulandırılmış, dövülmüş fıstık ve tarçınla bezenmiş muhallebi; ikincisinde, gülsuyuyla ezilerek lezzetlendirilmiş kuru üzüm; üçüncüsünde –ah, hele bu üçüncüsü!– her bir yufkası sanat eseri olan eşkenar dörtgen biçimindeki baklava; dördüncüsünde, üzerine cömertçe dökülen ağır şurupla neredeyse patlayacak hale getirilmiş kadayıfla dolu dört büyük porselen tabak bulunuyordu. Tepsinin öbür yarısında, benim çok beğendiğim meyveler: arzu uyandırdıklarının âdeta bilincinde olan, olgunluktan hafifçe buruşmuş incirler; ağaç kavunları, limonlar, taze üzümler ve muz vardı. Ve bunların hepsi, aralarına renkli çiçekler: güller, yaseminler, laleler, leylaklar ve nergisler konularak birbirinden ayrılmıştı.</p>

  <p>Bunları görünce, içim ferahladı, dertlerimin dağıldığını ve sevincin yüreğimi kapladığını duyumsadım. Ancak, bu yerde, Tanrı’nın yaratıkları arasından herhangi canlı bir yaratığın izine rastlamamaktan da tedirginlik duydum. Ve gelip bana hizmet görecek ne bir hizmekkâr ne de bir köle görebildiğimden bunlara elimi sürmeyi göze alamadım; ve gönlümün sevdiceğinin belirmesini sabırla bekledim. Ama bir saat geçti, gelen olmadı; ikinci, üçüncü saatler de geçti, hâlâ görünen yoktu. Yatıştırılamayan tutkum nedeniyle, çoktandır bir şeyler yememiş bulunduğumdan, sonunda açlığın ezikliğini içimde duymaya başladım; bunun bilincine varınca da Tanrı’nın lütfuyla, iştahım yeniden açıldı ve zavallı Azize’min bu buluşmaların başarısı ve gizemi üstüne yaptığı açıklamaları düşünemez oldum.</p>

  <p>İçimi ezen büyük açlığa artık dayanamayarak ilkin hepsinden üstün tuttuğum o tapılası kadayıfa saldırdım; ve bu lezzetli tatlıdan kim bilir ne kadarını boğazımdan geçirdim. Sanki cennet hurilerinin saydam parmaklarından akıtılmış ruhsal kokularla donatılmış gibiydiler. Sonra da şuruplandırılmış gevrek eşkenar baklava dilimlerine saldırdım ve Tanrı’ya sığınarak midemin boş kalan yanlarını bunlarla doldurdum; ve de üzeri dövülmüş fıstıkla donatılmış beyaz muhallebinin tümünü yutarak gönlümü ferahlattım; sonra da piliçlere yaklaşmaya karar verdim; ve bunlardan bir, iki, üç, belki de dördünü yedim. Doldurulmuş içleri nar tanelerinin mayhoşluğuyla öylesine lezzetlendirilmişti ki, doğrusu kaç tane yediğimi hatırlamıyorum. Bundan sonra ağzımı tatlandırmak için meyvelere yöneldim; damağımı okşarcasına onları ağır ağır yedim; sonra da bir, iki, üç ya da dört kaşık nar reçeli yiyerek yemek işini tamamladım. Ve Tanrı’ya verdiği nimetlerden ötürü şükrettim. Gereksiz bardağı bir yana iterek susuzluğumu sırlanmış toprak testiyi başıma dikerek giderdim.</p>

  <p>Bir kez karnım doyunca, üzerime büyük bir ağırlığın çöktüğünü ve tüm kaslarımın gevşediğini hissettim; ancak ellerimi yıkayacak kadar güç harcadıktan sonra, halının üzerindeki şiltelere uzanıp ağır bir uykuya daldım.</p>

  <p>O gece boyunca neler oldu? Bütün bildiğim, sabahleyin, güneşin kızgın ışıkları altında artık o harika yumuşaklıktaki halılar üzerinde değil, doğrudan doğruya çıplak mermerler üzerinde uzanmış olarak uyandığım ve karnımın üstünde bir tutam tuz ile bir avuç dolusu kömür tozu bulduğumdur. Bunun üzerine kıvrak bir hareketle ayağa kalktım; silkinip sağıma soluma bakındım; ama yöremde ve çevremde tek bir canlı yaratığın izini bulamadım. Şaşkınlığım da, heyecanım da aynı eşitlikte oldu; kendime karşı büyük bir öfke duydum; sonra bedenimin zayıflığından ve uykusuzluğa ve yorgunluğa karşı dayanıksızlığımdan pişmanlık duydum. Kederlenerek evime doğru yol aldım; orada zavallı Azize’yi yavaşça sızlanır ve ağlayarak şu dizeleri okurken buldum:</p>

  <div class="gir1">
    <p>Raksederek meltem ayağa kalkar ve çayırlardan eserek bana yaklaşır.</p>

    <p>Onu kokusundan tanırım, okşayışı saçlarıma dokunmadan da önce...</p>

    <p>Ey tatlı meltem, gel! Kuşlar ötüşüyor. Gel! Tüm akışlar kendi yolunu izler.</p>

    <p>Seni, ey sevgili, seni kollarıma alabilseydim! Tıpkı sevgilisinin başını göğsüne hapseden bir âşık gibi!</p>

    <p>Oh! Kedere dalmış olan bu yüreğin acısını senin nefesinde tatlılaştırmak isterdim.</p>

    <p>Sen gittin ey Aziz, bu dünyanın hangi sevinci kaldı benim için ve hangi zevk, bundan böyle yaşam bulacak?</p>

    <p>Ah! Bana kim, sevgilinin yüreğinin benimki gibi aşkın ateşinden ve alevlerinden eriyip bittiğini söyleyecek?</p>
  </div>

  <p>Ama, beni görür görmez, Azize canlılıkla ayağa fırladı ve gözyaşlarını silerek çok tatlı sözlerle beni karşılayıp giysilerimi çıkarmakta yardımcı oldu ve bana şunları söylemek üzere birçok kez burnunu çekti ve “Vallahi! Ey amcamın oğlu, giysilerinden kalan koku, hiç de seven bir kadının kokusu değil! Haydi bana olan biteni anlat!” dedi. Ben de acele onu hoşnut ettim. Bunun üzerine yüzü çok endişeli bir hal aldı ve bana korkulu bir edayla “Vallahi! Ey Aziz, artık senin sorununu sakin karşılayamıyorum. Şimdi, bu bilinmeyen kadının seni büyük sıkıntılara sokarak denemeye kalkıştığından korkmaktayım. Bil ki, gerçekten, çıplak karnına koyduğu tuz, tutkulu bir âşık olarak seni, uykuya ve yorgunluğa yenildiğin için pek yavan bulduğu anlamındadır. Böylece, sevgili Azizim, bu kadın konuğuna kibarlık gösterecek ve onu yavaşça uyaracak yerde, böylece küçümseyerek tavır alıyor ve onun yiyip içmek ve uyumaktan başka şeye yaramadığını göstermek istiyor. Ah! Tanrı seni acımasız ve kalpsiz olan bu kadının aşkından korusun!” dedi. Ben, bu sözleri duyunca, göğsümü dövdüm ve “Suçlu olan benim; çünkü Allah da biliyor ya, bu kadın haklıdır, âşıklar uyumazlar. Ah! Hatamla, bu uğursuzluğu kendi üzerime çeken benim. Lütfen, söyle bana ey amcamın kızı, şimdi ne yapayım? Ah! Söyle bunu bana!” diye haykırdım.</p>

  <p>Zavallı yeğenim Azize, beni öylesine seviyordu ki, böylesine üzüldüğümü görünce, acımanın son sınırlarına ulaştı ve...</p>

  <br/>

  <p><i>Anlatısının burasında, Şehrazad, sabahın belirmekte olduğunu görmüş ve ansızın susmuş.</i></p>

  <p><i>Ama yüz on yedinci gece olunca, Şah Şehriyar’a demiş ki:</i></p>

  <br/>

  <p>İşittim ki, ey bahtıgüzel şah, Vezir Dendan, Davü’l-Mekân’a anlatmakta olduğu öyküyü şöyle sürdürmüş:</p>

  <p>Zavallı yeğenim Azize, beni öylesine seviyordu ki, böyle üzüldüğümü görünce, acımanın son sınırına ulaştı ve bana “Başım üzerine, gözüm üzerine! Ama, ey Aziz, eğer koşullar benim dışarı çıkmama ve gidip gelmeme izin verseydi, yararlı olmak benim için ne kadar kolaydı! Geleneklere göre evlenmeye hazırlanırken, kesinlikle evde kalmak zorundayım. Bununla birlikte, seninle bu kadın arasındaki ilişkide bir bağlantı kuramadığıma göre, uzaktan da olsa, başarı sağlayabilmem için beni iyi dinle! Ey Aziz, bu durumda, bu gece gene aynı yere dön! Ve de uykunun cazibesine kendini kaptırma! Bundan dolayı da yiyip içmekten el çek, çünkü beslenmek duyguları ağırlaştırıp yumuşatır. Bundan dolayı uyumamaya gayret et, gecenin ilk çeyreği geçtikten hemen sonra sana doğru geldiğini göreceksin! Allah seni sakınsın ve ihanetlerden korusun!” diyerek cevap verdi.</p>

  <p>Bunun üzerine ben, gecenin çabucak gelmesi için dileklerde bulundum. Ve tam çıkmak üzere iken Azize, bir an beni durdurarak “Her şeyden önce, genç kız, arzularına doyum sağlayınca, sana öğrettiğim dizeleri ona okumayı ihmal etme!” dedi. Ve ben de “İşittim ve itaat ettim!” diyerek yanıtladım. Sonra da evden ayrıldım.</p>

  <p>Bahçeye ulaşınca, bir gün önceki gibi, salonun çok güzel bir şekilde aydınlatılmış olduğunu ve bu salonda, yiyecekler, tatlılar, meyveler ve çiçeklerle donatılmış büyük bir tepsi bulunduğunu gördüm. Bu çiçeklerin, yiyeceklerin ve tüm bu lezzetli şeylerin kokusu burnuma ancak ulaşmıştı ki, kendimi tutamadım ve her şeyle karnımı iyice doyurdum ve sırlı testiden içtim. Ruhum son derece hoşlaştığından, karnım şişinceye kadar yeniden içtim. O zaman doyuma ulaştım. Ama bunu hemen izleyerek göz kapaklarım kapanmaya başladı; uykuyla savaşmak için parmaklarımla onları açık tutmaya çalıştım, ama boşuna! O zaman kendi kendime “Uyumayacağım!” dedim. Ve bir yastık alıp başımı yasladım. Ama bu, benim ertesi sabaha kadar uykuya dalmam için yetti; ve kendimi o harika salonda değil, herhalde seyislerin kullanmalarına ayrılmış sefil bir odada uzanmış buldum; ve karnımın üzerinde de bir koyunun aşık kemiğini, yuvarlak bir topu ve hurma çekirdekleri ile keçiboynuzu tanelerini; yanıbaşımda da iki dirhem ve bir bıçak buldum. Bunu görünce, şaşkınlık içinde ayağa kalktım ve bütün bu artıkları üzerimden şiddetle silkerek ve başıma gelenlerden hiddete kapılmış olarak hemen eve döndüm ve orada şu dizeleri şikâyetçi bir edayla okuyan Azize’yi buldum:</p>

  <div class="gir1">
    <p>Gözlerimden dökülen yaşlar! Yüreğimi erittiniz ve bedenimi sürükleyip götürdünüz.</p>

    <p>Ve sevgilim gittikçe daha fazla kıyıcı oldu! Ama onca güzel olan sevgili için ıstırap çekmek tatlı değil midir?</p>

    <p>Ey Aziz, yeğenim! Ruhumu tutkuyla doldurdun ve içimde ıstırap uçurumları açtın!</p>
  </div>

  <p>O zaman, içim hâlâ küskünlükle dolu, birkaç küfür savurarak onun dikkatini çektim. Ama sabrı bundan etkilenmedi ve hayran olunacak bir tatlılıkla gözlerini kuruttu ve yanıma yaklaşarak kollarıyla boynumu sardı ve beni sıkı sıkıya bağrına bastı; ben onu itmeye çabalarken, bana “Oh! Benim zavallı Azizim! Görüyorum ki, bu gece de kendini uykuya kaptırmışsın!” dedi. Ben de artık başka bir şey yapamayarak ve hiddetten boğularak kendimi halıların üzerine attım ve getirdiğim bıçağı da uzağa fırlattım. Bunun üzerine Azize eline bir yelpaze aldı ve yanıma oturarak beni serinletmeye çalıştı ve bana yüreğimi bütün tutarsam, sonunda her şeyin yoluna gireceğini söyledi. Onun isteği üzerine, uyandığımda karnımın üzerinde bulduğum çeşit çeşit şeyleri ona saydım. Sonra da ona “Allah aşkına! Bütün bunların anlamını bana açıkla!” dedim. Bana “Ah! Azizim, sana uykudan sakınmanı, yiyeceklerin çekiciliğine kendini kaptırmamanı tavsiye etmedim mi?” diye cevap verdi. Ama, ona “Oh! Sen bana sorduklarımı acele açıkla!” diye haykırdım. Bana dedi ki “Bilesin ki yuvarlak top...”</p>

  <br/>

  <p><i>Anlatısının burasında Şehrazad, sabahın belirdiğini görmüş ve ansızın susmuş.</i></p>

  <p><i>Ama yüz on sekizinci gece olunca, demiş ki:</i></p>

  <br/>

  <p>“Bilesin ki, yuvarlak top, senin yüreğin anlamındadır. Sevgilinin evinde bulunmana karşın havalarda gezen, ne denli az tutuştuğunu gösteren yüreğinin... Hurma çekirdekleri, kalbin meyvesi olan tutkunun sende kesinlikle bulunmamasından ötürü yüreğinin onlar gibi kum olduğu anlamındadır. Sabır timsali Hazreti Eyüb’ün ağacı olan keçiboynuzunun taneleri, âşıklar bakımından onca değerli olan bu erdemi sana, hatırlatmak için oraya konmuştur; koyunun aşık kemiğine gelince, bunu açıklamaya bile gerek yoktur!” dedi. Bunu duyunca “Fakat, ey Azize, bıçağı ve iki gümüş dirhemi unuttun!” diye haykırdım. Azize de titremeler içinde bana “Ey Aziz, senin için çok korkuyorum! İki gümüş dirhem gözlerinin timsalidir. Bunlarla sana ‘İki gözüm üzerine yemin ederim ki, bir daha gelip uyuyakalırsan, acımaksızın seni bıçakla doğrarım!’ demek istiyor. Ey amcamın oğlu, çok korkuyorum!” dedi. Bunu duyunca yüreğim onun acısını paylaştı ve ona “Ey amcamın kızı, Allah aşkına bunun çaresi nedir? Bu umarsız felaketten kurtulmam için bana yardım et!” dedim. O da bana “Dostlukla ve saygıyla! Ama benim sözlerimi dinlemen ve onlara uyman gerek! Yoksa yapılacak başka şey yok!” dedi. “İşittim ve itaat ettim! Babamın başı üzerine yemin ederim!” diye cevap verdim.</p>

  <p>Bunun üzerine Azize, vaadime güvenerek mutlulandı ve beni kucaklayarak dedi ki: “Pekâlâ! İşte anlatıyorum: Bütün gün burada uyumalısın; böylece gece orada iken, kendini uykuya kaptırmazsın! Uyandığında, ben sana yiyip içmek için ne gerekirse vereceğim; böylece korkacak bir şey kalmaz” dedi. Gerçekten, Azize beni yatmaya zorladı ve beni tatlı tatlı ovuşturmaya koyuldu; ben bu tatlı ovuşturmaların etkisiyle uyumakta gecikmedim; akşama doğru uyandığımda, onu yanımda otururken ve elindeki yelpazeyle beni serinletirken buldum. Onun ben uyurken boyna ağlamış olduğunu anladım; çünkü giysileri gözyaşlarının izlerini taşıyordu. Bunun üzerine Azize, bana yiyecek şeyler getirip lokmaları kendi eliyle ağzıma sokarak yedirdi; bana sadece yutmak ve doyuncaya kadar yemek zahmeti kaldı. Sonra bana içmek için bir tas şekerli gülsuyunda erimiş çiğde şerbeti verdi; bu da beni adamakıllı serinletti. Sonra ellerimi yıkadı ve miskle kokulandırılmış bir peşkirle kuruladı ve ellerime kokulu sular serpti. Sonra hatırı sayılır güzellikte bir urba getirdi ve bunu bana giydirdi; ve bana “Eğer Allah isterse, bu gece, senin için beklentilerinin gecesi olacak!” dedi. Sonra beni kapıya kadar götürerek “Ama, özellikle tavsiyelerimi unutma!” diye ekledi. Ona “Hangilerini?” diye sordum. Bana “Ey Aziz! Sana öğrettiğim dizeleri!” dedi.</p>

  <p>Böylece, daha önceki gecelerde olduğu gibi bahçeye ulaştım. Kemerli kubbenin bulunduğu salona girip görkemli halıların üzerine oturdum. Gerçekten tıka basa karın doyurmuş olduğumdan, tabaklara ilgisizlikle baktım ve böylece geceyarısı gelinceye kadar bekledim. Kimseler görünmüyordu; bir çıtırtı bile yoktu. Bu durumda geceyi bir yıl geçmişçesine uzun buldum; ama sabrettim ve biraz daha bekledim. Böylece gecenin üç çeyreği akıp gitmiş ve şafağın muştucusu horozların ötme zamanı gelmişti. Bir yandan da açlık beni sarmaya başladı; ve gittikçe o kadar kuvvetle kendini duyurdu ki, içim tabaklardaki yiyecekleri tatmak arzusuyla doldu; ve artık içimden geçenlere dayanamaz oldum; hemen ayağa kalktım; tepsinin üzerindeki büyük örtüyü kaldırdım ve doyuncaya kadar yedim; sonra bir bardak, sonra iki bardak, sonunda da onuncu bardağa ulaşıncaya kadar şarap içtim. Başım ağırlaştı; ama ben, canla başla direniyor, kendimi kasıyor ve başımı her yana sallayarak uykuyu defetmeye uğraşıyordum; ama, artık dayanamayacak ve kendimi koyverecek bir hale geldiğim sırada bir gülme ve bir etek hışırtısı duyar gibi oldum. Kıvrak bir şekilde ayağa kalkmak ve ellerimi ve ağzımı yıkamak için ancak zamanım oldu; o sırada dipteki perdenin kaldırıldığını gördüm. Ve gülerek, yöresinde yıldızlar kadar güzel on genç esire olduğu halde, kız içeri girdi. Gökteki ayın ta kendisi gibi idi. Kenarı tamamıyla kırmızı altın tellerle işlenmiş yeşil satenden bir giysiye bürünmüştü. Onun hakkında sana sadece bir fikir vermiş olmak için, ey genç efendim, şairin şu dizelerini okuyacağım:</p>

  <div class="gir1">
    <p>İşte karşında! Yüksekten bakan, harika kız! Düğmesiz yeşil giysileri arasından göz kamaştıran göğüsleri neşeyle beliriyor; saçları da çözülmüş. Ve ben, hayran, adını soracak olsam, bana ‘Ben âşıkların yüreklerini ölümsüz bir ateşle yakan kişiyim!’ der. Ve ona, aşk işkencelerinden söz edersem, bana ‘Ben sağır bir kaya ve yankısız bir gökyüzüyüm! Ey gafil! Kayanın sağırlığından ve gökyüzünün yankısızlığından şikâyet edilir mi hiç!’ der. Ama, ben, yine de ona ‘Ey kadın! Yüreğin kayaysa, bilesin ki benim parmaklarım, bir zamanlar Musa’nınkilerin yaptığı gibi, kayadan bir kaynağın berraklığını fışkırtırlar!’ derim.</p>
  </div>

  <p>Ve gerçekten, ey genç efendim, bu dizeleri ona okuyunca, bana güldü ve dedi ki: “Çok güzel dizeler bunlar! Ama bu kez nasıl oldu da kendini uykunun pençesinden kurtarabildin?” Ona “Senin gelişinin rüzgârı ruhumu canlandırdı da ondan!” diyerek yanıt verdim.</p>

  <p>Bunun üzerine kölelerine dönüp onlara göz kırptı; bunu görünce uzaklaşarak salonda bizi yalnız bıraktılar. O da iyice yakınıma gelerek oturdu; göğsünü bana yaslayarak kollarını boynuma sardı. Ben de dudaklarımı dudaklarına bastırdım; ve üst dudağını emdim; o sırada o da benim alt dudağımı emiyordu; sonra beline sarıldım ve büktüm; ve ikimiz birden halının üzerine yuvarlandık. Bunun üzerine bacaklarının arasındaki narin açıklığa kayarak girdim ve tüm giysilerini soydum. Ve öpüşlerin, okşamaların, çimdiklemelerin ve ısırmaların, bacakların ve kalçaların havalanıp inmelerinin ve salon boyunca çılgınca kaçıp kovalamacaların birbirine karıştığı bir sevişme çabasına giriştik. Öyle ki sonunda kız, tükenmişçesine ve arzudan ölürcesine kollarıma düştü; o gece, âdeta gönlümce tatlılıklar getiren ve duygularım için şenlik oluşturan bir gece oldu. Şairin dediği gibi:</p>

  <div class="gir1">
    <p>Neşe doluydu o gece ve bahtımın tüm geceleri içinde kolay ve tadına doyum olmaz letafetteydi! Şarap bardağı da bir an bile al rengini terk etmedi! O gece, uykuya ‘Çek git! Sanıyor musun ki, göz kapaklarım seni arzulayacak?’ Bacaklara ve gümüş kalçalara da ‘Yaklaşın bakalım!’ dedim.<a href="../Text/dipnot.xhtml#Footnote0127" id="Feedback0127"><sup>[127]</sup></a></p>
  </div>

  <p>Ama sabah olunca, ondan izin istemekteyken, beni bir an durdurdu ve bana “Biraz bekle! Sana göstermek istediğim bir şey var...” dedi.</p>

  <br/>

  <p><i>Anlatısının burasında Şehrazad sabahın belirdiğini görmüş ve yavaşça susmuş.</i></p>

  <p><i>Ama yüz on dokuzuncu gece olunca, demiş ki:</i></p>

  <br/>

  <p>Aziz öyküsünü anlatmayı şöyle sürdürmüş:</p>

  <p>Beni bir dakika durdurdu ve bana “Biraz bekle! Sana göstereceğim bir şey ve vermek istediğim bir öğüt var!” dedi. Bunun üzerine, biraz şaşırmış, yeniden onun yanına oturdum; bir bohça açtı ve içinden şurada karşında gördüğün, üzerinde ilk gazelin işlenmiş olduğu dört köşe ipek kumaşı çıkardı, genç efendim. Ve bunu bana verirken “Bunu titizlikle sakla! Bu, dostlarımdan bir genç kızın, Kâfur ve Billûr Adaları Sultanı’nın elinden çıkmadır. Bu bergüzarın<a href="../Text/dipnot.xhtml#Footnote0128" id="Feedback0128"><sup>[128]</sup></a> senin için, yaşamda, büyük bir önemi olmalı; ve de sana bunu vereni hatırlatmalıdır!” dedi. O zaman ben de, şaşkınlığın doruğunda, ona sevgi gösterileriyle teşekkür ettim ve yanından ayrılmak için ondan izin aldım. Ama başıma gelen tüm harika şeylerin etkisi altında, Azize’nin bana ezberlettiği dizeleri okumayı unuttum.</p>

  <p>Eve ulaştığımda, zavallı yeğenimi yatmış buldum; yüzü yakın bir tehlikeyi gösteren izler taşıyordu; ama benim içeri girdiğimi görünce, ayağa kalkmak için epeyce gayret sarf etti; beni bağrına bastı ve uzun uzadıya göğsünün üzerinde tuttu; ve bana “Sana öğrettiğim dörtlüğü okudun mu?” diye sordu. Bunu duyunca şaşırdım ve ona “Ah! Unuttum okumayı! Bunun nedeni de, ipek kumaş üzerine işlenmiş olan şu gazeldir!” dedim. Ve onun önünde kumaşı açıp söz konusu gazeli gösterdim. Bunu görünce artık Azize kendini tutamadı ve önümde hıçkırıklar kopardı ve gözyaşları arasında bana şu dizeleri okudu:</p>

  <div class="gir1">
    <p>Ah! Zavallı yürek, söylesene: Tüm bağlılıkların sonunun bıkkınlık olması kaide ve tüm dostlukların sonu kopukluk değil midir?</p>
  </div>

  <p>Sonra da “Ey yeğenim, Allah aşkına, gelecek sefer ona dörtlüğü okumayı unutma!” diye ekledi. Kendisine “Onu bana bir kez daha tekrarla, çünkü hemen hemen unuttum” diye yanıt verdim. Bunun üzerine bana dörtlüğü tekrarladı ve ben de iyice kafama soktum; sonra da, akşam olunca, bana “İşte saati geldi! Allah seni güvenlikle kollasın!” dedi.</p>

  <p>Bahçeye ulaşınca, salona girdim ve orada sevgilimi beni bekler buldum; beni hemen karşılayıp kucakladı ve beni kucağına oturttu; sonra, yiyip içmemizi bitirince, tam bir cinsel doyum sağlayarak birbirimize sahip olduk. Burada sabaha kadar olan sevgi savaşımızın ayrıntılarını anlatmak yararsız. O zaman, bu kez, Azize’nin dizelerini ona okumayı unutmadım:</p>

  <div class="gir1">
    <p>Ey siz, tüm âşıklar! Allah için söyleyin bana: Aşk hiç terk etmeden kurbanının yüreğinde yer tutarsa, kurtuluşu ne yoldan olur bunun?</p>
  </div>

  <p>Bu dizelerin, dostumun üzerindeki etkisini sana asla anlatamam efendim; heyecanı öylesine büyük oldu ki, yeğenimin çok katı olduğunu söylediği yüreği âdeta göğsünde eridi; ve bol bol gözyaşı dökerek doğaçlamadan şu dizeleri okudu:</p>

  <div class="gir1">
    <p>O yüce yürekli rakip onurlansın! Tüm sırları biliyor ve sessizce saklıyor! Bölüşmeksizin ıstırap çekiyor ve mırıldanmadan sunuyor. Sabrın hayranlık verici değerini biliyor!</p>
  </div>

  <p>Ben de dikkatle dinleyerek, sonradan Azize’ye tekrarlamak için bu dizeleri aklımda tutmaya çalışıyordum. Ve eve döndüğümde Azize’yi şilte üzerinde oturmuş beni beklerken buldum; ona bakan annem de yanında oturuyordu. Zavallı Azize de, yüzünde büyük bir solgunluk taşıyordu; ve öylesine zayıftı ki, sanki bayılacakmış gibi bir hal vardı üstünde... Acıyla gözlerini bana doğru kaldırdı ve kımıldamadan baktı.</p>

  <p>Bunun üzerine annem bana şiddetle bakarak başını salladı ve bana “Ey Aziz, yazıklar olsun sana! İnsan nişanlısını böyle yüzüstü bırakır mı?” dedi. Ama Azize, annemin elini tutarak öptü; ancak işitilebilir bir sesle bana “Ey amcamın oğlu, benim tavsiyemi unuttun mu?” diye sormak üzere onun sözünü kesti. Bunun üzerine ona “Sakin ol, ey Azize! Onu heyecandan heyecana sürükleyen dizeleri kendisine okudum. O da bana şu dizeleri okudu” diyerek kendisine söz konusu dizeleri okudum. Azize de bunları işitince sessizce ağladı ve şairin şu sözlerini mırıldandı:</p>

  <div class="gir1">
    <p>Sırrı saklamayı bilmeyen ve de felaketi sabırla karşılamayan kişinin ölümü paylaşmayı dilemekten başka bir şeyi kalmamıştır.</p>

    <p>Böyle de olsa! Benim tüm yaşamım her şeyden el etek çekmekle geçip gitmiştir. Dost sözünden mahrum ölüyorum! Ah! Ben ölünce, yaşamımın felaketi olana selamlarımı ulaştırın!</p>
  </div>

  <p>Sonra da “Amcamın oğlu, sevdiğin kızı yeniden gördüğün zaman, ona bu dizeleri oku! Ve yaşam sana tatlı ve kolay olsun, ey Aziz!” diye ekledi.</p>

  <p>Gece olunca, âdetim üzere bahçeye geri döndüm ve salonda bekleyen sevgilimi buldum; ikimiz yan yana oturup yedik içtik ve birbirimizle her türden oynaştık; sonra da birbirimize sarılarak sabaha kadar yattık. O zaman Azize’ye bulunduğum vaat aklıma geldi, öğrendiğim dizeleri dostuma okudum.</p>

  <p>Bu dizeleri işitir işitmez birdenbire büyük bir feryat kopardı ve korku içinde irkilerek “Vallahi! Bu dizeleri söylemiş olan kişi, şimdi kuşkusuz ölmüş bulunmaktadır!” diye haykırdı. Sonra da “Umarım ki, bu kişi senin bir yakının, bir kız kardeşin ya da bir yeğenin olmasın! Çünkü, hiç tereddüt etmeden sana, şimdi onun ölülere katılmış bulunduğunu tekrarlayarak söylüyorum!” diye ekledi. Bunun üzerine ona “Bu kız, benim amcamın kızıdır ve de nişanlımdır” dedim. Ama o “Ne dedin?” diye haykırdı. “Niye bu tür bir yalan söylüyorsun? Doğru olamaz bu! O gerçekten senin nişanlın olsaydı, onu başka türlü severdin!” diye haykırdı. Ona “Gerçekten nişanlımdır ve de amcamın kızı Azize’dir o!” diyerek sözümü tekrarladım. Bunu duyunca, “Öyleyse bana neden söylemedin? Vallahi bu bağlantıyı bilseydim, asla onun elinden nişanlısını almazdım. Felaket bu! Ama, söyle bana, o bizim bütün aşk buluşmalarımızı biliyor muydu?” dedi. Ben de “Kesinlikle! Ve bana belirttiğin alametlerin anlamını çözen de oydu! Onsuz sana asla ulaşamazdım! Onun yararlı nasihatları ve hayırlı yol göstericiliği sayesinde maksadıma ulaşabildim!” dedim. Bunu duyunca, “Pekâlâ! Onun ölümüne sen neden olmuşsun! Zavallı nişanlının yaşamını mahvettiğin gibi Tanrı da senin yaşamını mahvetsin! Haydi şimdi çabuk git, bak bakalım ne olmuş?” diye haykırdı.</p>

  <p>Bunu duyunca, aklımı bu kötü haberle yorarak acele oradan çıktım. Ve evimizin bulunduğu sokağın başına ulaşırken, evin içinde dövünen kadınların yas belirtisi olan haykırışlarını duydum. İçeri girip çıkan komşulardan soruşturdum; biri bana “Azize’yi odasının kapısı ardında ölü bulmuşlar!” dedi. Bunun üzerine evin içine daldım; beni ilk gören kimse annem oldu ve bana “Tanrı önünde onun ölümünün sorumlusu sensin! Ve bunun vebali senin boynunadır! Ah! Oğlum, çok kahredici bir nişanlı oldun, sen!” diye haykırdı.</p>

  <br/>

  <p><i>Anlatısının burasında Şehrazad sabahın belirdiğini görmüş ve yavaşça susmuş.</i></p>

  <p><i>Ama yüz yirminci gece olunca, demiş ki:</i></p>

  <br/>

  <p>“Ah! Oğlum, çok kahredici bir nişanlı oldun, sen!” diye haykırdı. Ve beni sitemlere boğup, itham etmeyi sürdürürken içeri babam girdi; bunun üzerine bir an sustu. Babam da cenaze hazırlıklarına başladı; ve tüm dostlarımız ve yakınlarımız gelip hepsi hazır olunca, cenazeyi kaldırdık ve kabir üzerine gidip kurulan çadırlarda üç gün kalarak ve kutsal kitabı okuyarak büyük gömme merasimi için gerekeni yaptık.</p>

  <p>Bunun üzerine eve, annemin yanına geldim; rahmetli bahtsız yeğenim hakkında yüreğimin acıyla dolu olduğunu duyumsadım. Annem de yanıma gelip bana “Oğlum, zavallı Azize’nin yüreğini parçalayacak kadar ona karşı seni kusurlu kılan nedenleri artık bana anlatmanı istiyorum. Çünkü, ey oğlum, ona her ne kadar hastalığının nedenini sordumsa da asla bana açıklamak istemedi ve özellikle sana karşı tek bir acı söz bile sarf etmedi; aksine, senin için, sonuna kadar, hayır duaları okudu. Ey Aziz, Tanrı rızası için bu bahtsızı böyle ölüme sürükleyen şeyin ne olduğunu bana anlat!” dedi. Ona “Ben mi? Hiçbir şey yapmadım” dedim. Ama annem ısrar ederek bana “Tam can vereceği sırada onun başucundaydım. O sırada bana döndü ve bir an için gözlerini açarak bana ‘Ey amcamın eşi, benim kanımın bedelini kimseden sormaması için Tanrı’ya yakarılarda bulundum ve yüreğimi kıyıma uğratanları bağışlamasını diledim! İşte artık gerçekten fani bir âlemden ebedi bir âleme geçiyorum!” dedi. Ben de ona “Kızım, ölümden söz etme! Tanrı yakında şifanı verir!’ dedim. Ama bana acı bir gülümseyişle baktı ve ‘Ey amcamın eşi, senden oğlun Aziz’e, unutmamasını dileyerek son vasiyetlerimi nakletmeni rica ediyorum. Gittiği yere her ulaştığında orayı terk etmeden önce şu sözleri söylesin: <i>Ölüm ihanetten daha tatlı ve yeğdir!</i>’ dedi. Sonra da ‘Beni böylece mutlulandırır ve öldükten sonra da, tıpkı yaşarken yaptığım gibi, onu gözetirim!’ sözlerini ekledi. Sonra yastığını kaldırıp altından, sana vermekle beni görevlendirdiği bir şey çıkardı; ama bunu sana, en has duygulara ulaşıp, ölümüne gerçekten üzülüp gönülden pişman olduğunu görmeden vermeyeceğime dair de yemin ettirdi. Ben de oğlum, bu şeyi senin için titizlikle sakladım ve ileri sürdüğü koşulun yerine geldiğini gördüğüm zaman onu sana vereceğim!” dedi.</p>

  <p>Bunun üzerine anneme “Öyle olsun! Ama bana pekâlâ bu şeyi gösterebilirsin!” dedim. Ama annem sert bir şekilde reddederek yanımdan ayrıldı.</p>

  <p>Sen, efendim, yüreğimin sesine kulak asmak istemeyişimden, benim o sırada ne denli düşüncesiz ve ne kadar aklı kıt bir dönem geçirdiğimi anlayabilirsin. Zavallı Azize’nin ölümüne ağlayacak ve matemini içimde taşıyacak yerde, eğlenmekten ve hoşça vakit geçirmekten başka bir şey düşünmüyordum. Ve hiçbir şey, sevgilimin yanında bulunmayı sürdürmekten daha lezzetli gelmiyordu bana. Böylece, akşam olur olmaz, onun evine gitmek için acele ettim; onu da beni yeniden görmek için diken üstünde oturur gibi, sabırsız buldum. İçeri girer girmez yanıma koştu, boynuma sarılarak bana, yeğenim Azize’den haber sordu; ben de kendisine onun ölümünün ve cenazesinin kaldırılmasının ayrıntılarını anlatınca, yüreği acıyla sızladı ve “Ah! Ölümünden önce sana yaptığı iyilikleri ve hayranlık verici özverisini bilseydim! Ona ne çok teşekkür eder, onu her bakımdan ne çok ödüllendirirdim!” dedi.</p>

  <p>Bunun üzerine ona “Ve de özellikle, bana vasiyet ettiği, sırası gelince benim de sana açıklamam için, son olarak anneme söylediği şu dize var: <i>Ölüm ihanetten daha tatlı ve yeğdir!</i>” dedim.</p>

  <p>Genç kız bu sözleri duyunca, “Allah ondan merhametini esirgemesin. Bak öldükten sonra bile hâlâ sana yardımda bulunmakta! Çünkü bu sade sözcüklerle senin için düşündüğüm yok etme tasarısından ve içine düşürmeyi kararlaştırdığım tuzaktan seni kurtarıyor!” diye haykırdı.</p>

  <p>Bu garip sözleri işitince, şaşkınlığın doruğuna ulaştım ve “Sen ne diyorsun? Nasıl! Biz birbirimize sevgiyle bağlıyız! Oysa sen beni öldürmeyi tasarladığından söz ediyorsun! Beni içine düşüreceğin bu tuzak da neymiş bakalım?” diye haykırdım.</p>

  <p>O “Ey çocuk! Ey gafil! Görüyorum ki senin, biz kadınların yapabileceği tüm ihanetlerden hiç haberin yok! Ama bunun üzerinde durmak istemiyorum. Yalnız bil ki, benim ellerimden kurtuluşunu yeğenine borçlusun. Bununla birlikte, genç olsun, yaşlı olsun, bundan böyle, benden başka hiçbir kadına ne bir bakış ne de bir sözle hitap etmemen kaydıyla seni bağışlıyorum. Yoksa, başına çok felaketler, evet, pek çok felaket gelir! Çünkü seni nasihatlarıyla destekleyen kişi öldüğüne göre, artık seni benim ellerimden çekip kurtaracak kimsen olmayacak. Bu koşulu unutmamaya çok dikkat et! Bir de senden bir ricam olacak!” dedi.</p>

  <br/>

  <p><i>Anlatısının burasında Şehrazad sabahın belirdiğini görmüş ve yavaşça susmuş.</i></p>

  <p><i>Ama yüz yirmi birinci gece olunca, demiş ki:</i></p>

  <br/>

  <p>“Bir de senden bir ricam olacak!” deyince ben de “Ne gibi?” dedim. “Gidip ziyarette bulunmak ve üzerini örten taşa birkaç kederli söz yazmak üzere zavallı Azize’nin mezarına götürmeni istiyorum” dedi. Ona “Allah nasip ederse yarın gideriz!” diye yanıt verdim. Sonra geceyi birlikte geçirmek üzere onunla yattım; ama geçirdiğimiz saatler boyunca, boyna bana Azize hakkında sorular sordu ve bana “Ah, niçin bana onun amca kızın olduğunu söylemedin?” deyip durdu; ben de kendimce ona “Sırası gelmişken, ‘Ölüm, ihanetten daha tatlı ve yeğdir’ sözlerinin anlamını bana açıklar mısın?” diye sordum. Ama o, bu konuda bana bir şey söylemek istemedi.</p>

  <p>Sabahın ilk saatinde, yataktan kalktı ve içi dinarlarla dolu büyük bir kese aldı ve bana “Haydi! Kalk ve beni onun mezarına götür! Çünkü orada bir türbe yaptırmak istiyorum” dedi. Kendisine “İşittim ve itaat ettim!” yanıtını verdim. Ve dışarı çıkarak onun önünde yol aldım; o da fakirlere yol boyunca sadakalar dağıtarak beni izledi; ve her sadaka verişinde “Bu sadaka, Azize’nin ruhunun dinlenmesi içindir!” diyordu. Böylece Azize’nin mezarına ulaştık. O zaman, mezara bir göz attı ve bol bol gözyaşı döktü. Sonra ipek bir torbadan çelik bir makas ve altın bir çekiç çıkardı; ve parlatılmış mermer üzerine güzel bir yazıyla şu zarif dizeleri kazıdı:</p>

  <div class="gir1">
    <p>Bir gün yolumda giderken, ağaçların gölgesinde yer almış bir mezar önünde durdum; yedi lale boyun bükmüş ağlaşıyordu. ‘Kim yatmış olabilir bu mezarda?’ diye sordum. Yerin altından gelen bir ses bana ‘Ey yolcu! Alnını saygıyla eğ! Burada, sessizliğin barışı içinde bir sevgili yatmaktadır’ diye yanıt verdi. Bunu duyunca ‘Ey aşk uğrunda ölen, sessizce burada uyuyan kadın! Tanrı dertlerini unuttursun ve seni Cennetin en yüce doruğuna koysun!’ diye haykırdım.</p>

    <p>Bahtsız âşıklar, sizler ölmüş yatarken bile yüzüstü bırakılmışsınız, çünkü mezarınızın tozunu almaya kimseler gelmez! Ben şuracıkta güller ve aşk çiçekleri dikmek istiyorum; daha güzel çiçekler açsın diye de onları gözyaşlarımla sulayacağım.</p>
  </div>

  <p>Sonra ayağa kalktı ve Azize’nin mezarına bir veda bakışı fırlattı ve benimle birlikte sarayının yolunu tuttu. Ansızın çok duygusallaşarak ve boyna tekrarlayarak, bana “Beni asla bırakma!” dedi. Ben de kendisine çabucak, işitip itaat ettiğimi söyledim. Ve düzenli biçimde, her gece, onu ziyaret etmeyi sürdürdüm; beni her zaman büyük bir ferahlık ve sıcaklıkla karşıladı ve bana zevk vermek için hiçbir şeyi esirgemedi. Böylece, onunla yiyip içmekten, sarmaşıp yatmaktan ve her gün birbirinden güzel giysiler ve birbirinden ince gömlekler giymekten geri durmadım. Öyle ki, sonunda epeyce şişmanladım ve keyiflenmenin son sınırına ulaştım; artık hiçbir derdim ve kaygım kalmamıştı; zavallı amca kızımın hayalini bile hatırlamayacak kadar her şeyi unuttum. Ve bu zevkli yaşantı bir yıl kadar sürdü.</p>

  <p>Yeni yılın başlangıcında bir gün, hamama gitmiş ve gösterişli bir urba giymiş bulunuyordum, hamamdan çıkınca bir bardak şerbet içmiş; içine koku sinmiş giysilerimden taşan ince kokuları içime çekerek ve kendimi her zamankinden de ferah, yöremdeki her şeyi de bembeyaz görerek ve de yaşam sevincini sonuna kadar duyumsayarak, sanki şarap içmiş birisi gibi kendi ağırlığımdan kurtulmuşçasına yürümekteydim. Bu durumdayken, dostumun göğsünde yatarak ruhumu daha da ferahlatmak arzusu duydum.</p>

  <p>Onun evine doğru yönelmiş, Flavta Çıkmazı denen bir sokaktan geçmekte iken, yaşlı bir kadının yolunu aydınlatmak için elinde bir fener ve yenine soktuğu bir mektup olduğu halde, bana doğru yaklaşmakta olduğunu gördüm. Bunun üzerine durdum; o da beni selamladıktan sonra, bana...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi ikinci gece olunca, söze başlamış:</i></p>

  <br/>

  <p>O da beni selamladıktan sonra, bana “Yavrum, okuma bilir misin?” dedi. Ona “Evet, halacığım!” diye yanıt verdim. O da “Öyleyse, senden rica ediyorum, şu mektubu al! Açıp içindekini bana oku!” deyip mektubu bana uzattı. Aldım, açıp içindekileri okudum. Mektupta, yazanın sağlığının yerinde olduğu, dostça duygular sunup kız kardeşi ile ana-babasına selam yolladığı yazılı idi. Mektubun içeriğini öğrenince, yaşlı kadın ellerini gökyüzüne kaldırdı ve ona iyi haberler duyurduğumdan dolayı bana hayır dualarında bulundu ve bana “Gelip yüreğimi ferahlattığın için Allah da senin tüm dertlerini yok etsin!” dedi. Sonra yeniden mektubu aldı ve yolunu sürdürdü. O sırada şiddetli bir çiş yapma ihtiyacı duydum ve bir duvar dibine çömelerek ihtiyacımı giderdim; sonra iyice silkinip giysimi toparladım ve oradan ayrılmak isterken, yaşlı kadının dönüp geldiğini gördüm; elimi tuttu ve alıp dudaklarına götürdü ve de bana “Beni bağışla, efendim, ama senden bana bir iyilik yapmanı dileyeceğim; bunu bana sağlayarak yaptığın iyilikleri tamamlayacak ve Tanrı tarafından ödüllendirileceksin. Senden, buraya çok yakın olan evimizin kapısına kadar gelmeni ve kapının ardından, bu mektubu bu kez de evimdeki hanımlara okumanı rica ediyorum; çok iyi biliyorum ki, bu hanımlar, bu mektubun içeriğini kendilerine özetlememle yetinmeyeceklerdir. Çünkü, bu mektubu yazan, on yıl önce ticaret amacıyla aramızdan ayrılıp, o günden beri kendisinden haber alamadığımız ve ölmüş olduğunu sanarak uğrunda ağlayıp durduğumuz, benim bir başka kızım, onların da öz kardeşidir. Bunu benden esirgememeni rica ediyorum! İçeri girmek zahmetine bile katlanmayacaksın, bu mektubu onlara dışarıdan da okuyabilirsin! Zaten, dua ve barış üzerine olası Peygamberin soydaşlarını rahatlatanlar hakkındaki ‘Kim ki bu dünyanın dertlerinden bir derde uğramış Müslüman kardeşini kurtarırsa, Allah, öbür dünyada onun günahlarından yetmiş ikisini siler!’ sözlerini de bilirsin!” dedi. Bunu duyunca onun isteğini çabucak yerine getirmek üzere ona “Yolu aydınlatmak ve kılavuzluk etmek üzere önümden yürü!” dedim. Yaşlı kadın da önüme geçti; ve birkaç adım sonunda, bir konağın kapısına ulaştık.</p>

  <p>Bu kapı anıtsal büyüklükteydi ve kızıl bakırdan olup işlemeli bronzla kaplanmıştı. Kapının önünde durdum; yaşlı kadın içeriye Farsça seslendi. Ve hemen, nasıl geldiğini anlayamadan, ivedi bir hareketle, çıplak ayaklarıyla yıkanmış mermerlere basarak ve ıslatmak korkusuyla şalvarının uçlarını elleriyle dizinin üzerine kadar kaldırmış olan güleç yüzlü, kıvrak ve tombul bir kız önümdeki yarı açık kapıda belirdi. Beyaz kollarını da omuzlarına kadar, kuytusunda koltuk altları görünür şekilde sıvamıştı. Ben artık onun, alçıdan sütunlar gibi baldırlarına mı, yoksa billur gibi kollarına mı hayran olayım bilemiyordum. İnce topukları değerli taşlarla zenginleştirilmiş altın halhallarla çevriliydi ve narin bilekleri ışık saçan bir çift ağır bilezikle donanmıştı; kulaklarında hayran olunacak güzellikte inci küpeler; boynunda, değer biçilmez mücevherlerden üç katlı bir gerdanlık; saçlarının üzerinde serpiştirilerek elmaslar işlenmiş ince kumaştan bir başörtüsü vardı. Her halinden, özellikle farkına vardığım gömleğinin gevşek uçkurlu şalvarından çıkan uçlarına bakarak, bize kapıyı açmadan önce, oldukça hoş bir çaba içinde bulunmuş olabileceğini düşündüm. Her ne olursa olsun, güzelliği ve harika kalçaları beni alabildiğine düşündürdü; ve kendime karşın şairin şu sözlerini hatırladım:</p>

  <div class="gir1">
    <p>Ey genç bakire, ey duygularımın neşesi! Senin gizli hazinelerini keşfetmek için giysini kalçalarının belirdiği yere kadar aç! Sonra bana zevkin verimli bardağını sun!</p>
  </div>

  <p>Genç kız beni görünce çok şaşırdı ve iri gözlerinin saf bakışıyla ve tüm yaşamımda işitmediğim kadar tatlı bir sesle “Anneciğim, bize mektubu okuyacak olan genç bu mu?” diye sordu. Yaşlı kadın da yanıt olarak “Evet!” dedi. Genç kız annesinden almış bulunduğu mektubu bana uzattı. Ama mektubu almak üzere ona doğru uzandığım sırada, ansızın, kapıdan iki ayak boyu bir mesafede bulunurken, sırtıma yaşlı kadından gelen bir kafa darbesiyle aniden öne doğru tökezleyerek evin içine girmiş oldum; beni izleyerek yaşlı kadın da şimşek gibi ardımdan eve girdi ve şiddetle sokak kapısını kapattı. Birdenbire kendimi bana ne yapacaklarını düşünmeye vakit bulamadan bu iki kadın arasında hapsedilmiş buldum. Ama bu konuda fikir sahibi olmakta gecikmedim. Gerçekten...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi üçüncü gece olunca, demiş ki:</i></p>

  <br/>

  <p>Gerçekten, kendimi evin içinde bulunca, genç kız, büyük bir beceriyle ayağıma çelme takarak beni yere düşürdü ve boylu boyunca üzerime atılıp beni kollarıyla boğarcasına sıktı. Kuşkusuz, ölüyorum sandım. Ama öyle olmadı. Birkaç değişik hareketten sonra genç kız, üzerimden yarı yarıya kalktı, karnıma oturdu ve elleriyle öyle şiddetle ve öyle uzun zaman ve de görülmedik şekilde bedenimi ovuşturdu ki, aklımı kullanamaz oldum ve bir budala gibi gözlerimi kapattım. Bunun üzerine genç kız ayağa kalktı; benim de ayağa kalkmama yardım etti; elimden tutarak annesi de peşimizde olduğu halde, beni yedi kadar koridordan geçirdikten sonra, kendi odasına götürdü. Müthiş becerikli parmaklarının üzerimde yaptığı etkinin sonucu olarak, sarhoşa dönmüşçesine, ben de onu itirazsız izliyordum. Odaya girince durdu ve beni oturtarak “Gözlerini aç!” dedi. Gözlerimi açtım ve kendimi dört büyük ark lambasıyla aydınlatılmış büyük bir salonda buldum; bu salon öyle büyüktü ki, içinde cirit oynayan atlılara alan oluşturabilirdi ve baştan başa mermer döşeliydi. Duvarlar da canlı renkleri son derece ince ve uyum sağlayan desenler oluşturmuş kaplamalarla süslenmişti. Hoş şekilli ve kabartma süslemeli kadifelerle kaplı mobilyalar ve aynı kumaştan divanlar ve yastıklarla döşenmişti. Ve bu salonun dibinde, som altından, üzeri inci ve diğer taşlarla işlemeli büyük bir yatak görülüyordu. Ve bu yatak senin gibi emirlere, şahlara layıktı.</p>

  <p>Bunun üzerine genç kız, kendi adımla çağırarak beni şaşırttı: “Ey Aziz, neyi yeğlersin sen: ölümü mü, yaşamı mı?” diye sordu. Ona “Yaşamı!” diye yanıt verdim. O da “Madem ki öyledir, benimle evlenmelisin!” diye yanıt verdi. Fakat ben “Hayır, vallahi! Çünkü senin gibi utanmaz bir kızla evleneceğime, ölümü yeğlerim!” diye haykırdım. Bana “Ey Aziz, bana inan! Gel benimle evlen ve Düzenbaz Delile’nin kızından yakanı kurtar!” dedi. Ben de “Bu Düzenbaz Delile’nin kızı da kim?” diye sordum. “Bu adı taşıyan hiç kimse tanımıyorum.” Bunun üzerine gülerek bana “Nasıl olur, Aziz! Düzenbaz Delile’nin kızını tanımıyor musun, sen? Ama bir yıl dört aydır sevgilin o senin! Zavallı! Sakın kendini, hem de çok sakın, bu Tanrı kahredesi alçağın hainliklerinden! Gerçekten, yeryüzünde, onunki kadar kokuşmuş bir varlık yoktur! Kendi elleriyle pek çok kişiyi kurban etmiştir. Sayısız âşığından ne kadar çok öldürmüştür! Doğrusu seni tanıdığından bu yana epeyce zaman geçtiği halde hâlâ sağ kalmana şaşıyorum!” dedi.</p>

  <p>Genç kızın bu sözlerini duyunca, son kertede şaştım kaldım; ve ona “Ey hanımım, onu nasıl tanıdığını ve benim bile bilmediğim ayrıntıları nasıl öğrendiğini bana açıklar mısın?” dedim. Bana “Baht kendi tertiplerini ve neden olduğu felaketleri nasıl biliyorsa ben de onu o denli bilirim. Ama bunları sana açıklamadan önce, senin ağzından onunla geçen serüvenini öğrenmek isterdim. Çünkü, bir kez daha, onun ellerinden sıyrılıp canını kurtarmış olmana çok şaşırdığımı söylemeliyim!” dedi.</p>

  <p>Bunun üzerine genç kıza, bahçedeki sevgilim ve amcamın kızı zavallı Azizem ile geçen serüvenimi anlattım; ve o, Azize adına, çektiği acılardan dolayı çok esef etti ve sıcak gözyaşları döktü; ve karşı durulmaz bir umutsuzluk işareti olarak ellerini birbirine çarptı ve bana “Allah seni iyilikleriyle korumuş ey Aziz! Şimdi açıkça görüyorum ki, sen ancak zavallı Azize’nin araya girmesiyle Düzenbaz Delile’nin kızının ellerinden kurtulabilmişsin! Ama şimdi onu yitirdiğine göre, ihanet tuzaklarından kendini koru! Ama bu konuda sana daha fazla açılmama izin verilmemiştir. Bu sır bizi birbirimize bağlıyor!” dedi. Ben de “Evet, doğru! Bütün bunları Azize yaptı!” dedim. O da “Ah! Gerçekten, bugün artık Azize gibi hayran olunacak kadınlar yok!” dedi. Ona “Bir de şu var: Ölmeden önce, sevgilime, senin şu Delile’nin kızı dediğine ‘Ölüm ihanetten tatlı ve yeğdir’ dememi tavsiye etmişti” dedim. Benden bu sözleri duyar duymaz, haykırarak “Ey Aziz, işte bu sözlerin etkisidir ki seni yok olmaktan kurtardı; ölü ya da canlı, Azize seni korumayı sürdürüyor. Ama ölüleri bir yana bırakalım; onlar Allah’ın rahmetine kavuşmuşlardır. Biz bu günü düşünelim! Bil ki, ey Aziz, uzun zamandır, seni kendime bağlama arzusu beni gece gündüz baştan ayağa sardı; ve ancak bugün seni elime geçirebildim. Ve görüyorsun ki başarı sağladım!” dedi. Kendisine “Evet, Allah için!” diye yanıt verdim. O da sözünü sürdürerek “Ama sen gençsin, ey Aziz ve annem gibi yaşlı bir kadının yapabileceği her türden düzenbazlıklardan hiç haberin yok!” dedi. Ben de “Hayır, vallahi!” dedim. O “Öyleyse kendini bahtına terk et ki, hükmünü yürütsün: kendini eşine bağlaman yeter. Çünkü, bir kez daha söylüyorum, ben Tanrı ve dua ve barış üzerine olası Peygamber önünde senin nikâh sözleşmeli karın olmaktan başka bir şey istemiyorum. O zaman bütün dilekler yerine gelecek ve bundan fazlası da olacaktır. Zenginlikler, giysilerin için güzel kumaşlar, lekesiz ve hafif sarıklar, senden yana hiçbir harcama olmaksızın her şey... ve asla keseni çözmene izin vermeyeceğim; çünkü benim evimde ekmek her zaman tazedir ve bardak doludur. Buna karşılık ey Aziz, senden sadece tek bir şey isteyeceğim!” dedi. Ben de “Nedir o?” diye sorunca, “Bana tam da bir horozun yaptığını yapmanı!” dedi. Şaşırarak ona “Horoz da ne yapıyor ki?” diye sordum.</p>

  <p>Bu sözleri duyunca, genç kız, çınlayan bir kahkaha kopardı; bu gülüş öylesine şiddetliydi ki sırtüstü düştü; ve ellerini birbirine vurarak neşeyle çırpındı. Sonra da bana “Ne dedin? Sen horozun mesleğini bilmiyor musun?” dedi. “Yok vallahi! Bu mesleği bilmiyorum! Nedir?” dedim. O da “Horozun mesleği, ey Aziz, yiyip içmek ve çiftleşmektir!” dedi.</p>

  <p>Onun böyle konuşmasına çok şaşırdım ve “Yok, vallahi, bunun bir meslek olduğunu hiç bilmiyordum!” dedim. O da “Bu, dünyanın en güzel mesleğidir, ey Aziz! Ayağa kalk! Ha gayret! Kuşağını sar, böbreklerini güçlendir, sonra da zebbini sert, kuru ve dayanıklı kıl!” diyerek yanıt verdi. Sonra annesine dönüp “Anneciğim, çabuk buraya gel!” diye haykırdı.</p>

  <p>Annesinin, her biri elinde bir meşale tutan dört resmi şahit ile hemen koşup geldiğini gördüm; âdet olan selamlaşmalardan sonra, bunlar ilerleyip çepeçevre oturdular.</p>

  <p>Bunun üzerine genç kız, göreneğe göre çabucak örtüsünü yüzüne indirip izarına<a href="../Text/dipnot.xhtml#Footnote0129" id="Feedback0129"><sup>[129]</sup></a> büründü; ve şahitler çabucak sözleşmeyi kaleme aldılar; kız cömertçe benim muaccel ve müeccel mehrler<a href="../Text/dipnot.xhtml#Footnote0130" id="Feedback0130"><sup>[130]</sup></a> için on bin dinar ödediğimi yazdırdı; ve bu miktar parayı aldığına dair vicdanı ve Tanrı’sı önünde ikrarda bulundu. Ve geldikleri şekilde selam verip giden şahitlere geleneklere göre belirli ücretlerini ödedi. Annesi de ortadan kayboldu.</p>

  <p>O zaman dört kemeri camla donanmış büyük salonda ikimiz yalnız kaldık.</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi dördüncü gece olunca, demiş ki:</i></p>

  <br/>

  <p>Dört kemeri camla donanmış büyük salonda ikimiz yalnız kaldık. O zaman genç kız ayağa kalktı, soyundu ve üzerinde sadece ince bir gömlekle yanıma geldi. Ne gömlekti o öyle! Ve ne işlemeleri vardı! Üzerinde şeffaf donu da vardı; ama onu çabucak sıyırıp attı; ve beni elimden tutarak yatağın bulunduğu köşeye götürdü; birlikte altın yatağın üzerine atıldık; nefes nefese bana “Şimdi buna hakkımız var. Yasal olan şeyde hiçbir utanç yoktur” dedi. Ve beni üzerine çekti; sonra uzun uzadıya inledi; bunu büyük bir titreme izledi, sonra da çapkınca kırıtkanlıklar... Sonunda, ince gömleğini belinin üzerine doğru kaldırdı.</p>

  <p>O zaman ben de artık uzun süredir tuttuğum arzumu engelleyemedim; ve dudaklarını emdikten sonra, yarı kendinden geçmiş, geriye doğru kaykılmış ve göz kapakları açılıp kapanırken, derinden derine içine işledim. Ve şairin şu deyişlerinin sihirli kesinliğini kanıtladım:</p>

  <div class="gir1">
    <p>Genç yavru bahçede giysisinden soyununca, bakışlarım karnının üzerinde rahatça dolaştı, ey bahçeler! Sabrım ve yaşamım kadar dar ve aşılması güç olan giriş yerini buldum. Yine de gücümü kullanarak oraya girdim, ama ancak yarıya kadar. Bunu görünce, derinden iç çekti, ona sordum: ‘Neden böyle iç çekiyorsun?’ diye; ‘Öbür yarısı için, ey gözümün nuru!’ diye cevap verdi.</p>
  </div>

  <p>Gerçekten, bu iş bir kez yerine getirilince bana “İstediğin gibi davran, ben senin boynu eğik kölenim. Git! Gel! Al onu! Ver onu! Ya da başka şekilde! Yaşamım sana bağlı! İstersen ver onu bana, kendi elimle içime sokayım; içimdeki ateş yatışsın!” dedi. Ve öpüşlerin, çırpınışların, hareketlerin ve birçok kez çiftleşmenin içinde iç çekişlerini, inlemelerini sürdürdü. Öyle ki, haykırışlarımız sadece evi doldurmakla kalmadı, tüm sokağı velveleye verdi. Bundan sonra, sabaha kadar uyuduk.</p>

  <p>O zaman, sokağa çıkmaya hazırlanırken, çapkınca bir gülüşle bana “Nereye gidiyorsun? Yoksa, çıkış kapısının, giriş kapısı kadar tamamen açık olduğunu mu sanıyorsun? Aziz, yanılıyorsun sen, saf ruhlu Aziz! Sen beni Hilebaz Delile’nin kızı yerine mi koyuyorsun? Evet, öyle galiba! Hemen aklından bu zararlı fikri at! Yoksa, Sünnet’in belirttiği şekilde benimle bir evlenme sözleşmesi yapıp birleştiğini unuttun mu? Eğer sarhoşsan, ayıl Aziz! Ve aklını başına topla! Bu evin kapısı ancak senede bir kez ve bir gün açılır. İstersen, kalk bak sözlerimin doğru olup olmadığını denetle!” dedi.</p>

  <p>Bunun üzerine, şaşırmış olarak kalktım ve cümle kapısına doğru yürüdüm; kilitlenmiş, kol demiri vurulmuş, çivilenmiş ve kesinlikle kapatılmış olduğunu gördüm. Ve genç kıza dönerek ona, söylediklerinin doğru olduğunu bildirdim. Mutlanarak güldü ve bana “Aziz, bil ki burada, bol bol un, tahıllar, yaş ve kuru meyveler, kabuğunda kurumuş narlar, tereyağ, şeker, şekerleme, koyun ve piliç etleri ve bize bir yıl yetecek kadar benzeri her şey var. Dahası, senin burada benimle bütün bir yıl kalacağına, bütün bunların varlığı kadar inanmaktayım. Bundan dolayı bu ters tavrını terk et ve suratını asıp durma!” dedi. O zaman içimi çekerek “Allah’tan başka güç ve yardım kaynağı yoktur!” dedim. O da “Ama sen, neden şikâyetçi oluyorsun, hey budala? Dün üzerinde anlaştığımız horozun mesleği konusundaki bilginin kanıtlarını bana gösterdiğin halde, dertlenecek ne var?” dedi. Sonra da gülmeye başladı. Ben de gülmekten kendimi alamadım. Artık ona itaat etmekten ve onun emirlerine uymaktan başka yapacak şey kalmamıştı.</p>

  <p>Böylece, o evde kalarak, yiyip içmek ve sert, kuru ve uzun boylu sevişmekten oluşan horozluk görevini bir yılın on iki ayı sürdürdüm. Bir yılın sonunda, iyice döllendi ve bir çocuk doğurdu. Ve ancak o zaman, ilk kez, menteşelerinden çatırdayan kapının açılış sesini duydum. Ve ta içimden “Ya Allah!” diyerek bir şükran haykırışı kopardım.</p>

  <p>Kapı bir kez açılınca, gelecek senenin hamur işleri, şeker ve her türden yeni besini taşıyan birçok hizmetkâr ve hamalın içeriye girdiğini gördüm. Bunun üzerine sıçrayarak, elimden geldiğince çabuk, sokağa ve özgürlüğe atılmak istedim. Ama o beni giysimin eteğinden tutarak durdurdu ve bana “Aziz, nankör Aziz, hiç değilse akşama kadar, bir yıl önce evime girdiğin saate kadar bekle!” dedi. Ben de biraz daha sabretmek zorunda kaldım. Ama akşam olur olmaz, ayağa kalkıp kapıya yöneldim. Bana kapı eşiğine kadar eşlik etti ve ancak kapı sabahleyin yeniden kapanmadan dönmek üzere yemin ettirdikten sonra, ayrılmam için izin verdi. Bunu yerine getirmekten başka çarem olmadığından, barış ve dua üzerine olası Peygamberin kılıcı, Kur’an ve Sünnet-i Şerif üzerine, boşanmayacağıma dair yemin verdim.</p>

  <p>Ve sonunda evden çıkabildim ve ivedi anamla babamın evine yollandım; ama ilkin yeni eşimin Kurnaz Delile’nin kızı dediği sevgilimin bahçesine uğrayarak... Ve çok şaşırarak, bahçenin her zamanki gibi, açık olduğunu ve dip tarafta fener yanmakta bulunduğunu gördüm.</p>

  <p>Bunu görünce ıstırap çekercesine duygulandım ve de epeyce kızdım; ve içimden...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi beşinci gece olunca, demiş ki:</i></p>

  <br/>

  <p>Bunu görünce ıstırap çekercesine duygulandım ve de epeyce kızdım; ve içimden “Buraya gelmeyeli bir yıl geçtiği halde rasgele uğruyorum ve her şeyi geçmişteki gibi görüyorum! Öyleyse, Aziz, seni öldü sanarak ağlamakta olan anneni görmeye gitmezden önce, eski sevgilinin ne halde olduğunu anlaman gerek! O zamandan bu yana neler olmuştur, kim bilir!” dedim. Çabuk çabuk yürüyerek kubbesi abanoz ve fildişinden yapılmış kemerli salona ulaştım ve acele içeri girdim. Ve sevgilimi bükülmüş, başı dizine eğik ve bir eli yanaklarından birine yaslanmış, otururken buldum. Rengi ne kadar da değişmişti! Gözleri yaşlarla ıslak ve yüzü mahzundu. Ve birdenbire beni karşısında gördü. İrkildi; ayağa kalkmaya çalıştı; ama heyecandan oturduğu yere düştü. Sonunda konuşabildi ve insanın içine işleyen bir edayla “Tanrı’ya şükürler olsun ki geri döndün, Aziz!” dedi.</p>

  <p>Ben de, gerçekten, sadakatsizliğimi bilmezlikten gelen bu sevinç karşısında çok şaşırdım ve başımı yere eğdim; ama sevgilime doğru ilerlemekte gecikmeyerek ve onu kucaklayarak “Benim bu akşam geleceğimi nasıl bilebildin?” dedim. Bana “Vallahi! Senin gelişin hakkında hiçbir şey bilmiyordum. Ancak, bir yıldan beridir, her gece seni burada bekliyorum, tek başına ağlıyor ve kendi kendimi avutuyorum. Yolunu gözlemekten ve uykusuzluktan bak nasıl değiştim. Sana yepyeni ipek bir urba verdiğim günden ve sana döneceğin hakkında yemin ettirdiğimden beri böylece seni beklemekteydim. Ah! Seni benden bunca uzun süre ayıran nedeni söyle bana Aziz!” dedi.</p>

  <p>O zaman, ey Emir Tacü’l-Mülûk, tüm budalalığım içinde ona serüvenimi ve güzel kalçalı genç kızla evlenmemi ayrıntılarıyla anlattım. Sonra da ona “Zaten, seninle sadece bir gece geçireceğimi önceden söylemeliyim; yarın sabah olmadan karıma döneceğim; çünkü bunun için üç kutsal şey üzerine yemin ettim” dedim.</p>

  <p>Genç kadın benim evlenmiş olduğumu öğrenince, sarardı; sonra öfkelenerek hareketsiz kaldı. En sonunda “Sefil! Seni ilk tanıyan ben oldum ve sen bana bir gecenin tamamını bile vermiyorsun; anneni bile görmeyeceksin, her halde! Sen, benim, Allah rahmet eyleyesi Azize’den de sabırlı olduğumu mu sanıyorsun? Ve senin sadakatsizliğin uğruna ben de kederden ölür giderim diye mi düşünüyorsun? Ah! Hain Aziz! Şimdi seni benim elimden kimse kurtaramaz! Bir karın ve bir çocuğun olduğuna göre, artık kimseye yaramayacaksın; seni korumam için de bir neden kalmıyor. Çünkü ben, evli erkeklerden dehşet duyarım; ve ancak bekârlarla düşer kalkarım. Vallahi! Artık benim işime yaramazsın; artık benim değilsin; kim olursa olsun, başkasının olmanı da istemiyorum! Hele biraz bekle!” diye haykırdı.</p>

  <p>Müthiş bir hiddetle söylenen bu sözleri duyunca, zaten genç kadının gözleri ruhumu delip geçtiğinden, başıma geleceklerden epeyce korkuya kapıldım. Çünkü, ansızın, düşünmeme fırsat bile bırakmadan, zenci erkeklerden de daha yapılı on köle kadın üzerime atıldı ve beni yere fırlatarak hareketsiz bıraktı. Bunun üzerine genç kadın ayağa kalktı ve eline korkunç bir saldırma alıp bana “Seni, fazla ateşli tekeleri boğazladıkları gibi boğazlayacağım! Böylece hem kendimin hem de dertle yüreğini çatlattığın zavallı Azize’nin intikamını alacağım! Öleceksin Aziz! Şimdi inançlı biri olarak salavat getir!” dedi. Ve bana bunları söyleyerek köleleri bana nefes alma fırsatı bile vermezken, o da dizini alnıma dayadı. Bu durumda ölümden kurtulmama hiçbir olanak bulunmadığına kuşkum kalmamıştı; özellikle...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama yüz yirmi altıncı gece olunca, demiş ki:</i></p>

  <br/>

  <p>Bu durumda ölümden kurtulmama hiçbir olanak bulunmadığına kuşkum kalmamıştı; özellikle kölelerin bana karşı davranışlarını görünce buna tüm olarak inanmıştım. Gerçekten, onlardan ikisi karnıma oturdu; ikisi ellerimi tutu; diğer ikisi de dizlerime oturdu. O da ayağa kalktı ve diğer iki kadın köle ile birlikte beni ayağının tabanlarıyla öylesine tekmeledi ve sopalarla öylesine dövdü ki acıdan bayılmışım. Ayılıp da dinlenmekte olduklarını görünce “Ölümü, bu işkenceye bin kez yeğ tutarım!” diye haykırdım.</p>

  <p>Bunun üzerine, sanki beni sevindirecekmiş gibi, korkunç saldırmayı yeniden eline aldı; onu terliğinde biledi ve kölelere “Şunun boynunu tutun!” diye seslendi.</p>

  <p>Tam o anda, ansızın Allah bana Azize’nin son sözlerini anımsattı ve <i>“Ölüm, ihanetten tatlı ve yeğdir!”</i> diye haykırdım. Bu sözleri duyunca, büyük bir korku çığlığı attı; sonra da haykırarak “Allah senin ruhuna acısın, ey Azize! Amcanın oğlunu yine çaresiz bir ölümden kurtardın!” dedi.</p>

  <p>Bunu izleyerek bana baktı ve “Azize’nin sözleriyle yakanı kurtaran sana gelince, bununla tüm olarak kurtuldun sanma; kesinlikle senden ve seni benden uzaklaştıran alçak utanmazdan öç alacak ve bu ikili amaca ulaşmanın gerçek ve tek yoluna başvuracağım! Hey! Oradakiler!” diye seslendi. Ve kölelerine böylece seslenerek onlara “Onu sıkı tutun ve kıpırdamasına meydan vermeyin, ayaklarını da sıkı sıkıya bağlayın!” dedi. Söyledikleri hemen yapıldı.</p>

  <p>Bunun üzerine ayağa kalktı ve ocağın üzerine, içine yağ ve yumuşak peynir koyduğu kızıl bakırdan bir tencere koymaya gitti; peynirin kaynar yağda erimesini bekledikten sonra bunu alıp benim köle kadınların nezaretinde yatmakta olduğum yere döndü. Yaklaşıp eğildi ve şalvarımı çıkardı; onun bu davranışıyla korku ve utanca büründüm; ve beni büyük bir titreme aldı; başıma gelecekleri anlayıverdim. Karnımı açıkta bırakarak yumurtalarımı yakaladı ve mumlanmış bir iple ta kökünden bağladı; uçlarını iki köleye verdi; ve onlara kuvvetle çekmelerini emretti; kendisi de, eline bir ustura alarak keskin bir vuruşla, özellikle hasretini çektiği erkeklik organımı kesiverdi.</p>

  <p>Emir Tacü’l-Mülûk, sen, benim, acı ve umutsuzlukla bayılmış olduğumu kestirebilirsin. Bütün bildiğim, bundan sonra, yani ayıldığımda, karnımın altının bir kadınınki gibi dümdüz olduğunu gördüğümdür; köleler de yaramın üzerine içinde yumuşak peynirin kaynadığı yağı sürmekte idiler; böylece kanımın akışı dinmekte gecikmedi. Bu iş yapıldıktan sonra, genç kız bana yaklaştı ve susuzluğumu dindirmek için bir bardak şerbet verdi ve aşağılar gibi bir edayla “Şimdi geldiğin yere dön artık! Benim için hiçbir şey ifade etmiyorsun, hiçbir işe yaramazsın; çünkü ihtiyaç duyduğum tek şeyi senden almış bulunuyorum! Arzum da yatıştı!” dedi. Ve beni ayağa kaldırdı ve “Hâlâ başının omuzlarının üzerinde bulunduğunu görmekle mutlu sayabilirsin kendini!” diyerek evinden kovdu.</p>

  <p>Bunun üzerine ben, dertle dolu, adım adım ilerleyerek genç eşimin evine kadar sürüklendim; açık bulduğum kapıya ulaşınca, sessizce içeri girdim ve büyük salondaki şiltelerin üzerine olanca ağırlığımla düştüm. Hemen koşup gelen eşim, beni solgun görerek dikkatle yokladı ve beni, serüvenimi ona anlatmaya ve kesilmiş olan organ yerini kendisine göstermeye zorladı. Uğradığım kaybı, yeniden anlayınca, bir kez daha baygın düştüm.</p>

  <p>Ayıldığım zaman, kendimi büyük kapının alt yanında, sokakta, uzanmış yatar buldum; çünkü karım da, bir kadına benzer durumumu görünce, beni evinden dışarı attırmıştı.</p>

  <p>O zaman, bu sefil durumda, kendimi toparladım ve kendi evime doğru yollandım; orada kendimi, çoktandır uğrumda ağlayıp duran ve nerelerde dolaştığımı bilmeyen annemin kollarına attım. Beni hıçkırarak bağrına bastı ve solgun ve son derece zayıf bir halde bulunduğumu gördü...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi yedinci gece olunca, demiş ki:</i></p>

  <br/>

  <p>Annem beni hıçkırıklarla karşıladı ve beni bitkin ve son kertede zayıf bir halde görünce, daha da fazla gözyaşı döktü. Ben de, kendimden yana, zavallı, tek bir sitem sözcüğü etmeden kahrından ölen tatlı Azize’nin anısını yaşadım; ve ilk kez, onun uğruna üzüldüm ve umutsuzluk ve pişmanlık yaşları döktüm.</p>

  <p>Sonra, bir an için sükûn bulduğumda, annem bana, gözleri yaşla dolu “Zavallı yavrum, evimizde felaketler barınıyor; ben sana olanların en kötüsünü söyleyeyim: Baban da öldü!” dedi. Bu haberi duyunca, boğazımı hıçkırıklar sardı ve hareketsiz kaldım; sonra yüzüstü yere düşerek bütün gece öylece durdum.</p>

  <p>Sabahleyin, annem beni kalkmaya zorladı ve yanıma oturdu; ama ben oturduğum yerde çivilenmiş gibi kaldım ve zavallı Azize’min oturmayı âdet edindiği köşeye gözlerimi diktim durdum; gözyaşlarım sessizce yanaklarımdan süzülüyordu; annem de bana, “Baban on gün önce Hakkın rahmetine kavuştu!” dedi. Ona “Anneciğim, bunu konuşmayı şimdi bir yana bırakalım! Şimdi ben baştan aşağı Azize’nin anısıyla doluyum; ve onun anısından gayrısına kederlenemiyorum. Ah! Zavallı Azize, beni gerçekten seven seni bıraktığımdan ötürü şimdi hata ve ihanetlerinin cezasını çekmiş olan bu sefili affet ne olursun!” diye haykırdım.</p>

  <p>Annem acılarımın büyüklüğünün ve gerçekliğinin farkına vardı; ama susuyordu; tez davranıp yaralarımı timar etti ve kuvvetimi yerine getirecek şeyleri bana ulaştırdı. Sonra, bir kez elinden geleni yapınca, sevecenliğinin öteki belirtilerini göstermekte gecikmedi; ve yanıma oturarak bana “Allah’a şükürler olsun yavrum, başına daha ağır felaketler gelmesinden seni koruduğundan ve de yaşamını kurtarmış olduğundan ötürü!” dedi ve bu sözleri ben tamamen yatışıncaya kadar sürdürdü durdu, ama ruhumun tedirginliği bir türlü dinmedi.</p>

  <p>Bunun üzerine, bir gün, annem, yemekten sonra, gelip yanıma oturdu ve etkileyici bir sesle bana “Oğlum, sanırım ki, zavallı Azize’nin sana verilmek üzere bana bıraktığı veda hatırasını sana vermenin artık zamanı geldi; ölmeden önce, sende onun uğruna matem tuttuğunun gerçek işaretlerini gördüğümde ve kapıldığın yolsuz ilişkiden kesinlikle kurtulduğunu anladığımda verilmesini vasiyet etmişti” dedi. Sonra da bir kutu açıp içinden bir paket, onun içinden de, Emir Tacü’l-Mülûk, şimdi önünde bulunan ikinci gazelin işlendiği değerli kumaşı çıkardı. Kenarına işlenmiş olan dizeleri görüyorsun:</p>

  <div class="gir1">
    <p>Üzerine oturup ezmen için yüreğimi arzunla doldurdun; gözlerimi, sen yatıp uyurken başucunda gözetlemekle görevlendirdin!</p>

    <p>Gözlerimin önünde ve yüreğim çarparak, senin aşkına yabancı düşler yaşamanı izledim; oysa benim gözlerim ve yüreğim senin arzunla eriyordu!</p>

    <p>Hemşirelerim, Allah için! Ölümden sonra mezar taşıma şöyle yazın:</p>

    <p>‘Ey Allah’ın yollarından geçen kişi, bu toprakta bir aşk kölesi yatmaktadır!’</p>
  </div>

  <p>Bu dizeleri okuyunca, efendim, dolu dolu gözyaşları döktüm ve kederli yanaklarımı dövdüm; kumaş parçasını açınca üzerinde Azize’nin elinden çıkma şu satırların yazılı bulunduğu bir kâğıdın düştüğünü gördüm:</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi sekizinci gece olunca, söze başlamış:</i></p>

  <br/>

  <p>Kumaş parçasını açınca üzerinde Azize’nin elinden çıkma şu satırların yazılı bulunduğu bir kâğıdın düştüğünü gördüm:</p>

  <div class="gir1">
    <p>Ey sevgili yeğenim, bil ki sen, benim için kendi canımdan ve kanımdan daha değerliydin. Ölümümden sonra da senin, seçtiğin kişilerin yanında mutlu ve başarılı olmanı Tanrı’dan yakarmayı sürdüreceğim. Başına, Düzenbaz Delile’nin kızının getireceği felaketleri biliyorum! Umarım ki bunlar sana ders olur ve yüreğinden hain kadınlara olan kötü aşkı söker atar ve bir daha böylelerine bağlanmamayı öğretir! Tanrı’ya şükürler olsun ki, önce benim canımı alarak senin acılarına tanıklık etmek zorunluluğundan beni kurtardı. Senden Tanrı adına rica ediyorum! Üzerine bir gazelin işlenmiş bulunduğu bu mendili bir veda hatırası olarak sakla. Senin yokluğunda o, bana yoldaşlık etmişti. Bunu bana, bir hükümdarın kızı olan Kâfur ve Billûr Adaları’nın Sultanı Sitti Dünya yollamıştı.</p>

    <p>Felaketler üzerine yığılınca, Sultan Dünya’yı babasının saltanat sürdüğü Kâfur ve Billûr Adaları’na aramaya gidersin. Ama ey Aziz, bil ki, bu sultanın güzelliği ve eşsiz sihirli yanları sana yönelik değildir. Dolayısıyla onun aşkıyla yüreğini tutuşturmaya kalkma! O sadece seni dertlerinden kurtarmak ve ruhunun üzüntülerine son vermek için yardımcı olur.</p>

    <p>Vesselam, ey Aziz!</p>
  </div>

  <p>Ey Emir, Azize’nin bu mektubunu okuyunca, içimdeki sevecenlik arttı; ve gözlerimin olanca yaşını döktüm, annem de benimle birlikte ağladı; bu böylece akşam oluncaya kadar sürdü. Ve ben bu matem dolu kederden kendimi kurtaramayarak bir yıl geçirdim.</p>

  <p>Ve ancak o zaman Kâfur ve Billûr Adaları’nda Dünya Hatun’u aramak üzere yola çıktım. Annem de “Çocuğum, gezi seni oyalayacak ve kederlerini dağıtacaktır. Ve tam da şimdi kentimizde yola çıkmak üzere bir tacirler kervanı bulunmakta; ona katıl, buradan mal sağlayarak yola çık. Sonra, üç yıl bitince, aynı kervanla geriye dönersin. Ruhunu ezen her şeyi unutmuş olursun! Göğsünün rahatladığını görerek ben de sevinirim!” diyerek beni geziye çıkmak için epeyce yüreklendirdi.</p>

  <p>Bunun üzerine annemin bana söylediğini yaptım ve değerli mallar satın alarak kervana katıldım; ve onun uğradığı her yanda gezimi sürdürdüm; ama yoldaşlarım gibi mallarımı sergileme yürekliliğini gösteremedim. Aksine! Her gün bir köşeye çekilip, bu iki mendili önüme koyarak onlara bakıp bakıp ağlamayı âdet edindim. Ve bu durum böylece gezilerle bir yıl geçinceye, sonunda Dünya Hatun’un babasının hüküm sürdüğü ülkenin sınırlarına ulaşıncaya kadar sürdü. Burası yedi adadan oluşan Kâfur ve Billur Adaları idi.</p>

  <p>Ey Emir Tacü’l-Mülûk, bu toprakların hükümdarı Şehriman adında biriydi. Ve gerçekte, bu kimse, o denli beceriyle ipek parçası üzerine söz konusu gazelleri işleyip dostlarına gönderen Sitti Dünya’nın babası idi.</p>

  <p>Ama ben, bu ülkeye ulaşınca, kendi kendime “Ey Aziz, zavallı hasta adam! Sultanlar ve yeryüzünün tüm genç kızları, bir kadınınki gibi dümdüz olan karnınla, bundan böyle sana ne yarar sağlayabilir?” diye düşündüm.</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz yirmi dokuzuncu gece olunca, demiş ki:</i></p>

  <br/>

  <p>“...Ey Aziz! Sultanlar ve yeryüzünün tüm genç kızları, bir kadınınki gibi dümdüz olan karnınla, bundan böyle sana ne yarar sağlayabilir?” dedim.</p>

  <p>Bununla birlikte Azize’nin sözlerini anımsayarak kendi kendime, hükümdarın kızına başvurduğumda bana ne yolda yararlı olabileceğine dair gerekli araştırmalar yapmaya başlamak için karar aldım. Ama tüm çabalarım boşuna oldu; kimse bana aradığım yolu gösteremedi. Tüm ümitlerimi yitirmek üzere idim ki, bir gün, kenti çevreleyen bahçelerde dolaşırken ve bunların birinden çıkıp diğerine girerken, yeşilliklere bakıp dertlerimi unutmaya çalıştığım bir sırada, sırf harika görünüşüyle dertli gönülleri avutan, şahane ağaçlarla donanmış bir bahçe kapısına ulaştım. Kapı önündeki peykede bahçenin yaşlı bekçisi olduğu anlaşılan, iyilik taşan yüzüyle saygın bir ihtiyar gördüm. Bunun üzerine ona doğru ilerledim; alışılagelen selamlaşmadan sonra, ona “Ey şeyh, bu bahçe kimindir?” diye sordum. Bana “Hükümdarın kızı Sitti Dünya’nındır! Ey güzel delikanlı, istersen girip biraz gezebilir, çiçek ve bitkilerin kokusunu soluyabilirsin!” dedi. Ben de ona “Sana çok teşekkür ederim! Ama, ey şeyh, yoğun çiçeklerle donanmış bir tarhın ardında bekleyerek, hükümdarın kızı gelince kirpiklerim arasından bir tek bakışla sadece bir an için onu görerek gözlerimi şenlendirmeme olanak sağlayabilir misin?” diye sordum. Bana “Olmaz vallahi!” dedi. Bunu duyunca kendisine öylesine yalvardım ki, bana sevecenlikle bakıp, sonra da elimi tutup benimle bahçeye girdi.</p>

  <p>Böylece birlikte yürümeye koyulduk; beni ıslak yapraklarla gölgelenmiş çok hoş bir yere götürdü; ve meyvelerin en olgun ve en lezzetlilerini topladı. “Al bunları ye! Sadece Dünya Hatun bunların lezzetini bilir!” diyerek meyveleri bana verdi. Sonra da bana “Otur şuraya! Birazdan dönerim!” dedi. Bir an için yanımdan ayrılıp kızartılmış bir kuzuyla geri döndü ve beni kendisiyle yemek yemeye çağırdı; en lezzetli parçaları benim için ayırarak ve büyük bir iyilikseverlikle bana sundu. Ben onun bunca iyiliğinden şaşırmış, ona nasıl teşekkür edeceğimi bilememiştim.</p>

  <p>Oturup yemeğimizi yer ve dostça konuşurken, bahçe kapısının tatlı bir sesle açıldığını duyduk. Bunu duyan ihtiyar bekçi, canlı bir konuşmayla bana “Çabuk! Ayağa kalk, şu sık yaprakların arasına saklan! Ve de hiç kıpırdama!” dedi. Çabucak onun dediklerini yaptım.</p>

  <p>Gizlendiğim yere henüz sinmiştim ki, bahçenin yarı açılan kapısından zenci bir haremağasının başının belirdiğini ve yüksek sesle “Ey ihtiyar bekçi, buralarda kimse var mı? Dünya Hatun geliyor!” diye bağırdığını duydum. İhtiyar da “Ey saray başefendisi, bahçede kimseler yok!” dedi. Sonra koşup kapıyı ardına kadar açtı.</p>

  <p>O zaman, efendim, kapıdan Sitti Dünya’nın girdiğini gördüm ve birden gökyüzünden ayın dünyaya indiğini sandım. Öylesine bir güzelliği vardı ki, beni şaşkın, kımıltısız, ölü gibi olduğum yere çiviledi. Onunla konuşmak için duyduğum arzuya karşın soluk bile almadan, onu çölde susuz kalmış birinin güçlükle bir gölün kenarına gelebildiği halde berrak suya dokunamamasına benzer bir şekilde yalnızca bakışlarımla izledim; ve sultanın tüm gezintisi süresince yerimden kıpırdamadan orada kaldım.</p>

  <p>O zaman anladım ki, efendim, benim bulunduğum durumda, ne Dünya Hatun’un ne de herhangi bir kadının bundan böyle tehlikeye düşmesi söz konusu olamazdı!</p>

  <p>İhtiyar bekçiden izin alıp ayrılmak için Sitti Dünya’nın bahçeden çıkıp gitmesini bekledim; ve çabucak gidip kervandaki tacirlere katıldım; kendi kendime “Ey Aziz! Sen ne oldun ey Aziz? Böylesine düz bir karınla hiçbir kızın hırçınlığını yatıştıramazsın! Haydi git! Annenin yanına dön de artık bir efendiden yoksun olan boş evde zavallı annenin yanında ölmeyi bekle! Çünkü bundan böyle senin için yaşamın hiçbir anlamı yok!” dedim. Bu ülkeye ulaşmak için yolda çektiğim onca zahmete karşın, umutsuzluğum o kerteye ulaştı ki, Dünya Hatun’un benim için bir mutluluk nedeni olacağına dair bana kesinlikle söz verdiği halde, Azize’nin söylediklerini uygulamaya koyamadım.</p>

  <p>Ve kervanla birlikte ülkeme dönmek üzere yola çıktım. Ve baban Süleyman Şah’ın egemenliğindeki bu topraklara da böyle ulaştım, ey Tacü’l-Mülûk! İşte benim öyküm budur! demiş.</p>

  <p>Emir Tacü’l-Mülûk hayran olunası bu öyküyü işitince...</p>

  <br/>

  <p><i>Anlatısının burasında Şehrazad, günün belirdiğini görmüş ve yavaşça susmuş.</i></p>

  <p><i>Ama yüz otuzuncu gece olunca, demiş ki:</i></p>

  <br/>

  <p>İşittim ki, ey bahtıgüzel şahım, büyük vezir Dendan, Konstantiniyye kuşatması sırasında Şah Davü’l-Mekân’a anlattığı öykünün genç Aziz’in serüveniyle ilgili bölümünü bitirince, öykünün şimdi göreceğimiz gibi, Aziz’in karışmadan edemediği geri kalan bölümünü de şöyle anlatmış:</p>

  <div class="baslik11" id="b10_1">
    <p>Dünya Hatun ile Emir Tacü’l-Mülûk Öyküsü</p>
  </div>

  <p>Emir Tacü’l-Mülûk, bu harika öyküyü işitince ve o gizemli Dünya Hatun’un ne denli arzulanır ve güzellikten yana nitelikli ve de ipek üzerine işleme sanatında ne kadar usta olduğunu öğrenince, o saatte, yüreğini olanca gücüyle çarptıran bir tutkuya kapılmış. Ve ona ulaşmak için ne gerekirse yapmaya karar vermiş.</p>

  <p>Aynı nedenle, artık kendisinden hiç ayırmak istemediği genç Aziz’i de yanına almış; bir ata atlayarak hemen babası Yeşil Kent’in ve Isfahan Dağları’nın hükümdarı Süleyman Şah’ın kentine yollanmış.</p>

  <p>Yaptığı ilk iş, dostu Aziz’in emrine, içinde hiçbir şeyin eksik olmadığı güzel bir ev ayırmak olmuş; Aziz’in kendine uygun gelen her şeyi edindiğine kanaat getirince, babasının sarayına dönmüş; ve kim olursa olsun, gelenleri kabul etmeye ve tutkuyla ağlayarak kendi dairesine kapanmaya başlamış. Çünkü bazen işitilen şeyler, görülen ve duyulanlar kadar etki yapar.</p>

  <p>Babası Süleyman Şah, onu böyle benzi atmış durumda görünce, Tacü’l-Mülûk’un ruhunda kederler ve kaygılar olduğunu anlamış. Bunun üzerine ona “Yavrum, böyle benzini attıracak ve seni kederlere boğacak neyin var?” diye sormuş.</p>

  <p>Bunun üzerine Emir Tacü’l-Mülûk ona, sırf Aziz’in, zarif yürüyüşünü, gözlerini, üstün niteliklerini ve çiçek ve hayvanları nakşetmekteki şaşılası ustalığını tanımlamasıyla, kendisini hiç görmediği halde, Sitti Dünya’ya âşık olduğunu anlatmış.</p>

  <p>Bu haberi alan Süleyman Şah son kertede şaşırmış ve oğluna, “Çocuğum, Kâfur ve Billûr Adaları denen bu ülke, bizimkinden çok uzaktır; Sitti Dünya harika bir kadın olsa da, bizim burada, kendi kentimizde ve annenin sarayında görkemli kızlar ve dünyanın her yanından gelmiş güzel esireler var. Hareme gir hele, yavrum, aylar kadar güzel beş yüz esire arasında hoşuna gidecek olanlardan istediğini seç. Ve eğer, buna karşın, bu kadınların hiçbiri hoşuna gitmezse, senin için eş olarak komşu ülkelerin hükümdar kızları arasından birini sağlarız; onun, Sitti Dünya’nın kendisinden bile güzel ve daha becerikli olacağına inanabilirsin!” demiş. O da “Babacığım, ben, eş olarak, kumaş üzerine gazeller işlemekte becerisi olan Dünya Hatun’dan başkasını istemem. Bana sadece o gerekli; yoksa ülkemden, dostlarımdan ve evimden ayrılacak ve kendimi öldüreceğim” diye yanıtlamış.</p>

  <p>Bunun üzerine babası ona karşı durmanın zararlı olacağını görerek kendisine “Öyleyse, oğlum, biraz sabret ki, Kâfur ve Billûr Adaları hükümdarına bir heyet göndereyim ve kendisinden yasal olarak kızını isteteyim ve sizi, tıpkı vaktiyle annenle evlenirken yapılan merasime benzer bir merasimle evlendireyim. Kabul etmezse, onun ayağının altındaki toprağı çökertir ve tüm ülkesini, öncüleri Kâfur ve Billûr Adaları’na ulaşırken artçıları imparatorluğumuz sınırlarındaki Isfahan Dağları’nda olacak büyük bir orduyla çiğnedikten sonra harabeye çevirir, başının üstüne yıkarım!” demiş.</p>

  <p>Bunu söyledikten sonra, Şah, Tacü’l-Mülûk’un dostu, genç tacir Aziz’i çağırtmış ve ona “Kâfur ve Billûr Adaları’na giden yolu biliyor musun?” diye sormuş. O da “Bilirim” cevabını vermiş. Şah, “Senden, bu ülkenin hükümdarı nezdine yollayacağım büyük vezirime, oraya giderken eşlik etmeni istiyorum” demiş. Aziz de, “Ey zamanın Şah’ı, işittim ve itaat ettim” cevabını vermiş.</p>

  <p>Bunun üzerine Süleyman Şah, büyük vezirini çağırtmış ve ona, “Oğlumun bu hacetini uygun gördüğünce hallet; ancak bunun için Kâfur ve Billûr Adaları’na gidip hükümdarın kızını, eş olarak, oğlum Tacü’l-Mülûk için istemen gerekecek” demiş. Vezir de işitip itaat ettiği cevabını vermiş; o sırada, sabırsız emir Tacü’l-Mülûk, kendi dairesine çekilmiş, şairin aşk elemleri üzerine yazdığı şu dizeleri okuyormuş:</p>

  <div class="gir1">
    <p>Geceye sor! Sana derdimi ve hüznümü yüreğim üzre terennüm ettiği gözyaşlarıyla dolu ağıtımsı şiiri söyleyecek.</p>

    <p>Geceye sor! Sana, gözyaşları yanaklarından akarken, gözleri geceleyin yıldızları gözeten çoban olduğumu söyleyecek.</p>

    <p>Yüreğimden arzular taşarken, yeryüzünde kendimi yapayalnız hissediyorum; tıpkı döllenebilir bir rahmi olduğu halde zafer tohumunu bulamayan kadınlar gibi!</p>
  </div>

  <p>Ve bütün geceyi yemeyi ve uyumayı reddedip düşlere dalarak geçirmiş.</p>

  <p>Ama gün doğar doğmaz babası, çabucak onu bulmaya gelmiş ve yüzünün bir gün öncekinden de solgun olduğunu ve değişikliğin daha belirgin hale geldiğini görünce, onu teselli etmek ve sabırla beklemesini sağlamak için, Aziz ile vezirin yola koyulma hazırlıklarını çabuklaştırmış; ve Kâfur ve Billûr Adaları hükümdarı ve yöresindekiler için zengin armağanlar götürmelerini sağlamayı da unutmamış. Heyet hemen yola koyulmuş.</p>

  <p>Günler ve geceler boyunca yol almışlar ve bu böylece Kâfur ve Billûr Adaları’na ulaşıncaya kadar sürmüş. Bunun üzerine bir ırmağın kenarına çadırlarını kurmuşlar; ve vezir bir ulak göndererek oraya ulaştıklarını ülkenin hükümdarına haber vermiş. Ve henüz gün sona ermeden, onları karşılamak üzere hükümdarın mabeyincilerinin ve emirlerinin geldiğini görmüşler; alışılagelen selamlaşmalardan ve hoşça karşılamalardan sonra onları hükümdarın sarayına götürmüşler.</p>

  <p>Bunun üzerine Aziz ve vezir saraya girip hükümdara efendileri Süleyman Şah’ın armağanlarını sunmuşlar; ve o da “Tüm dost yüreğimle ve başım üzerine, gözüm üzerine koyarak onları kabul ettim” demiş. Ve hemen Aziz ile vezir huzurdan ayrılmış, gelenek üzere sarayda beş gün kalıp yolculuk yorgunluğunu gidermişler.</p>

  <p>Ama beşinci günün sabahında, vezir onur giysilerini giymiş ve bu kez tek başına Şah’ın huzuruna çıkmış; ve kendisine efendisinin dileğini bildirmiş ve sonra saygıyla susarak yanıt beklemiş.</p>

  <p>Vezirin sözlerini işiten hükümdar, birdenbire çok telaşlanmış ve başını eğmiş; ve şaşkınlık içinde düşünerek Yeşil Kent’in ve Isfahan Dağları’nın kudretli hükümdarının ulağına ne diyeceğini bilemeden epeyce vakit harcamış. Çünkü, tecrübe, kızının evlenmekten ne denli ürktüğünü; ve Şah’ın isteğini, daha önce komşu ülkelerin belli başlı emirlerinin ve uzak yakın her yandan gelen soyluların isterlerine karşı davrandığı gibi nasıl nefretle reddedeceğini biliyormuş.</p>

  <p>Sonunda hükümdar, başını kaldırarak baş haremağasına yaklaşmasını işaretle bildirmiş ve ona “Hemen gidip hanımın Sitti Dünya’yı bul ve ona vezirin saygılarıyla bize getirdiği armağanları sun ve söylediklerini duyduğun gibi kendisine aktar” demiş. Haremağası hükümdarın önünde yeri öpüp uzaklaşmış.</p>

  <p>Bir saat sonra, burnu sanki yerlere kadar uzamış olarak geri gelmiş; ve hükümdara “Ey yüzyılların ve zamanın hükümdarı, gidip hanımım Sitti Dünya’nın huzuruna vardım; ancak kendisine vezir efendimizin isteklerini anlatır anlatmaz, gözleri hiddetle dolarak oturduğu yerden ayağa kalktı ve hemen eline bir tokmak alarak kafamı kırmak üzere ardımdan koştu. Bunu görünce olanca hızımla kaçıp kurtuldum; ama kapılar boyunca ardımdan koşuyor ve bana, “Babam, her şeye karşın beni zorla evlendirmek istiyorsa, bilsin ki, evleneceğim kişi, yüzümü asla açık olarak göremeyecektir; onu kendi ellerimle öldürür; sonra da kendi yaşamıma son veririm!” diye haykırıyordu.</p>

  <p>Baş haremağasının bu sözlerini işitince...</p>

  <br/>

  <p><i>Anlatısının burasında Şehrazad, sabahın yaklaştığını görmüş ve yavaşça susmuş.</i></p>

  <p><i>Ama yüz otuz birinci gece olunca, demiş ki:</i></p>

  <br/>

  <p>İşittim ki, ey bahtıgüzel şahım, baş haremağasının bu sözlerini işitince Sitti Dünya’nın babası olan hükümdar, vezir ve Aziz’e “İşte kendi kulağınızla işittiniz. Dolayısıyla Süleyman Şah’a selamlarımı götürün ve kızımın evlenmekten duyduğu dehşeti kendisine açıklayarak durumu anlatın. Allah tüm güvenlikle yurdunuza ulaşmanızı sağlasın!” demiş.</p>

  <p>Bunun üzerine vezir ile Aziz, kutsal görevlerinin olumsuz sonucunu görerek Yeşil Kent’e dönüp Süleyman Şah’a işittiklerini bildirmek için çabucak yola çıkmışlar.</p>

  <p>Bu haberi alan Şah, büyük bir hiddete kapılmış ve emirleriyle naiplerine, hemen birlikleri toplayıp Kâfur ve Billûr Adaları ülkelerini işgal etmeleri için emir vermek istemiş.</p>

  <p>Ancak vezir, konuşma izni istemiş ve “Ey Şah, bunu yapmaya gerek yok, çünkü kusur babasının değil, kızının; ve engel sadece ondan geliyor. Babası da bizim hepimiz gibi onun davranışına karşı. Zaten korkudan ödü kopmuş haremağasına kızın söylediği sözleri de sana anlattım” demiş.</p>

  <p>Süleyman Şah, vezirinin anlattıklarını duyunca, ona hak vermiş ve Hatun’un oğlundan alacağı intikamdan çok çekinmiş. Ve kendi kendine “Ülkelerini işgal etsem ve genç kızı esir etsem de kendini öldüreceğine yemin ettiğine göre işe yaramayacak!” demiş.</p>

  <p>Bunun üzerine Emir Tacü’l-Mülûk’u huzuruna çağırtmış ve kendisine vereceği haberden peşinen üzüntü duyarak, ona olup biteni anlatmış. Emir Tacü’l-Mülûk, umudu kırılmaktan uzak, kararlı bir edayla babasına “Babacığım, her şeyi olduğu gibi kabul edeceğimi sanma! Tanrı önünde yemin ederim ki, ya Sitti Dünya benim karım olacaktır; ya da ben artık senin oğlun Tacü’l-Mülûk olarak kalmayacağım. Yaşamım karşılığında da olsa, ona ulaşacağım!” demiş. Şah da ona “Bu nasıl olacak?” diye sorunca “Tacir kılığına girerek onu gidip bulacağım” diye yanıt vermiş. Şah da “Bu durumda, yanına vezir ile Aziz’i al” demiş. Ve hemen onun için yüz bin dinarlık tüccar malı satın alarak kendisine vermiş; ve kendi hazinesindeki çekmeceleri de boşaltarak, ona, yüz bin dinar altın ile atlar, develer, katırlar ve hoş renkli ipeklerle astarlanmış gösterişli çadırlar sağlamış.</p>

  <p>Bunun üzerine Tacü’l-Mülûk, babasının elini öpmüş ve yolculuk giysilerini giyerek annesini bulmaya gitmiş; onun da elini öpmüş; annesi de ona yüz bin dinar vermiş ve ağlayarak Tanrı’dan ona hayırlar dilemiş ve ruhunun doyumluluğu ve güvenlikle yeniden aralarına dönmesi için iyi dileklerde bulunmuş. Saraydaki beş yüz kadın da hüngürdeyerek, saygı ve sevecenlikle baktıkları Tacü’l-Mülûk’un annesinin yöresinde ağlamaya koyulmuşlar.</p>

  <p>Ama Tacü’l-Mülûk hemen annesinin dairesinden çıkmış ve dostu Aziz’i ve yaşlı vezir yanında olduğu halde, yola çıkma emri vermiş. Aziz’i ağlar görünce, ona “Niçin ağlıyorsun kardeşim Aziz?” diye sormuş. O da “Kardeşim, iyice hissediyorum ki, artık senden ayrılamam; ama zavallı annemin yanından ayrılalı da epey zaman oldu. Ve katıldığım kervan ülkeme döndüğünde, annem de beni öteki tacirler arasında göremeyince ne yapacak acaba?” demiş. Tacü’l-Mülûk “Sakin ol, Aziz! Amacımıza ulaşma yolunu bulduktan sonra Allah’ın izniyle ülkene dönersin!” demiş. Ve yola koyulmuşlar.</p>

  <p>Tacü’l-Mülûk’u oyalamak için onlara hayranlık uyandıran öyküler anlatan bilge vezirin yoldaşlığında durup dinlenmeden yol almışlar. Aziz de Tacü’l-Mülûk’a üstün değerde şiirler okumuş ve aşk özlemi ve âşıklar üzerine yakılmış bin kadar dize arasında şunların da bulunduğu, sihir dolu doğaçlamalar söylemiş:</p>

  <div class="gir1">
    <p>Sana çılgınlığımı anlatmaya geliyorum sevgili ve aşkın beni çocuksu ve yaşam uğrunda delikanlı kıldığını...</p>

    <p>Ey yolunda gözyaşı döktüğüm sen! Geceleyin, ruhumda hatıranı canlandırıyorum; ve sabah, uykuyu hiç tatmamış alnımdan fışkırıyor. Oh! Bunca ayrılıktan sonra dönüş ne zaman olacak?</p>
  </div>

  <p>Böylece bir aylık bir yolculuktan sonra Kâfur ve Billûr Adaları’nın başkentine ulaşmışlar ve büyük tacirlerin bulunduğu çarşıya girmişler. Tacü’l-Mülûk daha o andan başlayarak kaygılarının hafiflediğini duyumsamış ve neşeli vuruşlar yüreğini canlandırmış. Aziz’in görüşüne uyarak büyük hana inmişler; vezirin kentte onlar için bir ev tutmasını beklerken, kendileri için alt kattaki bütün dükkânları ve yukarı kattaki tüm odaları kiralamışlar; ve denkleri dükkânlara sıralamışlar. Handa dört gün dinlendikten sonra, büyük ipekçiler çarşısındaki tacirleri görmeye gitmişler.</p>

  <p>Yolda giderlerken vezir, Tacü’l-Mülûk ile Aziz’e “Her şeyden önce yapmamız gereken ve onsuz asla beklenen amacımıza ulaşamayacağımız bir şey düşünüyorum” demiş. Onlar da “Seni dinlemeye hazırız, çünkü yaşlıların esinlemeleri boldur, özellikle, senin gibi tecrübeli olurlarsa!” diye yanıtlamışlar. Vezir de “Fikrim şudur ki, mallarımızı müşterilerin gözünden uzak bir handa kapalı tutacak yerde, ey Emir Tacü’l-Mülûk, tacir olarak sana ipekçiler çarşısında büyük bir dükkân açalım. Mallarını göstermek ve satmak için sen dükkânın giriş bölümünde oturursun; Aziz de dükkânın dip tarafında kumaşları çıkarıp göstermek üzere yer alır. Böylece, sen çok yakışıklı olduğundan, Aziz de daha aşağı durumda olmadığından, kısa sürede dükkân çarşının müşterisi en bol tecim yeri haline gelir” demiş. Tacü’l-Mülûk da “Hayran olunacak bir fikir!” diye yanıtlamış. Ve onu zengin bir tacire dönüştüren güzel giysilerine bürünmüş, ardında Aziz, vezir ve tüm hizmetçileri olduğu halde, büyük ipekçiler çarşısına dalmış.</p>

  <p>Tacirler Tacü’l-Mülûk’u geçerken görünce, güzelliğinden gözleri kamaşmış ve müşterileriyle ilgilenmeyi terk etmişler; kumaş kesmekte olanların makasları havada kalmış, satış yapmakta olanlar müşterilerini savsaklamış. Ve hepsi birden birbirlerine “Acaba, gökyüzü cennetinin anahtarlarını elinde tutan kapıcı Rıdvan kapıyı kapamayı unuttu da, bu gökyüzü yaratığı kaçıp yeryüzüne mi indi?” diye sormuş. Kimileri de o geçerken “Ya Allah! Senin meleklerin ne kadar güzelmiş!” diye haykırmış.</p>

  <p>Tacü’l-Mülûk, Aziz ve vezir çarşının ortasına ulaşınca, tacirlerin büyük şeyhinin nerede bulunduğunu sormuşlar ve çabucak kendilerine gösterilen dükkâna doğru yollanmışlar. Oraya ulaşınca, oturmakta olan herkes onlara saygı duyarak ve “Bu sayın ihtiyar, herhalde bu iki güzel delikanlının babası olacak” düşüncesiyle ayağa kalkmış. Vezir de, selam alınıp verildikten sonra “Ey tacirler, içinizden hanginiz çarşının büyük şeyhidir?” diye sormuş. Onlar da “İşte!” diyerek tavrı saygı uyandıran beyaz sakallı, güleç yüzlü bir taciri göstermişler. Vezir, kendilerine gösterilen tacire bakmış; iri kıyım bir ihtiyarmış bu. Onlara gerekli saygıyı göstererek çabucak dükkânına çağırmış ve yürekten bir konuşmayla “Dilediğiniz tüm hizmetleri görmeye hazırım!” demiş.</p>

  <p>Bunun üzerine vezir “Ey nazik şeyh, yıllar var ki ben, şu iki çocukla birlikte kentleri ve ülkeleri, onlara çeşitli halkları tanıtmak üzere ve eğitimlerini tamamlamak, mal alıp satmayı öğretmek ve her ülkenin gelenek ve göreneklerine göre kâr sağlamak üzere gezer dururum. Ve de bu maksatla bu ülkeye belirli bir süre kalmak üzere geldik; çocuklarım bu kentin tüm güzelliklerini görerek yararlansınlar ve kent halkının tavırlarındaki tatlılığı ve nezaketi öğrensinler diye... Bundan dolayı bize çarşıda, durumu iyi, büyücek bir dükkân kiralamamız ve burada uzak ülkemizden getirdiğimiz mallarımızı sergilememiz için yardımda bulunmanı senden rica ediyoruz” demiş.</p>

  <p>Bu sözleri işiten çarşı şeyhi “Kuşkusuz! Sizin dileğinizi yerine getirmek benim için zevktir” diye yanıt vermiş. Ve onları daha iyi görebilmek için delikanlılara dönmüş ve güzelliklerinin etkisiyle bir bakışta sınırsız bir bağlanma duygusuna kapılmış. Daha doğrusu, çarşı şeyhi, açıktan açığa ve çılgınca, güzel delikanlıların güzel gözlerine vurulmuş. Zaten genç kızlardan çok genç delikanlıları sevmeyi yeğler ve körpe çocukların kekremsi tadını üstün görürmüş.</p>

  <p>Bundan dolayı kendi kendine “Onları yaratana ve şekil verene ve cansız bir maddeden böylesine güzellik sağlayana zaferler ve övgüler olsun!” diye düşünmüş. Ve ayağa kalkarak bir kölenin efendilerine yapacağı hizmetten daha âlâsını yapmak üzere kendisini tüm olarak onlara bağlamış. Ve hemen üçünü de yanına alarak elverişli dükkânları göstermiş; sonunda aynı çarşının ortasında bir dükkân seçmişler. Bu dükkân tüm gördüklerinin en güzeli, en aydınlığı, en genişi ve bakışlara en açık olanı imiş; neşeli ve gösterişli bir tarzda inşa edilmiş ve ön cephesi tahta oymalarla bezenerek; üst üste ve yan yana olan rafları abanoz ve billurdan yapılmış; üzerinde bulunduğu sokak da, iyice süpürülmüş ve sulanmış imiş; geceleyin, çarşı bekçisi de, bu dükkânın kapısı önünde durmayı yeğlermiş. Kirası kararlaştırılınca, çarşı şeyhi “Allah bu tertemiz günün hürmetine burasını bereketli ve kutsanmış bir dükkân kılsın! Ve gençlerin de bahtı gür olsun!” diyerek anahtarları vezirin eline teslim etmiş.</p>

  <p>Bunun üzerine vezir, değerli malları; güzel kumaşları, dibaları ve Süleyman Şah’ın hazinesinden çıkan değer biçilmez eşyayı dükkâna taşıtıp dizdirmiş. Ve bu iş bir kez bitince, iki delikanlıyı yıkanmak üzere yöredeki temizliği ve parlak mermerleriyle ünlü bir hamama götürmüş. Hamama çıkılan beş basamaklı merdivenin iki yanında düzgün bir şekilde sıralanmış kütükler varmış.</p>

  <p>İki dost, çabucak yıkandıktan sonra, vezirin yıkanmasının bitmesini beklemeden acele gidip dükkândaki yerlerini almak istemişler. Hamamdan neşeyle çıkınca rastladıkları ilk kişi onların çıkışını merdivenlerde tutkuyla bekleyen yaşlı çarşı şeyhi olmuş. Yıkanmaları, güzelliklerine ve tenlerinin tazeliğine çok daha fazla parlaklık vermiş; ve...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz otuz ikinci gece olunca, demiş ki:</i></p>

  <br/>

  <p>Yıkanmaları, güzelliklerine ve tenlerinin tazeliğine çok daha fazla parlaklık vermiş; ve yaşlı adam, içinden onları, narin ve kibar iki geyik yavrusuyla kıyaslamış. Ve yanaklarının ne denli pembeleştiğini ve siyah gözlerinin nasıl koyulaştığını ve yüzlerinin ne kadar aydınlandığını görmüş; meyveleriyle renklenmiş iki dal gibi narin ya da süt beyazlığında ve tatlı iki ay gibiymişler; ve yaşlı adam şairin şu dizelerini anımsamış:</p>

  <div class="gir1">
    <p>Sadece onun eline dokunmakla tüm duygularım yüceldi ve titredim. Ya suyun saydamlığı ile ışığın altınının birleştiği bedenini görsem ne olurdum?</p>
  </div>

  <p>Bunun üzerine onların önüne çıkmış ve onlara “Çocuklar, nasıl, yıkanmaktan zevk aldınız mı? Allah bu zevkten sizi esirgemesin ve her zaman yeniden yıkanın!” demiş. Tacü’l-Mülûk da, en hoş haliyle ve kibar bir vurgulamayla “Seninle aynı zevki paylaşmak isterdik!” diye yanıt vermiş. Ve ikisi birden onu saygıyla çevirmişler ve yaşını ve çarşı şeyhi olarak mertebesini göz önünde tutarak yol gösterip onun önünde yürümüşler ve dükkânlarının yolunu tutmuşlar.</p>

  <p>Onun önünde yürüdükleri için de ihtiyar şeyh, yürüyüşlerinin ne denli zarif olduğunun ve giysilerinin altında kalçalarının adım atarlarken nasıl titrediğinin farkına varmış. Artık içinden gelen duyguları gemleyemeyerek ve gözleri kıvılcımlar saçarak nefes nefese kalmış ve karmaşık duygular içinde şu beyti okumuş:</p>

  <div class="gir1">
    <p>Yüreklerimizi büyüleyen şekilleri gözleyerek, ağırlıkları yoğun da olsa, onları titrerken görürsek, asla şaşmamak gerekir.</p>

    <p>Çünkü, göklerin tüm küreleri dönerken titrerler ve tüm gök yuvarlakları devinirken sarsılırlar.</p>
  </div>

  <p>İki delikanlı bu dizeleri işitince, anlamlarını anlayıp yaşlı şeyhin hiç de şehvet duyduğuna yormamışlar. Tersine! Bunu, kendi önerilerinin zarif bir övgüsü gibi anlamış ve bundan çok duygulanarak ve de dostluğun büyük bir göstergesi sayarak, onu sevindirmek üzere kendileriyle birlikte hamama sürüklemek istemişler. Ve çarşı şeyhi, nezaket olsun diye ilkin reddeder gibi göründükten sonra öneriyi, ruhunda arzular kıvılcımlanarak kabul etmiş ve onlarla birlikte hamamın yolunu tutmuş.</p>

  <p>İçeri girdiklerinde, vezir, özel odalardan birinde kurulanmaktayken, onları görmüş; ve şeyhin de farkına vararak önlerine çıkmış ve onların durdukları orta havuza doğru ilerleyerek şeyhi kendi odasına davet etmiş; fakat ihtiyar, bunca iyiliklerini kötüye kullanmak istemediğini açıklayarak ve zaten Tacü’l-Mülûk ile Aziz, her biri birer elini tutarak onu kendilerine ayrılmış bulunan odaya götürmekte bulunduklarından bu çağrıyı yerine getirememiş. Bunun üzerine vezir ısrar etmemiş ve kurulanmak üzere kendi odasına dönmüş.</p>

  <p>Bir kez yalnız kalınca, Aziz ile Tacü’l-Mülûk saygın ihtiyarı soymuşlar; kendileri de soyunup ihtiyar kaşının altından onlara gizlice bakışlar fırlatırken, onun bedenini bastıra bastıra ovmaya başlamışlar; sonra Tacü’l-Mülûk, onu sabunlama onurunun sadece kendisine düştüğünü yeminle ifade etmiş; Aziz de, ona bakır tasla su dökme zevkinin kendisine ait olduğunu yeminle teyit etmiş; ihtiyar şeyh kendisinin cennete girdiğini sanmış.</p>

  <p>Ve böylece büyük vezir gelip ihtiyar şeyhin keyfini bozasıya kadar, onu ovuşturmaya, sabunlamaya, başından aşağı su dökmeyi sürdürmüşler. Bunun üzerine onu sıcak havlularla silerek, sonra da serin ve kokulu havlularla kurulayarak giydirmişler ve onu kerevete oturtarak gülsuyundan yapılmış misk kokulu şerbetler sunmuşlar.</p>

  <p>Şeyh, vezirin konuşmalarına ilgi duyar gibi görünüyor, ama aslında, ona hizmet için gidip gelen iki gencin zarif hareketlerine bakmaktan ve ilgilenmekten başka bir şey yapmıyormuş. Ve vezir, ona, banyodan sonra âdet hükmünde olan dileklerde bulununca “Sizlerin gelmesiyle kentimize Tanrı’dan hayırlar ulaşmıştır! Gelişinizle ne kadar mutluluk getirdiniz!” diye yanıtlamış. Ve onlara şu kıtayı okumuş:</p>

  <div class="gir1">
    <p>Gelişleriyle tepelerimiz yeniden yeşerdi ve toprağımız titredi ve yeniden çiçeklendi. Yeryüzü ile yeryüzünde oturanlar, hep birlikte, ‘Büyüleyici konuklarımıza hoş geldin der, dostluklar sunarız!’ diye haykırmışlar.</p>
  </div>

  <p>Üçü de onun bu hoş kibarlığına teşekkür etmiş, o da “Tanrı size mutlu bir ömür sürdürsün ve ey ünlü tacir, iki yavrunu kem gözlerden sakınsın!” diyerek cevap vermiş. Vezir de “Yıkanmakla sen de, Tanrı’nın lütfuyla, iki kat güç ve sağlık kazanırsın inşallah! Çünkü ey saygın şeyh, yeryüzünde sudan daha değerli bir şey var mıdır? Ve hamam bir mutluluklar evi değil midir?” demiş. Çarşı şeyhi de “Kuşkusuz, vallahi! Ve hamam, büyük şairlere az mı hayranlık veren şiirler esinlemiştir? Bunlardan hatırladıklarınız var mı?” demiş. Tacü’l-Mülûk, ilkin “Ben bazılarını hatırlıyorum” demiş; hele şunu dinleyin:</p>

  <div class="gir1">
    <p>Hamam âlemi, senin tatlılığına doyum olmaz! Oysa sen, ne kadar kısa sürersin! Senin bağrında yaşamım akar gider! Hayran olunası hamam, duygularımın hamamı!</p>

    <p>Sen var olunca, Cennet’in kendisi bile çekilmez olur; ve sen Cehennem olsan da büyük bir mutlulukla bağrına atılırdım!</p>
  </div>

  <p>Tacü’l-Mülûk bu şiiri okuyup bitirince, Aziz de “Ben de hamam üzerine dizeler biliyorum!” diye haykırmış. Çarşı şeyhi “Oku da zevklerimiz okşansın!” diye haykırmış. Aziz de uyumlu bir sesle şu dizeleri okumuş:</p>

  <div class="gir1">
    <p>Burası çiçekli kayaları süs olarak almış bir yerdir. Sıcaklığı bir cehennem kovuğundan alınmış izlenimi verir; eğer hemen zevkini çıkarmazsan ve ortamında ayları ve güneşleri görmezsen!</p>
  </div>

  <p>Bu dörtlüğü bitirince, Aziz Tacü’l-Mülûk’un yanına oturmuş. Bunun üzerine çarşı şeyhi, onların inceliğinden ve yeteneklerinden son kertede hayranlık duyarak “Vallahi! Siz kendinizde sözgenlik ile güzelliği birleştirmişsiniz! Şimdi ben de size, kendimce, bazı zevk verici dizeler söylemek ya da daha çok şarkı halinde sunmak istiyorum; çünkü ancak bizim şarkılarımız, bu uyumlu dizelerin güzelliğini ortaya koyabilir!” demiş. Ve çarşı şeyhi, elini yanağına bastırarak, gözlerini yarı yarıya kapatıp başını sallayarak şu şarkıyı okumuş:</p>

  <div class="gir1">
    <p>Hamamın ateşi, senin sıcaklığın bizim yaşamımızdır. Ey ateş, sen bedenimize güç verirsin; ruhlarımız da hafifler ve yeniden sağlık kazanır.</p>

    <p>Ey hamam, dostum! Ah! Havanın ılıklığı, kurnaların serinliği, su şırıltısı, tavandan gelen ışık, temiz mermerler, gölgeli odalar, tütsü kokusu ve koku sürünmüş gövdeler, sizlere tapıyorum!</p>

    <p>Sen hiç sönmeyecek bir alevle yanar tutuşursun, yüzeyde serin kalırsın tatlı karanlığınla! Gölgesin sen, hamam, ateşe karşın, tıpkı ruhum ve arzularım gibi, ey hamam!</p>
  </div>

  <p>Sonra delikanlılara bakmış, bir an için ruhunu onların güzellik bahçelerinde avare dolaştırmış ve bundan esinlenerek, onları kastederek şu iki kıtayı söylemiş:</p>

  <div class="gir1">
    <p>Evlerine gittim; daha kapıdan girerken, ince bir yüz ve gülücüklerle dolu bir gözle karşılandım.</p>

    <p>Konukseverliklerinin tüm zevklerini tattım ve ateşlerinin tatlılığını hissettim! Nasıl olur da çekiciliklerinin kölesi olmam!</p>
  </div>

  <p>Bu dizeleri ve şarkıyı işitince, son kertede etkilenmişler ve şeyhin sanat anlayışına hayran kalmışlar. Ve ona coşkuyla teşekkür etmişler; akşam olduğundan dolayı da ona hamam kapısına kadar eşlik etmişler; ve kendilerinden evinde bir akşam yemeği yemeleri için pek çok ısrar ettiği halde, özür dilemişler; ve kendisinden izin alarak, ihtiyar şeyh hâlâ onlara bakarak hareketsiz kaldığı bir sırada, oradan uzaklaşmışlar.</p>

  <p>Sonra handaki odalarına gelerek yiyip içmişler ve tam bir mutluluk içinde, sabaha kadar uyumuşlar. Sabahleyin kalkınca apdest alıp namaz borçlarını yerine getirmişler; sonra da, çarşının açılışı dolayısıyla ilk kez açacakları dükkânlarına doğru yol almışlar.</p>

  <p>Hizmetkârları zaten dükkânı iyice düzene koymuş bulunuyorlarmış; çünkü yeterince işi biliyorlarmış; ipek kumaşları duvarlara asmış ve uygun yerlere her biri bin dinar değerinde iki şahane halı ile kenarları altın işlemeli her biri yüzer dinar değerinde iki örme yastık sergilemişler. Fildişi, abanoz ve billur raflara iyi bir düzenlemeyle değerli mallar ve değer biçilmez mücevherler dizmişler.</p>

  <p>Bunu gören Tacü’l-Mülûk halılardan birinin, Aziz de ötekinin üzerine oturmuş; vezir de ikisinin arasında ve tam da dükkânın ortasında yer almış; hizmetkârlar yörelerini çevirerek emirlerini yerine getirmek için acele davranmakta rekabete girmişler.</p>

  <p>Kısa sürede o kentin halkı bu hayranlık verici dükkândan söz edildiğini işitmiş ve her yandan müşteriler akın etmeye başlamış; satın aldıkları şeyleri, güzelliğinin ünü bütün başları kendisine çevirten ve tüm akılları uçuran Tacü’l-Mülûk adlı gencin elinden almak gayretine düşmüşler. Kendi bakımından vezir de, işlerin son kertede yolunda gittiğini görerek Tacü’l-Mülûk ile Aziz’e bir kez daha büyük bir ağız sıkılığı göstermelerini öğütlemiş ve dinlenmek üzere sakin bir şekilde odasına girmiş.</p>

  <p>Bu durum böylece bir süre devam etmiş; bu sürenin sonunda Tacü’l-Mülûk, Dünya Hatun hiç ortaya çıkmadığından, sabırsızlanmaya ve uykularını yitirinceye dek meraklanmaya başlamış; sonunda, bir gün, dostu Aziz ile dükkânlarının önünde kaygılarını paylaşırken, yaşlı bir kadın...</p>

  <br/>

  <p><i>Anlatısının burasında Şehrazad, gün doğmakta olduğunu görmüş ve yavaşça susmuş.</i></p>

  <p><i>Ama yüz otuz üçüncü gece olunca, söze başlamış:</i></p>

  <br/>

  <p>Bir gün, dostu Aziz ile dükkânlarının önünde kaygılarını paylaşırken, siyah satenden büyük bir çarşafa ağırbaşlılıkla bürünmüş yaşlı bir kadın, çarşıdan geçiyormuş; bu harika dükkân ve halı üzerinde oturan genç tacir dikkatini çekmekte gecikmemiş. Ve öylesine heyecana kapılmış ki, donunu ıslatmış. Sonra bakışlarını genç adama çevirmiş ve içinden “Bu kuşkusuz bir âdemoğlu değil; ya bir melek ya da bir rüya ülkesi hükümdarı!” diye düşünmüş. Bunun üzerine dükkâna yaklaşıp genç taciri selamlamış; o da karşılık vermiş; ve Aziz’in dükkânın dip tarafından yaptığı bir işaret üzerine, kadının onurunu gözeterek ayağa kalkmış ve en tatlı gülüşüyle gülmüş. Sonra da onu halı üzerine oturmaya çağırmış ve de onun yanına oturarak, kadına, serinliği hissederek rahatlayıncaya kadar yelpazeyle hava sağlamaya koyulmuş.</p>

  <p>Bunu gören yaşlı kadın, Tacü’l-Mülûk’a “Yavrum, sen ki tüm güzellikleri, tüm incelikleri kendinde toplamışsın, sen buralı mısın?” diye sormuş. Tacü’l-Mülûk da konuşmasındaki tüm incelik, temizlik ve çekicilikle “Vallahi! Ey hanımım, sırf ziyaret ederek eğlenmek üzere geldiğim bu ülkeye bundan önce hiç ayak basmamıştım. Zamanımın bir parçasını alıp satmakla dolduruyorum” demiş. Yaşlı kadın da “Kentimizin zarif konuğu, hoş geldin! Uzak ülkelerden mal olarak neler getirdin? En güzellerini bana göster, çünkü güzellik güzelliği çeker!” demiş. Tacü’l-Mülûk, onun tatlı sözlerinden çok etkilenmiş, teşekkür anlamında gülümsemiş ve “Dükkânımda senin hoşuna gidecek mallardan başka bir şey yok; bunlar hükümdar kızlarına ve senin gibi kimselere layık şeylerdir!” demiş. Yaşlı kadın “Ben de tam hükümdarımız Şehriman’ın kızı Dünya Hatun’a bir urba için güzel bir kumaş satın almak arzusundaydım!” demiş.</p>

  <p>Uğruna onca yolu kat ettiği kişinin adının anıldığını işitince Tacü’l-Mülûk, artık kendini tutamayarak Aziz’e “Aziz, mallarımız arasında en güzel, en zengin olanları çabuk bana getir!” diye haykırmış. Bunun üzerine Aziz, duvara gömülü olan bir dolabı açmış ve oradan tek bir bohça çıkarmış. Ama nasıl bir bohçaymış bu, bir bilseniz! Bohçayı oluşturan kumaş, altın saçakları olan, üzerine yumuşak renklerle kuş ve çiçek desenleri, ortasına da dans eden sarhoş bir fil işlenmiş, Şam kadifesindenmiş. Ve bu bohçadan insanın ruhunu sarhoş edici bir koku yayılıyormuş. Aziz bunu Tacü’l-Mülûk’a getirmiş; o da bohçayı açmış ve buradan tek parça halinde, ancak bir huri ya da göz kamaştıran bir sultan için tek giysi oluşturacak bir kumaş çıkarmış. Ancak Tanrı’dan esinlenerek uyumlu dizeler söyleyen şairler onu tanımlayabilir ya da onu zenginleştiren taşları ya da argacını örten işlemelerini sayabilirmiş. Kendisini saran bohça dışında, sadece kumaş, en azından yüz bin altın dinar edermiş.</p>

  <p>Bunun üzerine Tacü’l-Mülûk, kumaşın güzelliğine mi yoksa siyah gözlü delikanlının tapılası yüzüne mi bakacağını bilemeyerek şaşıran yaşlı kadının önünde kumaşı açmış. Kadın, tacirin gençliğinden gelen sihrin etkisiyle kartlaşmış gövdesinin canlandığını ve kalçalarının ateşlendiğini duyumsamış; ve hemen oracıkta apış arasında hatırı sayılır bir kaşınma arzusu duymuş.</p>

  <p>Sonunda konuşabilecek duruma gelince, tutkuyla ıslanmış gözlerini Tacü’l-Mülûk’a dikerek ona “Uygun bir kumaş bu. Sana ne kadar ödeyeceğim?” diye sormuş. O da eğilerek “Seni tanımış olmanın mutluluğuyla malımın karşılığını gereğinden fazla almış oldum” diyerek cevap vermiş. Bunu duyan yaşlı kadın “Ey güzel çocuk, senin kucağına uzanan ve kollarıyla seni saran kadına ne mutlu! Ama sana layık olabilecek kadınlar nerede? Bana kalırsa, yeryüzünde buna layık ancak tek kişi var! Söyle bana ey genç karaca, senin adın nedir?” diye haykırmış. O da “Benim adım Tacü’l-Mülûk’tur” deyince, yaşlı kadın “Ama bu ancak hükümdar oğullarına verilecek bir isimdir. Nasıl olur da bir tacir, Hükümdarların Tacı<a href="../Text/dipnot.xhtml#Footnote0131" id="Feedback0131"><sup>[131]</sup></a> adını alabilir?” demiş.</p>

  <p>Bu sözleri duyan ve o ana kadar hiçbir şey söylememiş bulunan Aziz, dostunu sıkıntıdan kurtarmak için söze karışarak yaşlı kadına “Anası ile babasının çok sevdikleri tek oğulları olduğundan ona, hükümdar çocuklarına verilecek bir isim vermişler!” demiş. Kadın da “Kuşkusuz! Eğer güzellik bir hükümdar seçecek olsa, Tacü’l-Mülûk’u seçerdi! Pekâlâ! Ey Tacü’l-Mülûk, bil ki, bu yaşlı kadın artık senin kölendir. Allah da, sana olan bağlılığımın tanığıdır! Yakında senin için neler yapabileceğimi göreceksin! Tanrı seni korusun ve kem gözlerden sakınsın!” demiş. Sonra değerli bohçayı alıp oradan ayrılmış. Ve hâlâ heyecanlar içinde çocukken kendisine sütanalık ettiği için onu anası gibi tutan Sitti Dünya’nın yanına ulaşmış. İçeri girdiğinde bohçayı ağırbaşlılıkla kolunun altında tutuyormuş. Bunu gören Dünya Hatun ona “Sütanne, bana ne getirdin? Göster bakayım!” demiş. O da “Dünya Hatun, al bak bakalım!” demiş; ve kumaşı birdenbire açıvermiş. Dünya Hatun, mutluluk içinde ve gözleri sevinç dolu “Benim güzel kalpli dadım, bu ne güzel kumaş böyle! Her halde ülkemizin kumaşı değil!” diye haykırmış. Yaşlı kadın da “Kuşkusuz, çok güzel! Ama acaba, onu bana senin için veren genç taciri görseydin ne derdin? Aman Allah’ım! Ne güzellikti o! Herhalde Cennet’in kapıcısı Rıdvan, onun yeryüzüne inerek Tanrı’nın kullarının yüreklerini ferahlatması için, kapıları kapamayı unutmuş olacak! Ah hanımım, ışık saçan bu gencin senin göğsünde uyuduğunu görmeyi ne kadar isterdim ve...” Ancak, Dünya “Sütana, yeter!” diyerek onun sözünü kesmiş ve “Nasıl oluyor da bir erkekten böylesine söz ediyorsun? Hangi duman aklını karartmış acaba? Ah! Sus bakayım! Ve de bana şu kumaşı ver bir dokunayım ve de yakından göreyim!” diye haykırmış. Kumaşı eline alıp okşamaya başlamış ve üzerinde nasıl duracağını anlamak için omzundan aşağı sarkıtmış ve sütanasına doğru dönmüş; bunun üzerine yaşlı kadın “Hanımım, sana pek yaraştı, ama güzellik tek olmaktansa çift olmalıdır. Ey Tacü’l-Mülûk...” deyince, Sitti Dünya “Peri tutkunu dadı, hain dadı! Artık konuşma! Hemen git, o taciri bul; ve dilediği bir şey ya da yerine getirilmesini istediği bir hizmet varsa, öğren! Hemen Şah babam yerine getirsin!” diye haykırınca, yaşlı kadın gülmeye başlamış ve göz kırparak “Bir dilek mi dedin? Doğru söylüyorsun! Kimin bir dileği yoktur ki?” demiş. Ve çabucak ayağa kalkıp Tacü’l-Mülûk’un dükkânına koşmuş.</p>

  <p>Tacü’l-Mülûk onun geldiğini görerek yüreğinin sevinçten kanatlandığını duyumsamış ve göğsü rahatlayıp ferahlamış; içinden “Bu iş oldu!” demiş. Yaşlı kadına da “Tek bir isteğim var: Kendisine yazacağım bir mektubu Sitti Dünya’ya götür ve bana cevabını getir!” demiş; kadın da “İşittim ve itaat ettim!” yanıtını vermiş. Bunun üzerine Tacü’l-Mülûk Aziz’e “Bana bakır hokkayı, kâğıt ve kalemi ver!” diye seslenmiş. Aziz, istediklerini getirince, şu mektubu uyumlu dizeler halinde kaleme almış:</p>

  <div class="gir1">
    <p>Bu mektup, bekleyiş derdiyle yanan bir yüreğin külleri arasından eşeleyerek bulduğum pek çok ve çeşitli şeyler getirecek sana, ey yüce varlık! İlk satıra içimi yakan ateşin işaretlerini koyuyorum; ikincisine arzumu ve sevgimi; üçüncü satıra yaşamımı ve sabrımı; dördüncüye tüm sıcaklığımı; beşincisine sevindirilmeye muhtaç yüreğimin sonsuz tutkusunu; ve altıncı satıra bir buluşma dileğini!</p>
  </div>

  <p>Sonra, mektubun altına imza yerine geçmek üzere şunları yazmış:</p>

  <div class="gir1">
    <p>Güzelliğine adanarak uyumlu dizeler halinde yazılan bu mektup, derin arzularının esiri olan ve derdinin kafesinde tutuklu bulunan, işkencelerinden hasta düşen ve bakışlarının özlemini çeken tacir Tacü’l-Mülûk’un elinden çıkmıştır.</p>
  </div>

  <p>Sonra mektubunu okumuş; onu kumla kurutmuş, katlamış, hizmetinin karşılığı olarak eline içinde bin dinar bulunan bir kese sıkıştırarak yaşlı kadına vermiş. Yaşlı kadın da, onun başarısını dileyerek çabucak hanımının yanına gelmiş; o da kendisine “Pekâlâ! Benim iyi kalpli dadım, söyle bakayım, tacir, gidip babamdan yerine getirilmesini isteyeceğim ne gibi bir dilekte bulundu?” diye sormuş. Yaşlı kadın da “Aslında, ey hanımım, ne istediğini ben de bilmiyorum, içeriğini bilmediğim şu mektubu verdi bana!” demiş. Ve mektubu kendisine vermiş.</p>

  <p>Dünya Hatun mektubun içeriğini anlayınca “Ah, küstah tacir! Nasıl olur da gözlerini benim seviyeme yükseltmeye cesaret edersin?” diye haykırmış. Sonra hiddetle ellerini yüzüne çarparak “Bu alçağı, dükkânının önünde astırmalıyım!” demiş. Bunun üzerine yaşlı kadın, masum bir tavırla “Bu mektupta seni bu kadar kızdıracak ne var ki? Yoksa tacir, söz konusu kumaş için olmayacak bir bedel mi istiyor?” diye sormuş. O da “Felâket! Aşktan ve tutkudan başka bir şey yok bu mektupta” demiş. Yaşlı kadın “Gerçekten pek küstahmış; sen de bu davranışını sürdürürse, neler yapabileceğini sert bir yanıtla ona anlat!” demiş. O da “Evet ama, bu onu daha fazla yüreklendirmez mi?” demiş. Yaşlı kadın da “Yok canım! Ancak aklını başına getirir!” diye yanıtlamış. Bunun üzerine Sitti Dünya “Bana hokkamı, kâğıt kalemimi ver!” demiş ve koşuklu ve uyaklı olarak şunları yazmış:</p>

  <div class="gir1">
    <p>Gecelerin yıldızına hiçbir ölümlünün ulaşamayacağı belliyken, sen o yıldıza ulaşmayı düşleyen bir körsün!</p>

    <p>Ve ben senin gözlerini açmak için, seni topraktan bir testi olarak şekillendiren ve el dokunmamış yıldızların sonsuz bakirliğini yaratanın gerçekliği üzerine yemin ederim. Küstahça önerini bir daha tekrarlarsan, lanetli bir ağacın gövdesinden yapılma bir darağacına astırırım seni! Böylece tüm küstahlara örneklik etmiş olursun!</p>
  </div>

  <p>Sonra mektubu kapatarak yaşlı kadına vermiş; o da bunu hemencecik bekleyişle yanıp tutuşan Tacü’l-Mülûk’a götürmüş; Tacü’l-Mülûk da, ona teşekkür ettikten sonra, mektubu açmış ve göz geçirir geçirmez, büyük bir üzüntüye kapılmış ve kederli bir tavırla yaşlı kadına “Beni ölümle tehdit ediyor; ama ben ölümden korkmuyorum; çünkü yaşam bana daha çekilmez geliyor. Ve ölümü göze alarak, ona cevap vermek istiyorum!” demiş. Yaşlı kadın da “Benim için çok değerli olan yaşam üzerine yemin ederim ki, sana yardım edecek ve tüm tehlikeleri seninle paylaşacağım! Haydi mektubunu yaz ve bana ver!” demiş. Bunun üzerine Tacü’l-Mülûk, Azize “Anamıza bin dinar ver! Biz de kendimizi Gücü Büyük Tanrı’ya emanet edelim!” diye haykırmış. Ve kâğıt üzerine aşağıdaki dizeleri yazmış:</p>

  <div class="gir1">
    <p>İşte, benim akşamki dileğime karşılık, o beni ölümle ve ağıtla tehdit ediyor; bilmiyor ki, ölüm huzurdur, ve Baht’ın çizdiği yol neyse, ancak o olur.</p>

    <p>Allah için! Acıması, aşkın insan gözünün bakmaya yüreklenemeyeceği çok yükseklerde olduğunu ve çok temiz olanlara özgü bulunduğunu sanmaktan biraz daha öteye geçemez mi?</p>

    <p>Ey arzularım! Boşuna harcanan arzularım! Artık başka şey dilemeyin! Ve bırakın ruhum, umutsuz tutkusunda gömülsün!</p>

    <p>Ama sen ey taş yürekli kadın, gönül üzüntüsünün bana hükmetmesine razı olacağımı sanma! Ve bundan böyle maksatsız bir ömrün acısına katlanmaktansa, umutlarımla birlikte ruhumun da uçup gitmesini yeğ tutacağım!</p>
  </div>

  <p>Ve gözleri yaşla dolu “Boşu boşuna tedirgin olma! Artık ölmekten öte bir şey kalmadığını hissediyorum!” diyerek mektubu yaşlı kadına vermiş. O da kendisine “Bu kederli ve yanlış önsezileri bir yana bırak ve ey güzel delikanlı, sen güneş gibi değil misin, o da ay gibi değil mi? Öyleyse, nasıl olur da tüm yaşamı aşk düzenleriyle geçmiş benim gibi birinden sizin güzelliklerinizi birleştirmeyi beceremeyeceğimi beklersin? Haydi ruhunu sakinleştir! Seni üzen kaygıları yatıştır! Yakında sana sevineceğin haberler getireceğim!” demiş. Ve bu sözleri söyleyerek yanından ayrılmış...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz otuz dördüncü gece olunca, demiş ki:</i></p>

  <br/>

  <p>...Ve bu sözleri söyleyerek, yanından ayrılmış; mektubu saçlarının arasında gizleyerek hanımını bulmaya gitmiş. Huzuruna çıkıp elini öpmüş ve hiçbir söz söylemeden oturmuş. Ama aradan birkaç saniye geçince “Sevgili kızım, yaşlı saçlarım dağıldı; onları düzeltecek gücüm yok. Senden rica ediyorum, esirelerinden birine emir ver de gelip tarasın!” demiş. Ama Sitti Dünya “Benim iyi yürekli dadıcığım, onları ben sana tarayayım; sen şimdiye kadar benim saçlarımı ne çok taramıştın, unuttun mu?” diye haykırmış. Ve Dünya Hatun, sütanasının beyaz saçlarını çözmüş ve taramaya davranmış; o sırada mektup kayarak yere düşmüş.</p>

  <p>Bunun üzerine Sitti Dünya, şaşarak onu yerden almak istemiş; ama yaşlı kadın “Kızım, sen o kâğıdı bana ver! Herhalde genç tacirin yanında iken saçlarımın üzerine düşmüş olacak. Gidip hemen kendisine geri vereyim!” diye haykırmış. Ama Dünya mektubu çabucak açmış ve okumuş; ve de kaşlarını çatarak “Ah sen, kötü kalpli sütanne, bu yine senin düzenlerinden biri! Ama bu uğursuz ve küstah taciri tedirgin etsin diye bana kim yolladı? Hangi Allah’ın belası ülkeden kopup bana kadar geldi? Ve ben nasıl olur da, ne benim ırkımdan ne de benim kanımdan olan bu adama bakmaya karar veririm? Ah, dadı, ben sana bu saygısız kişinin daha da yüzsüzleşeceğini söylememiş miydim?” diye haykırmış. Yaşlı kadın da “Gerçekten, bu sahici bir Şeytan’mış! Ve gözü pekliliği de cehennemlik bir gözü peklilikmiş. Ama, ey kızım ve hanımım, sen ona son bir kez daha yaz; senin iradene boyun eğeceğine söz veriyorum! Yoksa bırak kahrolsun, ben de onunla birlikte kahrolayım!” demiş. Bunun üzerine Dünya Hatun hemen eline kalemi almış ve şu uyaklı sözleri yazmış:</p>

  <div class="gir1">
    <p>Soluduğun havada felaket ve tehlike fır dönerken, duyarsızca uyursun!</p>

    <p>Tersine akışı yasaklanmış ırmaklar olduğunu ve hiçbir insanoğlunun ayak basmadığı ıssız, yasak yerler bulunduğunu bilmezlikten mi geliyorsun?</p>

    <p>Herkes bir araya gelse de gecenin ilk yıldızlarına bile ulaşamazken; sen sonsuzluktaki yıldızlara dokunmayı mı kuruyorsun?</p>

    <p>Öyleyse! Hâlâ düşlerinde, hurileri kollarınla sarıp okşamaktan vazgeçmeyecek misin?</p>

    <p>Aldanıyorsun, ey saf kişi, sultanına inan! Yoksa korkunç karanlıkların kargaları yakında, kara kanatlarını çırparak seni bekleyen mezarın yöresinde döne döne ölümü haykıracaklar!</p>
  </div>

  <p>Sonra kâğıdı katlayıp zarfa soktuktan sonra, onu yaşlı kadına teslim etmiş; o da, ertesi sabah onu Tacü’l-Mülûk’a vermek için çabucak saraydan ayrılmış.</p>

  <p>Bunca acı sözleri içeren mektubu okuyunca, Tacü’l-Mülûk, artık bir daha umudun yüreğinde hiçbir zaman canlanamayacağını anlamış ve Aziz’e doğru dönerek ona “Kardeşim Aziz, söyle bana, şimdi ne yapayım? Ona kesin bir yanıt vermek üzere yazmak için esinim yok!” demiş. Aziz de “Ben, senin yerine ve senin adına bir deneyeceğim!” demiş. Tacü’l-Mülûk, ona “Evet Aziz, tüm sanatını kullanarak ona sen yaz!” demiş. Bunun üzerine Aziz bir kâğıt alıp şu dizeleri sıralamış:</p>

  <div class="gir1">
    <p>Yüce Tanrım, acılarım artınca bana yardımcı ol, kaygılarımın isiyle kararan yüreğimi yatıştır!</p>

    <p>Beni yakan içimdeki alevin sırrını sen biliyorsun ve de merhameti reddeden bir genç kızın kıyıcılığını!</p>

    <p>Gözlerim kapalı, başımı sallıyor, hiç kurtuluş umudu olmayan daldığım düşmanlık denizini düşünüyorum.</p>

    <p>Sabrım ve cesaretim sona erdi, reddedilen bir aşkın beklentisi içinde tükenerek!</p>

    <p>Ey gece saçlı acımasız, Baht’ın darbelerine ve Talihin cilvesine karşın, sana seslenen bahtsıza işkence etmekten böylesine hoşlanacak kadar kendinden emin misin?</p>

    <p>Senin güzelliğin uğruna felakete uğrayanın babasını, yuvasını, ülkesini ve sevdiklerinin gözlerini terk ettiğini anla artık!</p>
  </div>

  <p>Sonra Aziz, Tacü’l-Mülûk’a bu uyaklı düzenlemeleri yaptığı kâğıdı uzatmış, Tacü’l-Mülûk da uyumluluklarını değerlendirmek üzere dizeleri okuyarak genel gidişinden memnunluğunu bildirmiş ve Aziz’e “Harika olmuş!” demiş. Ve mektubu yaşlı sütanaya vermiş; o da hemen Dünya Hatun’a götürmüş.</p>

  <p>Hatun, mektubun içeriğini öğrenince, yaşlı kadına duyduğu kızgınlıkla köpürmüş ve “Lanetli dadı, uğursuz sütana! Uğradığım tüm aşağılamaların nedeni sensin! Ah! Felaketler anası yaşlı kadın, bir daha gözlerime görünmeni istemiyorum. Çek git! Yoksa esirleri dövdürdüğüm kamçılarla bedenini parça parça edeceğim! Ve de kendi ökçelerimle kemiklerini kıracağım!” diye haykırmış. Bunun üzerine yaşlı kadın Dünya Hatun’un istediği gibi çabucak dışarı çıkmış; ve iki dostuna başına gelen felaketi anlatmış ve kendini onların korumalarına terk etmiş.</p>

  <p>Ondan durumu öğrenen Tacü’l-Mülûk çok etkilenmiş ve yavaşça çenesini tuttuğu yaşlı kadına “Vallahi! Ey anamız, benim hatam yüzünden başına gelenlere katlanmak zorunda kalmandan dolayı şu saatte derdimin iki kat olduğunu hissediyorum!” demiş. Ama kadın ona “Sakin ol, oğlum, ben başarıdan yüz çevirmiş değilim. Çünkü hiçbir zaman benim için, yaşamımda bir kez bile, ‘Sevdalıları birleştirmekten yana başarı gösteremedi!’ diyemeyecekler. Ve bu güç durum, seni arzularının gayesine ulaştırmak için daha da fazla hileler düşünmeme yol açıyor!” diye yanıt vermiş. Bunun üzerine Tacü’l-Mülûk “Ama, ey anamız, Sitti Dünya’yı erkeklere karşı bunca dehşet duymaya iten nedeni bana söyler misin?” diye sormuş. Yaşlı kadın “Gördüğü bir rüya!” diye haykırmış. Ve sözünü “Dinle bak!” diyerek sürdürmüş:</p>

  <p>Bir gece, Dünya Hatun uyurken, düşünde, bir ormanın açıklık yerinde ağlarını germiş olan bir kuşbaz görmüş; yöresindeki toprağa buğday taneleri serptikten sonra, uzaklaşıp gizlenerek kısmetini beklemeye koyulmuş.</p>

  <p>Biraz sonra ormanın her yanından kuşlar gelip ağa konmuş. Tohum gagalayan bütün bu kuşların arasında, biri erkek, öteki dişi iki de güvercin varmış. Erkeğin gagalayıp dururken, zaman zaman da dişisinin yöresinde, kurulan tuzağın farkına varmadan, dönüp duruyormuş. Böylece, bir hareketi sırasında, ayağı tuzağa tutulmuş; tuzak onu kendine çekip tutsak etmiş; tüm kuşlar, onun kanat çırpışını görüp korkup, gürültü kopararak çekip gitmişler.</p>

  <p>Ama eşi, tohum gagalamayı bırakarak yürekli bir çırpınışla eşini kurtarmaktan başka şey düşünmez olmuş. Ve gagasıyla ve başıyla, tüm gayretini harcayarak dikkatsiz eşini avcı gelip yakalamadan ağdan kurtarma başarısını göstermiş. Ve onunla birlikte uçarak havada bir gezinti yapmış, sonra yeniden gelip ağın yöresindeki tohumları gagalamaya başlamış.</p>

  <p>Yeniden erkek güvercin, dişisinin yöresinde dolaşmaya başlamış; durup dinlenmeden üzerine binmek isteyen erkeğinden sakınmak isterken dişi, farkına varmadan tuzağa epeyce yaklaşmış ve sonunda o da tuzağa kapılmış. Bunu gören erkek güvercin dişisinin durumuyla ilgilenmekten uzak, öteki kuşlarla birlikte kanat açıp uçmuş; ve dişisini öylece bırakıp kuşbazın gelip onu yakalayarak boynunu koparmasına neden olmuş.</p>

  <p>Bu düşü gören ve heyecanla uyanan Dünya Hatun, beni çağırıp gözyaşları içinde ve titreyerek gördüklerini anlattı; ve sözünü bitirirken ‘Tüm erkekler birbirine benzer; ve insanlar hayvanlardan da beterdir; bir kadının onların bencilliklerinden bekleyebileceği hiçbir şey yoktur! Böyle olunca, ben de Tanrı önünde, asla, evet asla onların bana yaklaşmalarının dehşetini duymayacağıma yemin ettim’ dedi.”</p>

  <p>Emir Tacü’l-Mülûk yaşlı kadının bu sözlerini işitince, ona “Ama, ey anamız, sen ona bütün erkeklerin bu hain güvercin gibi olmadıklarını ve bütün kadınların da onun sadık ve bahtsız eşi gibi davranmadığını söylemedin mi?” demiş. Kadın da “Hiçbir şey onu yumuşatamadı; ve o zamandan beri kendi güzelliğine hayran, tek başına yaşadı” diyerek cevap vermiş. Tacü’l-Mülûk “Ey annemiz, senden rica ediyorum, benim hemen, ölüm pahasına da olsa, hiç değilse bir kez onu görmem ve bir tek bakışıyla ruhuma işlediğini duymam gerek! Bunu bana sağla!” demiş.</p>

  <p>Bunun üzerine yaşlı kadın ona “Bil ki, ey gözümün nuru, Dünya Hatun’un oturduğu sarayın alt katında, sadece onun gezintilerine özgü bir bahçe vardı: oraya kendisi, sadece ayda bir kez, nedimeleriyle gelir; ve gelip geçenlerin gözlerinden kendini sakınmak için gerekli önlemleri aldıktan sonra, oraya gizli bir kapıdan girer. Hatun’un bu ziyaretine tam bir hafta kaldı. Seni oraya ulaştırmak için ben kendim yol göstereceğim ve sevgilini sana göstereceğim. Şuna da inanıyorum ki, tüm önyargılarına karşın Hatun seni bir kez görünce, senin güzelliğine yenilmekten başka bir şey yapamayacaktır: çünkü, aşk bir Allah vergisidir ve onun istediği zaman doğar!” demiş.</p>

  <p>Bunu duyan Tacü’l-Mülûk biraz rahat nefes almış ve yaşlı kadına teşekkür ederek onu, artık hanımının huzuruna çıkamayacağına göre, evinde konuklamaya çağırmış; ve üçü birden eve gitmek üzere yola koyulmuşlar.</p>

  <p>Yolda Tacü’l-Mülûk Aziz’e dönerek ona “Kardeşim Aziz, dükkâna gidip uğraşacak vaktim olmadığından, onu tüm olarak sana bırakıyorum. Sana ne uygun gelirse, onu yaparsın!” demiş. Aziz de işitip itaat ettiğini bildirmiş.</p>

  <p>Böylece oturmakta oldukları hana gelmiş ve vezire tüm olup bitenleri anlatmışlar ve de Hatun’un düşünden ve ona rastlamak üzere içine girilecek bahçeden söz ederek görüşünü sormuşlar.</p>

  <p>Bunun üzerine vezir epeyce düşünmüş, sonra başını kaldırarak onlara “Çözüm yolunu buldum! Şimdi ilkin gidip bahçenin durumunu görelim!” demiş. Yaşlı kadını handa bırakarak, hemen Tacü’l-Mülûk ve Aziz ile birlikte Hatun’un bahçesine gitmiş. Oraya ulaştıklarında, kapıda ihtiyar bir bekçinin oturmakta olduğunu görmüşler. Selam verip selam almışlar. Bunun üzerine vezir, her şeyden önce, yaşlı bekçinin eline yüz dinar içeren bir kese sıkıştırmış ve ona “İyi yürekli amca, bu güzel bahçeye girip biraz ferahlık duymak ve çiçekler arasında ve su kenarında biraz bir şeyler yemek istiyoruz. Çünkü bizler, her yanda zevk alınabilecek güzel yerler arayan yabancılarız!” demiş. Yaşlı adam parayı alarak “Girin öyleyse, benim misafirim olun! Yemek için gerekeni size sağlamamı beklerken, keyfinizce dinlenin!” demiş. Ve onları bahçeye sokmuş; kendisi de çarşıdan yenecek şeyler satın almaya gitmiş; biraz sonra da kuzu kebabı ile hamur işleriyle geri dönmüş. Bir çayın kenarına çepeçevre oturarak, midelerini iyice doyurmuşlar.</p>

  <p>Bunun üzerine vezir, bekçiye “Ey şeyh, karşımızda bulunun şu saray oldukça kötü bir durumda görülüyor. Niçin bunu onartmıyorsun?” demiş. Bunu duyan bekçi, “Vallahi! Bu saray Dünya Hatun’a aittir; o da bununla uğraşacağına, bırakıyor harap olsun diye! Bu gibi şeylere kafa yormaktan uzak, kendi kabuğuna çekilmiş yaşıyor” diye haykırmış. Vezir ona “Ne kadar yazık! Ey iyi yürekli şeyh! Şu birkaç basamakla çıkılan bölme, hiç değilse sırf senin gözlerinin zevki için olsa da, badana edilmeliydi. Eğer bunu düşünürsen, onarım için gerekli tüm harcamaları ben öderim!” demiş. Bekçi “Allah senden razı olsun!” demiş. Vezir de “Katlanacağın zahmet için şu yüz dinarı al, git duvarcıları çağır, bir de renk zevki olan bir nakkaş bul!” demiş.</p>

  <p>Bunun üzerine bekçi, duvarcılar ve bir nakkaş bulmak üzere çabucak dışarı çıkarak, bunları bulup getirmiş; vezir bunlara gerekli talimatları vermiş. Gerçekten, ilk katın büyük salonu bir kez onarıldıktan sonra, iyice badanalanmış; sonra da nakkaş işe koyulmuş ve vezirin buyruklarına uyarak, bir orman, ormanın bağrında da tuzağa tutulmuş kanat çırpan bir güvercin nakşetmiş. Bunun çizimi bitince, vezir ona “Şimdi de öteki yana aynı şeyi çiz, ama eşini kurtarmaya gelen bir de erkek güvercin olsun; ve de kuşbaz tarafından yakalanarak bağlılığının cezasını çekmek üzere kafası koparılmış olarak görülsün!” demiş. Nakkaş da söz konusu edilen deseni çizmiş; sonra da yüklü bir ücret alarak oradan ayrılmış.</p>

  <p>Bunun üzerine vezir, iki genç ve bekçi, nakışların etki ve tonlamaları üstüne değerlendirmeler yaparak bir süre daha oturmuşlar. Tacü’l-Mülûk, her şeye karşın, hüzünlüymüş; nakışlara dalgın dalgın baktıktan sonra Aziz’e “Kardeşim, düşüncelerimin işkencesinden kurtulmam için bana birkaç dize daha söyler misin?” demiş; Aziz de şunları söylemiş:</p>

  <div class="gir1">
    <p>Tıp bilimi üzerine yazdıklarında İbni Sina, şunlardan üstün bir şifa aracı olarak söz ediyor:</p>

    <p>Aşk acılarının uyumlu bir şarkıdan ve bahçelerde şarap içmekten başka ilacı yoktur!</p>

    <p>İbni Sina’nın sözlerini tuttum, ama sonuç alamadım, ne yazık ki! O zaman, başka aşklara başvurarak bir denemede bulundum; Baht’ın bana güldüğünü ve şifa sunduğunu gördüm.</p>

    <p>İbni Sina! Sen yanıldın! Aşkın tek ilacı, yine aşktır!</p>
  </div>

  <p>Bunu duyan Tacü’l-Mülûk, Aziz’e “Şairin belki de hakkı var. Ama, irade olmayınca, böylesine bir iyileştirme zordur!” demiş. Sonra ayağa kalkarak yaşlı bekçiyi selamlamış ve yaşlı sütanayı bulmak üzere hana geri dönmüşler.</p>

  <p>Bir haftalık süre akıp geçince, Sitti Dünya, alışkanlığı gereği, bahçede gezintisini yapmak istemiş. Ama, gezinirken, yaşlı sütannesini ne kadar özlediğini fark edip kederlenmiş ve onu düşünmeye başlamış; o zaman, anası yerine koyduğu bu kişi hakkında insanlığa yaraşmaz şekilde davrandığını anlamış; ve hemen çarşıya bir köle, dadının tanıdıklarına uğramak üzere de bir başka köle göndererek onu bulup getirmelerini söylemiş. O sırada dadı da, Tacü’l-Mülûk’a o gün bahçede ne yapacağı hakkında gerekli bütün tavsiyelerde bulunduktan sonra, kendi başına saraya doğru yürüyormuş; kölelerden biri onu görerek saygıyla yanına sokulmuş ve kendisinden uğrunda ağlamakta olan hanımı adına barışmak üzere geri dönmesini rica etmiş; şekil bakımından ortaya çıkan bazı güçlükler yenildikten sonra istenen olmuş; Dünya Hatun yanaklarından öperek onun gönlünü almış; dadı da onun ellerini öpmüş; ve ikisi birlikte, artlarında esireler olduğu halde, gizli kapıdan geçerek bahçeye çıkmışlar.</p>

  <p>O sırada, kendi bakımından, Tacü’l-Mülûk da, koruyucusunun tavsiyesine uymuş. Dadının ayrılmasından sonra, vezir ve Aziz ayağa kalkarak onu, en az beş bin dinar değerinde, gerçekten şahane bir giysiyle donatmış ve beline telkari altınla işlenmiş bir kemer takmışlar; başına ince altın tellerle işlenmiş desenli beyaz bir sarık dolamış, bunu da elmas bir sorguçla süslemişler; sonra kendisine Tanrı’dan hayırlar dilemiş ve bahçenin göründüğü bir yere kadar ona eşlik ettikten sonra, daha kolay içeri girmek üzere onu orada bırakarak ayrılmışlar.</p>

  <p>Bunun üzerine Tacü’l-Mülûk, kapıya ulaşarak orada iyi yürekli bekçiyi oturur bulmuş; bekçi onu görünce saygıyla ayağa kalkmış ve yürekten selam vermiş. Ve Dünya Hatun’un gizli kapıdan bahçeye inmiş bulunduğunu bilmediğinden, Tacü’l-Mülûk’a, “Bahçe senin bahçendir, ben de senin kölenim!” demiş. Ve ona kapıyı açarak içeri girmesini rica etmiş. Sonra da kapıyı kapatıp her zamanki yerini almış ve Tanrı’ya yarattıklarından ötürü övgülerde bulunmuş.</p>

  <p>Tacü’l-Mülûk’a gelince, yaşlı kadının tavsiyelerine uymakta gecikmemiş, kendisine gösterilen sık çalılıkların ardına gizlenmiş ve hatunun geçişini beklemeye koyulmuş. Ve Sitti Dünya ile dadısı birdenbire ortaya çıkmışlar.</p>

  <p>Yaşlı kadın yürürlerken, Sitti Dünya’ya “Hanımım, sana bu güzel ağaçların, bu meyvelerin ve çiçeklerin görünüşünü daha dinlendirici kılmaya yardımcı olacak bir şey söylemek istiyorum” diyormuş. Dünya da ona “Seni dinlemeye hazırım, benim iyi yürekli dadıcığım” demiş. Kadın da “Havadaki tatlılığı ve bu güzel tazeliği keyfince tatmanı engelleyen bütün bu hizmetkârları saraya geri yollamalısın! Gerçekte, senin için bir sıkıntı olmaktan öteye geçmiyorlar” demiş. Dünya “Doğru söylüyorsun sütanneciğim!” demiş ve hemen, bir işaretle nedimelerini uzaklaştırmış. Ve böylece, sadece yaşlı kadın kendisini izlemekte iken, Tacü’l-Mülûk’un görülmez biçimde gizlendiği yoğun çalılığa doğru ilerlemiş.</p>

  <p>Tacü’l-Mülûk da Dünya Hatun’u görmüş; ve bir bakışta güzelliğinin farkına varmış ve öylesine etkisi altında kalmış ki, oracıkta bayılmış. Dünya Hatun yolunu sürdürmüş ve vezirin kuşbaz olayını nakşettirdiği salona doğru ilerlemiş; dadısının önerisine uyup yaşamında ilk kez içeri girmiş; çünkü o güne kadar saray hizmetçilerine ait bu yeri ziyaret merakına hiç düşmemiş imiş.</p>

  <p>Bu nakışı görünce, Sitti Dünya, şaşkınlığın doruğuna ulaşmış ve “Dadı, baksana! Bu benim daha önce gördüğüm rüya, ama baştan aşağı tersine çevrilmiş! Yarabbi! Aman Yarabbi! İçim nasıl titredi!” diye haykırmış. Ve eliyle yüreğini bastırarak halının üzerine oturmuş ve “Dadı, aldanmıyorum değil mi? Melun İblis, benim düşlere inanacak kadar saf oluşumla âdeta alay ediyor galiba!” demiş. Dadısı da, ona “Zavallı yavrum, yaşımın tecrübesiyle sana daha önce hatanı açıklamamış mıydım ben?” demiş ve “Ama artık çıkıp biraz daha dolaşalım; güneş batmak üzere ve çiçek kokularıyla dolu havanın tatlı sertliği şimdi daha güzel!” demiş; ve bahçeye çıkmışlar.</p>

  <p>O sırada Tacü’l-Mülûk, kendine gelmiş ve dadının kendisine tavsiye ettiği gibi, sanki saf bahçenin güzelliğini izler gibi ilgisiz bir tavırla ağır ağır bahçede gezmeye başlamış.</p>

  <p>O sırada, bir bahçe yolunu dönerken Dünya Hatun, onu görmüş ve “Dadı! Şu genç adamı görüyor musun? Ne kadar yakışıklı; boyu posu, yürüyüşü ne güzel! Acaba onu tanımışlığın var mı?” diye haykırmış. Kadın da “Hiç tanımıyorum, ama haline bakılırsa, bir şehzade olmalı! Ah, hanımım, ne harika insan bu böyle! Ve ah, ne kadar da ruhu okşayıcı!” diye yanıt vermiş. Sitti Dünya “Son derece yakışıklı!” demiş. Yaşlı kadın da “Son derece! Sevdiği kimse, ne mutlu ona!” demiş; ve gizlice Tacü’l-Mülûk’a hemen bahçeyi terk etmesini işaret etmiş. Tacü’l-Mülûk da anlayarak yolunu dışarı yöneltmiş; bu sırada Dünya Hatun, onu gözleriyle izliyor ve dadısına “Dadıcığım, bende oluşan bu değişikliği fark ediyor musun? Ben, Dünya’nın, bir erkek görünce böyle bir tedirginlik duyması mümkün mü? Bana akıllıca görüşlerini açıkla, dadı!” demiş. Yaşlı kadın da “Allah seni Şeytan’ın şerrinden korusun! İşte hanımım, sen de bir tuzağa kapıldın! Ama bir erkeğin gelip seni kurtarması ne güzel olur, değil mi?” demiş. Dünya “Dadıcığım, benim iyi yürekli sütannem! Sen beni bu genç adama götürmelisin! Bunu senden, sadece senden bekliyorum sevgili dadıcığım! Çabuk koş, lütfen onu ara, bul! Ve işte sana bin dinar ve de bin dinarlık bir giysi! Beni reddedersen ölürüm!” demiş. Yaşlı kadın “Saraya dön, bırak ben kendi bildiğim gibi davranayım! Sana bu hayranlık uyandırıcı birleşmeyi gerçekleştireceğime yemin ediyorum!” demiş.</p>

  <p>Ve hemen Sitti Dünya’yı terk ederek yakışıklı Tacü’l-Mülûk’u bulmak için dışarı çıkmış; kendisini gören Tacü’l-Mülûk da ona bin dinar vererek sevincini belli etmiş. Yaşlı kadın da ona <i>“Şunlar şunlar oldu!”</i> diyerek Sitti Dünya’nın duyduğu heyecanı ve aralarında geçen konuşmaları anlatmış. Tacü’l-Mülûk da “Ama ne zaman buluşacağız?” diye sorunca, kadın “Kuşkusuz yarın!” cevabını vermiş. Bunun üzerine kadına bir urba ile bin altın dinar daha vermiş; kadın da bunları alarak ona “Seni uygun saatte kendim gelip alacağım!” demiş. Ve hemen kendisini merakla bekleyen hanımını bulmaya gitmiş; hanımı da ona “Dadı, bana dosttan ne haberler getirdin?” diye sormuş. Kadın “Onun izini bulmayı başardım ve onunla konuştum. Yarın elinden tutar sana getiririm” diye yanıt vermiş. Bunu duyan Sitti Dünya sevincin doruğuna ulaşmış ve sütanasına bin altın dinar ile ayrıca bin dinar değerinde armağanlar vermiş. Ve o gece, üçü de, tatlı umutlar ve mutluluklarla dolu gönülleriyle uyumuşlar.</p>

  <p>Böylece sabah olur olmaz, yaşlı kadın kendisini bekleyen Tacü’l-Mülûk’un oturduğu yere gelmiş. Getirdiği bir bohçayı açmış ve içinden çıkardığı bir kadın giysisini Tacü’l-Mülûk’a giydirmiş, baştan aşağı bir çarşafa bürümüş; yüzünü de yoğun bir peçeyle örtmüş; sonra da ona “Şimdi sağa sola salınan bir kadın gibi kalçalarını oynatarak yürümeyi taklit et! Ve genç bakireler gibi küçük adımlar at! Ve rastladıklarımızla konuşmayı tümüyle bana bırak! Hangi nedenle olursa olsun, kimseye sesini duyurma!” demiş. Tacü’l-Mülûk da işitip itaat ettiğini söyleyerek onu yanıtlamış.</p>

  <p>Bunun üzerine ikisi birlikte, doğrudan doğruya baş haremağasının nöbet tuttuğu sarayın kapısına ulaşıncaya kadar ilerlemişler. Tanımadığı yeni bir kimsenin geldiğini gören baş haremağası, yaşlı kadına “Benim bu güne kadar görmediğim bu genç hanım da kim?” diye sormuş; ve “Onu biraz yaklaştır da, bir yoklayayım; buyruk buyruktur; ve de her anlamda yerine getirilmelidir; ve gerekiyorsa, sorumluluğum altına girecek olan bütün yeni esireleri çırılçıplak soyarım. Bu kızı da tanımıyorum. Bırak da ellerimle yoklayayım ve gözlerimle göreyim onu!” demiş. Ama yaşlı kadın “Sen ne diyorsun, ey sarayın başefendisi!” diye haykırmış; “Bu esirenin...</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz otuz beşinci gece olunca, demiş ki:</i></p>

  <br/>

  <p>“Sen ne diyorsun, ey sarayın başefendisi!” diye haykırmış. “Bu esirenin Sitti Dünya’nın kumaş üzerine nakış yaptırmak üzere getirttiği esire olduğunu bilmiyor musun? Bu kız, sultanımıza ipek üzerine güzel nakışlar işleyenlerden biridir!” demiş. Ama haremağası homurdanmış ve “Ben kumaş üzerine nakıştan falan anlamam. Benim her yeni gelenin yüzünü, sırtını, yanını yöresini baştan aşağı ellerimle yoklamak görevimdir!” demiş.</p>

  <p>Bu sözleri işiten yaşlı sütana, büyük bir hiddete kapılmış gibi davranarak haremağasının önüne dikilmiş ve ona “Vay bana ki, bugüne kadar seni nezaket ve görgü kurallarının canlı timsali sanmıştım. Sana birdenbine ne oldu? Seni saraydan kovdurmamı mı istiyorsun?” demiş. Sonra da kılık değiştirmiş Tacü’l-Mülûk’a dönerek ona “Kızım, başefendimizi hoş gör! Şaka ediyor olmalı! Çekinmeden gir haydi!” diye seslenmiş. Bunun üzerine Tacü’l-Mülûk, kalçalarını oynatarak ve peçesinin ince kumaşının arasından beliren güzelliğiyle donup kalmış olan haremağasına bir gülüş fırlatarak kapıyı aşıp geçmiş. Ve yaşlı kadının güdümüyle, önce bir aralığa sonra da bir koridora; sonra da başka aralıklar ve başka koridorlara girmiş; sonunda, yedinci koridorun bitiminde, indirilmiş perdelerin ardındaki altın kapıdan büyük bir avluya çıkan bir salona ulaşmış. Yaşlı kadın, ona “Birbiri ardından kapıları say ve yedincisine gir; orada ey genç tacir, yeryüzü zenginliklerinin hepsinden üstün değerde, bakır bir çiçek, genç bir ten ve tatlılık olan Sitti Dünya adlı hatuna rastlayacaksın!” demiş.</p>

  <p>Bunun üzerine, kadın giysilerine bürünmüş olan Tacü’l-Mülûk, kapıları sayıp yedincisinden içeri girmiş. Ve örtülerini çıkarak yüzünü gizleyen peçeyi kaldırmış. Tam o sırada Sitti Dünya, divan üzerinde uyumaktaymış. Ve üzerinde yasemin cildinin saydamlığından başka örtüsü yokmuş. Ve bedeninden bilinmeyen okşayışlara bir çağrı taşıyormuş. Bunu gören Tacü’l-Mülûk, üzerindeki giysileri kıvrak bir hareketle sıyırmış, narin bir atılışla divana sıçramış ve uyuyan sultanı kollarına almış. Ansızın uyanan genç kızın şaşkınlık haykırışı onu yutan dudaklarla boğuntuya uğramış. Ve işte yakışıklı Emir Tacü’l-Mülûk ile Dünya Hatun’un ilk buluşmaları, birbirine dolanan kalçalar ve sarsıntı içindeki ayaklar ortamında böylece gerçekleşmiş. Bu böylece, bir yandan ya da öte yandan sesli öpüşler ve tüm güzel şeylerin yaratıcısı Tanrı’nın kutsadığı gülüşler kesilmeksizin bir ay sürmüş. Onların durumu böyleymiş.</p>

  <p>Vezir ile Aziz’e gelince, akşam oluncaya kadar merakla Tacü’l-Mülûk’un dönmesini beklemişler. Dönmediğini görünce ciddi bir şekilde kaygı duymaya başlamışlar; sabah olunca, tedbirsiz dostlarından haber almamaları, onun yitip gittiği kuşkusunu uyandırmış ve tüm dirençlerini yitirmişler. Ve Aziz, boğuk bir sesle “Sarayın kapıları bir daha efendimize açılmayacak. Şimdi ne yapmalıyız, acaba?” demiş. Vezir “Hiçbir şey yapmadan burada böylece bekleyeceğiz!” diye yanıt vermiş. Ve bütün bir ay hiçbir şey yapmadan orada öylece, yiyip içmeden beklemişler; ve bu çaresiz felaketten sızlanıp durmuşlar. Ve ayın sonunda da Tacü’l-Mülûk’un yaşadığına dair hiçbir alamet belirmediğinden, vezir “Çocuğum, bu ne berbat ve içler acısı durumdur! Sanırım ki yapılacak en iyi şey, bu felaketten Şah’ı haberdar etmektir. Yoksa bizi, haber vermeyi savsakladığımızdan ötürü suçlu tutabilir” demiş. Ve hemen o saatte, yola çıkmak üzere bütün hazırlıkları tamamlayıp Süleyman Şah’ın başkenti olan Yeşil Kent’e ulaşmak üzere yola çıkmışlar.</p>

  <p>Oraya ulaşır ulaşmaz, çabucak saraya çıkıp serüvenin felaketli sonunun öyküsünü Şah’a anlatmışlar. Sonra da hıçkırıklar içinde susmuşlar.</p>

  <p>Bu müthiş haberi alınca, Süleyman Şah, tüm dünyanın ayağının altında çöktüğünü sanmış ve kendisi de bilinçsizce çökmüş. Ama artık gözyaşlarının ve pişmanlıkların ne yararı olabilir ki? Süleyman Şah da, yüreğini kemiren ve ruhunu ve gözlerinin önündeki dünyayı karartan acıyı bastırarak oğlu Tacü’l-Mülûk’un yitmesinin öcünü, görülmedik bir intikam duygusuyla alacağına yemin etmiş. Ve hemen, tellarlarla, kılıç ya da mızrak tutacak yetenekteki bütün erkekleri; ve başlarında komutanlarıyla tüm orduyu göreve çağırmış; ve tüm savaş makinesini çadırları ve filleriyle birlikte harekete sokmuş; cömertliği ve adaleti dolayısıyla ona saygı ve sevgi besleyen askerlerden oluşan kudretli ordusu ardında olduğu halde Kâfur ve Billûr Adaları’nı hedef tutarak yola koyulmuş.</p>

  <p>Bu süre içinde, mutluluğun aydınlattığı sarayda, iki sevgili: Tacü’l-Mülûk ile Dünya, gittikçe daha hızla sevişmekten geri durmamışlar ve halı üzerinden ancak birlikte içmek ve şarkı söylemek için kalkmışlar. Ve bu böylece altı ay sürmüş. Dostunun sevgisi, her şeyin ötesinde ruhunda tutuşurken, Tacü’l-Mülûk, Dünya’ya “Ey yüreğimin tapındığı! Aşkımızın hayranlık uyandırıcı aşamaya ulaşmasına engel olan bir şey eksik!” demiş. Kız da şaşırarak ona “Ey Tacü’l-Mülûk, gözümün nuru, daha ne dileyebilirsin? Dudaklarım, göğüslerim, kalçalarım ve tüm etim ve seni saran kollarım ve seni arzulayan ruhum sana yetmiyor mu? Eğer benim bilmediğim başkaca bir şey varsa, neden bana açıklamıyorsun? Söyle, hemen yerine getireceğimi göreceksin!” demiş. Tacü’l-Mülûk da “Kuzucağım, böyle bir şey söz konusu değil. İzin ver de ben sana kim olduğumu açıklayayım! Bil ki, ey sultanım, ben bir şehzadeyim, bir çarşı taciri değil. Babam Yeşil Kent’in ve Isfahan Dağları’nın hükümdarı Süleyman Şah’tır. Kendisi, zamanında, vezirini baban Şah Şehriman’a yollamış; eşim olmak üzere seni babandan istemişti. Bilmem hatırlar mısın? Sen o zaman bu birleşmeyi reddetmiş ve elindeki tören asasıyla sana bundan söz eden haremağasını tehdit etmiştin! Pekâlâ, bugün artık, geçmişte bizden esirgeneni gerçekleştirelim ve birlikte Yeşil Isfahan’a doğru yol alalım!” demiş.</p>

  <p>Bu sözleri duyan Dünya Hatun, güzel Tacü’l-Mülûk’un boynuna daha da sevinçle sarılmış ve işitip itaat ettiğini kuşku duyurmayacak biçimde açıklayan alametler göstermiş. Sonra ikisi birlikte, o gece, ilk kez kendilerini uykunun kollarına terk etmişler. Oysa birlikte oldukları altı aydır sabahın beyazlığı onları sarmaşmış, öpüşler ve benzeri şeylerle meşgulken yakalıyor imiş.</p>

  <p>İki âşık böylece uyurlarken, güneşin henüz doğduğu bir saatte, tüm saray ayağa kalmış ve Hatun’un babası Şah Şehriman, tahtında yastıklara yaslanmış oturuyor ve yöresi emirleri ve ülkenin ileri gelenleriyle sarılı bulunuyormuş; ve tam o gün, başlarında başkanları olduğu halde cevahirciler loncasının üyelerini kabul etmiş bulunuyormuş. Cevahirciler çarşısının şeyhi de saygı nişanesi olarak Şah’a içinde yüz bin dinardan fazla değerde elmas, yakut ve zümrüt bulunan harika bir kutu sunmuş bulunuyormuş. Şehriman Şah, bu sunuştan son kertede sevinç duymuş ve baş haremağasını çağırtarak ona “Al Kâfur, bunu hanımın Sitti Dünya’ya götür! Ve dönerek bana, bu armağanın onun hoşuna gidip gitmediğini söyle!” demiş. Haremağası Kâfur da hemen Dünya Hatun’un tek başına oturması için ayrılmış bulunan köşke doğru yol almış.</p>

  <p>Oraya ulaşınca Haremağası Kâfur, bir halı üzerine uzanmış, hanımının kapısını bekleyen sütana dadıyı görmüş; köşkün kapısı da tüm olarak kapanmış ve perdeler de çekilmiş bulunuyormuş. Haremağası “Nasıl olur da bu denli ilerlemiş bir saate kadar hiç de âdetleri olmadığı halde uyurlar?” diye düşünmüş. Sonra, hiçbir sonuç almadan Şah’ın huzuruna çıkmak istemediğinden, kapı boyunca uzanan yaşlı kadının gövdesi üzerinden atlayarak kapıyı itmiş ve salona girmiş. Ve orada, Sitti Dünya’nın, olağanüstü bir zinanın kuşku götürmez birçok alametleri belirgin olduğu halde, genç bir adamın kolları arasında çırılçıplak yatmakta olduğunu görünce hayret ve şaşkınlığı sonsuz olmuş.</p>

  <p>Bu görünüş karşısında haremağası Kâfur, Sitti Dünya’nın tehdit ederek gösterdiği kötü davranışı anımsamış ve haremağası ruhuyla “Demek ki, erkek milletinden böyle nefret ediyormuş ha? Şimdi de Allah biliyor ya, beni alçaltmasının öcünü alma sırası bende!” diye düşünmüş. Ve ardından kapıyı kapatarak yavaşça dışarı çıkmış ve Şah Şehriman’ın huzuruna çıkmış. Şah ona “Hanımın ne dedi, bakalım?” diye sorunca, haremağası “İşte kutu!” demiş. Şaşıran Şah, ona “Kızım, koca istemediği gibi, değerli taşları da mı istemiyor?” diye sorunca; zenci “Bütün bu topluluk önünde beni yanıt vermekten bağışlayın Şah’ım!” demiş. O zaman Şah, yanında sadece vezirini alıkoyarak taht salonunu boşaltmış; bunun üzerine haremağası “Hanımım Dünya <i>şöyle şöyle</i> bir durumda! Ama, gerçekte, genç adam çok yakışıklı!” demiş. Bu sözleri duyunca Şah Şehriman ellerini birbirine çırpmış, gözlerini iri iri açarak “Korkunç bir şey bu!” diye sormuş. Haremağası da “Şu ve şu gözlerimle gördüm!” demiş. Bunun üzerine Şah “Bu, inanılmayacak kadar korkunç bir şey!” demiş ve haremağası da emri derhal yerine getirmiş.</p>

  <p>İki âşık, Şah’ın önüne getirilince, Şah, boğuk bir sesle onlara “Demek ki doğruymuş!” demiş. Ama daha fazla bir şey söyleyememiş ve büyük kılıcını kaldırarak Tacü’l-Mülûk’a fırlatmak istemiş. Ama Sitti Dünya, âşığını kollarıyla sarmış ve dudaklarını kendi dudaklarına yapıştırmış, sonra da babasına “Madem ki öyle, ikimizi birden öldür!” diye haykırmış. Bunun üzerine Şah, yeniden tahtına oturmuş ve haremağasına Sitti Dünya’yı dairesine götürmesini emretmiş; sonra da Tacü’l-Mülûk’a “Sefil baştan çıkarıcı! Kimsin sen? Baban kim? Kızıma ulaşmaya nasıl cesaret ettin?” demiş. Bunun üzerine Tacü’l-Mülûk “Bil ki, ey Şah, arzuladığın benim ölümümse, seninki de, hemen bunu izleyecektir ve saltanatın yıkılacaktır!” demiş. Şah da, kendini kaybederek “Nasıl olur bu?” diye haykırmış. Emir “Ben Süleyman Şah’ın oğluyum! Yazılı olana uyarak, vaktiyle benden esirgeneni aldım! Benim öldürülmemi emretmeden önce gözlerini açsan iyi olur, ey Şah!” demiş. Bu sözleri işitince, Şah, şaşmış kalmış ve vezirine danışarak ne yapılacağını sormuş. Ama vezir “Bu sahtecinin sözlerine sakın inanmayın Şah’ım! Böylesine bir orospu çocuğunun yaptığı kötülük ancak ölümle cezalandırılır. Allah belasını versin!” demiş. Bunun üzerine Şah, cellada “Boynunu vur!” emrini vermiş.</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz otuz altıncı gece olunca, demiş ki:</i></p>

  <br/>

  <p>Bunun üzerine Şah, cellada “Boynunu vur!” emrini vermiş. Celladın emri yerine getireceği anda, Şah’a, Süleyman Şah’ın iki ulağının gelip huzura kabul edilmeyi diledikleri bildirilmeseymiş, Tacü’l-Mülûk’un hakkındaki hükmün yerine getirileceğine kuşku yokmuş. Bu iki ulak Süleyman Şah’ın kendisinin tüm ordusuyla birlikte ulaşmakta olduğunu öncülük ederek bildirmekle görevli imiş. Ve bunlar Vezir ile Aziz’den başkaları değilmiş. Girişlerine izin verilip de orada şahlarının oğlu Emir Tacü’l-Mülûk’un bulunduğunu görünce sevinçten bayılacak gibi olmuşlar ve ayaklarına atılıp ona sarılmışlar. Tacü’l-Mülûk da onları ayağa kalkmaya zorlayıp kucaklamış ve birkaç sözcükle onlara durumu anlatmış; onlar da olup biteni kendisine anlatmışlar; Şah Şehriman’a da Süleyman Şah’ın tüm kuvvetleriyle yakında geleceğini bildirmişler.</p>

  <p>Şah Şehriman, kimliği artık ortaya çıkmış olan genç Tacü’l-Mülûk’un ölümüne hükmetmekle geçirmiş olduğu tehlikeyi anlayınca, ellerini göğe kaldırıp celladın kolunu durdurmuş olduğu için Tanrı’ya şükürler etmiş. Sonra da Tacü’l-Mülûk’a “Oğlum, ne yapacağını bilememiş olan benim gibi yaşlı bir kişiyi bağışla! Ama kabahat benim uğursuz vezirimindir; şimdi onu şuracıkta kazığa oturtacağım!” demiş. Bunun üzerine Tacü’l-Mülûk onun elini öpmüş ve ona “Ey Şah, seni babam sayarım! Asıl ben senden, uyandırdığım heyecan için özür dilerim!” demiş. Şah da “Hata bu namussuz haremağasınındır; onu da iki dirhem etmeyen şu çürük tahta üzerinde çarmıha gereceğim!” demiş. Bunun üzerine Tacü’l-Mülûk “Haremağası gerçekten bunu haketti! Vezire gelince, ikinci bir kusuru görülünceye kadar onu bağışlasanız iyi olur!” demiş. Bunun üzerine Aziz ile vezir araya girerek korkudan altını berbat etmiş olan haremağasının da bağışlanması için ricacı olmuşlar. Şah da vezirin hatırı için haremağası Kâfur’u bağışlamış. Bunun üzerine Tacü’l-Mülûk “Yapılacak asıl önemli iş, benim canım ciğerim olan kızın Sitti Dünya’nın uğramış olduğu korkudan bir an önce kurtarılmasıdır!” demiş. Şah da “Bunu, yanına gidip ben sağlayacağım!” demiş. Ama daha önce veziri, emirleri ve mabeyincilerine Emir Tacü’l-Mülûk’a eşlik edip hamama götürmelerini ve yıkanarak ferahlamasını sağlamalarını emretmiş. Sonra Sitti Dünya’ya ait köşke gidip onu orada kabzasını yere dayadığı bir kılıcı bağrına saplamak üzereyken bulmuş. Bunu görünce Şah, aklını uçurur gibi olmuş ve kızına “Kurtuldu o! Babana acı kızım!” diye haykırmış. Bu sözleri duyan Sitti Dünya kılıcı kendinden uzağa fırlatmış ve babasının elini öpmüş; babası da olanı biteni ona anlatmış. Bunun üzerine kız “Sevdiğimi görmedikçe rahatlamayacağım!” demiş. Bunun üzerine Şah da Tacü’l-Mülûk hamamdan dönünce, onu çabucak Dünya Hatun’un yanına getirmiş. O da sevgilisinin boynuna atılmış; iki sevgili öpüşürlerken, Şah yavaşça üzerlerine kapıyı kapatmış. Sonra sarayına dönüp Süleyman Şah’ın karşılanması için gerekli emirleri vermiş. Vezir ile Aziz’i de işlerin mutlu bir dönüşüm gösterdiğini bildirmek üzere ivedi kendisine göndermiş ve de armağan olarak yüz görkemli at, yüz hecin devesi, yüz genç çocuk ve yüz genç kız, yüz zenci ve yüz zenciye göndermekte de özen göstermiş.</p>

  <p>Ve Şah Şehriman, ancak bütün bu önlemler alındıktan sonra, Emir Tacü’l-Mülûk’u da yanına almayı savsaklamadan, kalabalık bir maiyetle Süleyman Şah’ı karşılamak üzere yola çıkmış. Onların yaklaştığını gören Süleyman Şah da kendilerini saygıyla karşılamış ve “Tanrı’ya şükürler olsun ki, oğlum sonunda dileklerine kavuştu!” diye haykırmış. Sonra iki şah sevecenlikle öpüşmüşler; Tacü’l-Mülûk sevinçten ağlayarak babasının boynuna atılmış. Babası da mutluluk gözyaşları dökmüş. Sonra yemeye içmeye ve büyük bir mutluluk içinde konuşmaya koyulmuşlar. Bunu izleyerek kadılar ve şahitler çağrılmış; yapılan toplantıda, Tacü’l-Mülûk ile Sitti Dünya’nın evlenme sözleşmeleri düzenlenmiş. Sonra da, bu vesileyle, askerlere ve halka büyük bahşişler dağıtılmış ve kırk gün kırk gece kent süslenip aydınlatılmış. Bütün bu sevinç ve şenlik içinde Tacü’l-Mülûk ile Dünya aşkın son sınırlarına ulaşırcasına keyifle sevişip durmuşlar. Tacü’l-Mülûk, dostu Aziz’in gösterdiği üstün hizmetleri de unutmamış. Oğlunu uğrunda gözyaşları dökmekte olan annesini aramak üzere Aziz ile birlikte bir kafile yollamış. Babası Süleyman Şah’ın ölümünü izleyerek sırası gelen Tacü’l-Mülûk Yeşil Kent’in ve Isfahan Dağları’nın hükümdarı olunca, kendisinden ayrılmak istemediği Aziz’i başvezir olarak atamış; yaşlı bahçıvanı sarayın genel simsarı, çarşı şeyhini de bütün loncaların genel başkanı yapmış. Ve hepsi, çaresiz tek felaket ölüm kapılarını çalıncaya kadar, mutluluk içinde yaşamışlar.</p>

  <p>Aziz ile Azize ve Tacü’l-Mülûk ile Dünya Hatun öykülerinin anlatılmasını bitirince, Vezir Dendan, Şah Davü’l-Mekân’dan bir gülsuyu şerbeti içmek için izin istemiş. Şah Davü’l-Mekân da ona, “Ey vezirim, yeryüzünde emir ve şahlara arkadaşlık edecek senden daha değerli kişi var mıdır acaba? Gerçekte, anlattığın öyküyü çok beğendim; hoş olduğu kadar, dinlemesi de zevk veriyordu!” demiş. Ve Şah Davü’l-Mekân, vezirine şahlık hazinesindeki en güzel hil’atı armağan etmiş.</p>

  <p>Konstantiniyye’nin kuşatılmasına gelince...</p>

  <br/>

  <p><i>Anlatısının burasında Şehrazad, günün belirdiğini görmüş ve yavaşça susmuş.</i></p>

  <p><i>Ama yüz otuz yedinci gece olunca, demiş ki:</i></p>

  <br/>

  <p>Konstantiniyye’nin kuşatılmasına gelince, kesin bir sonuç almamadan, o sırada, dört yıl geçmiş bulunuyormuş; askerler ile komutanlar da ana-babalarından ve dostlarından uzakta bulunmaktan çok sıkılıyorlarmış; ve başkaldırı eli kulağında gibi görünüyormuş.</p>

  <p>Bu yüzden Şah Davü’l-Mekân da karar almakta elini çabuk tutarak üç büyük komutanı Behrimen, Rüstem ve Türkeş’i çağırtmış; ve veziri Dendan’ın yanında onlara “Siz olan bitenin ve bu Allah’ın belası kuşatma yüzünden uğranan yorgunluğun, kardeşimiz yiğit Şarkân’ın ölümüyle başlayan yaşlı Felaketler Anası’nın başımıza yağdırdığı onarılmaz felaketlerin tanığısınız. Bu yüzden yapılacak ne kaldığını düşünerek bana yanıt verin!” demiş. Bunu duyan ordunun üç komutanı başlarını önlerine eğmiş ve uzun uzun düşünmüşler; sonra da “Ey Şah, Vezir Dendan bizim hepimizden daha tecrübelidir ve bilgelikle yaşlanmıştır!” demişler. Şah Davü’l-Mekân da Vezir Dendan’a dönüp ona “Hepimiz senin görüşünü bekliyoruz!” demiş.</p>

  <p>Bunun üzerine Vezir Dendan Şah’ın huzuruna gelmiş ve “Bil ki ey zamanın Şah’ı, bundan böyle, bizim için, Konstantiniye duvarlarının dibinde daha uzun kalmak zararlıdır. İlkin sen, ey Şah, yeni doğan yavrun Kânmekân’ı ve de Şam’daki sarayda kadınlarla kalan genç yeğenin rahmetli emirimiz Şarkân’ın kızı Talihin Kudreti’ni görmek arzusuyla yanıp tutuşmaktasın. Sonra biz, buradaki herkes, ülkemizden ve evlerimizden bu denli uzak kalmanın acısını şiddetle duymaktayız. Benim fikrim odur ki, Bağdat’a dönelim ve bu inançsızlar kentini kargaların ve akbabaların yuvası olmaktan kurtarmak üzere daha sonra yeniden buraya gelelim!” demiş. Şah da “Gerçekten, ey vezirim, benim görüşlerime uygun yanıt verdin!” demiş ve hemen bütün karargâha, tellallar aracılığıyla, üç gün içinde yola çıkılacağını duyurmuş. Ve gerçekten, üçüncü gün, rüzgârda sancaklar dalgalanırken ve borular çalarken ordu konaklama düzenini bozmuş ve Bağdat yolunu tutmuş. Geceler ve günler geçtikten sonra, Barış Kenti’ne ulaşmışlar; orada bütün oturanların büyük sevinç gösterileriyle karşılanmışlar.</p>

  <p>Şah Davü’l-Mekân için yapılacak ilk iş, yedi yaşına ulaşmış bulunan oğlu Kânmekân’ı gidip görerek onu bağrına basmak olmuş; yaptığı ikinci iş de, eski dostu yaşlı hamam külhancısını çağırtmak olmuş. Ve onu karşısında görünce, onuruna, tahtından ayağa kalkmış ve onu yanına oturtmuş ve tüm emirlerin ve orada bulunan öteki kişilerin önünde onu övmüş. Geçen bunca zaman içinde, hamam külhancısı tanınmaz bir hale gelmiş bulunuyormuş; yiyip içmek ve rahat bir yaşam yüzünden epeyce şişmanlamış; boynu bir filinki gibi kalınlaşmış, karnı da bir balinanın karnına dönmüş; yüzü ise fırından çıkan yuvarlak bir ekmek gibi parıldıyormuş.</p>

  <p>Dolayısıyla Şah’ın yanına oturması için yaptığı öneriyi kabul etmemek için ilkin Davü’l-Mekân’dan özür dilemiş ve ona “Ey efendim, Tanrı beni böyle bir yolsuzluktan korusun! Senin huzurunda oturmak yürekliliğini göstermek için izin verileliden beri aradan çok zaman geçti” demiş. Fakat Şah Davü’l-Mekân ona “Ey babacığım, o günlerin senin için şimdi yeniden başlaması gerekir. Çünkü benim yaşamımı kurtaran sensin!” demiş. Ve külhancıyı tahtın büyük şiltesinde birlikte oturmak zorunda bırakmış.</p>

  <p>Bunun üzerine Şah, külhancıya “Benden bir dilekte bulunmanı istiyorum, zaten istediğin her şeyi sana vermeye hazırım; hatta saltanatımı seninle paylaşmaya bile! Haydi konuş ve Tanrı da tanığın olsun!” demiş. Bunun üzerine yaşlı külhancı ona “Çoktan beri içimden geçen bir şeyi senden dilemek istiyorum; ama münasebetsiz görünmekten de çok korkuyorum!” demiş. Şah da çok üzülerek ona “Kesinlikle bana bundan söz etmelisin!” demiş. Külhancı “Emirlerin başım üzerinedir. Ey Şah, senin elinden, kendi kentim Kutsal Kent’te tüm hamam külhancılarının genel başkanlığı beratını almak isterdim!” demiş. Bu sözleri duyunca Şah ve tüm orada bulunanlar çok gülmüşler; külhancı da dileğinin aşırı bulunduğunu sanmış; ve bundan çok üzülmüş. Ama Şah ona “Allah aşkına! Benden başka bir şey dile!” demiş. Vezir Dendan da aynı şekilde, külhancının yavaşça yanına yaklaşarak bacağını çimdiklemiş ve göz kırparak sanki “Başka bir şey dile!” demek istemiş. Bunun üzerine külhancı da “Öyleyse ey zamanın şahı, kendi kentim Kutsal Kent’te, tüm çöpçüler derneğinin şeyhi olmayı dilemekteyim!” demiş. Bu sözleri duyunca, Şah ve orada bulunanlar öylesine gülmüşler ki, bacakları havaya fırlamış; ve Şah külhancıya “Bak, babacığım, benden, sana layık ve gerçekten zahmete değer bir istekte bulunmalısın!” demiş. Külhancı da “Korkarım ki, bunu bana sağlayamazsın!” yanıtını vermiş. Şah “Tanrı sayesinde her şey mümkündür!” demiş. Külhancı da “Öyleyse beni, rahmetli Şarkân’ın yerine Şam Sultanı ata!” demiş. Şah Davü’l-Mekân da “Başım gözüm üstüne!” diyerek yanıt vermiş. Ve hemen oracıkta külhancının Şam Sultanı olarak atanma fermanını yazdırmış ve kendisine yeni sultan olarak El-Mücahit ez-Zablakân adını vermiş. Sonra da Vezir Dendan’ı yeni sultana Şam’a kadar, görkemli bir alayla eşlik etmek, sonra da rahmetli kardeşi Emir Şarkân’ın kızı Talihin Kudreti’ni birlikte getirmekle görevlendirmiş. Ve yola çıkmadan önce, külhancıyla vedalaşmış; onu kucaklayarak yeni uyruklarına karşı iyi ve adaletli olmasını tavsiye etmiş; sonra orada bulunanlara “Burada bulunup da benden sevgi ve saygılarını esirgemeyenler, Sultan Ez-Zablakân’a armağanlar vererek sevinçlerini kanıtlasınlar!” buyurmuş. Ve hemen Davü’l-Mekân’ın kendi eliyle sultanlık urbasını giydirdiği yeni sultanın yöresi armağanlarla dolmuş; ve tüm hazırlıklar bittikten sonra, Şah Davü’l-Mekân ona, özel korunması için beş bin memluk ve kırmızı deri ve altınla donanmış bir tahtırevanı taşımak için hamallar sağlamış. Ve böylece, adı Sultan el-Mücahit ez-Zablakân olmuş olan hamam külhancısı, muhafızları, Vezir Dendan, Rüstem, Türkeş ve Behrimen emirler tarafından izlenerek Bağdat’tan çıkmış ve saltanat süreceği Şam’a ulaşmış.</p>

  <p>Yeni sultanın ilk işi, Bağdat’a götürülecek olan küçük ece rahmetli emir Şarkân’ın kızı Talihin Kudreti’nin hizmetinde bulunmak üzere on genç kız ve on zenci köle kız ayırmak olmuş; ve aralarında saf gülyağları, büyük kutulara konulup ağızları rutubete karşı iyice mühürlenmiş kayısı reçelleri ve de Bağdat’a kadar bozulmadan götürülmesi çok güç, ince bir zevkle yapılmış tatlılar bulunan başka pek çok armağan hazırlatmış. Bunlar arasında, karanfil taneleriyle kokulandırılmış bir şuruba yatırılarak billurlaşmış hurmalarla dolu yirmi büyük küp ve ayrıca Şam’ın en iyi tatlıcılarına özellikle yaptırılmış yirmi kutu yaprak halinde hamur işi tatlı ve yirmi kutu da başka çeşit tatlı varmış. Ve bunların hepsi, Şam kentinin en usta dokumacılarının altın tellerle süsleyerek dokuduğu ipek kumaşları içeren yükler, değerli silahlar, üzeri altın işlemeli bakır küpler hariç, kırk deve yükü tutmuş.</p>

  <p>Bütün bu hazırlıklar bittikten sonra Sultan Ez-Zablakân, Vezir Dendan’a da, gümüş işi zengin bir armağan vermek istemiş; ama vezir “Ey Sultan, sen bu ülkede henüz yenisin, bu gümüşleri bana armağan etmekten daha iyi işlerde kullanabilirsin!” diyerek kabul etmek istememiş. Sonra kervan yola çıkmış ve bir ay sonunda, Allah’ın sağladığı güvenle, hepsi sağ salim Bağdat’a ulaşmış. Şah Davü’l-Mekân genç Talihin Kudreti’ni sevinç içinde karşılamış ve onu annesi Nüzhet’in ve Nüzhet’in kocası büyük mabeyincinin ellerine teslim etmiş. Ve ona da Kânmekân’ın hocalarını tutmuş; ve bu iki çocuk birbirinden ayrılmaz olmuş ve zamanla artan büyük bir sevgiyle birbirlerine bağlanmışlar. Her şey bu çizgide, sekiz yıl sürmüş; bu süre içinde şah Davü’l-Mekân da, inançsız Rumlara karşı savaş açmak için gerekli silahlanma ve hazırlıkları gözden ırak etmemiş.</p>

  <p>Ama, yiten gençliği boyunca tüm yorgunluklar ve katlanılan güçlükler sonunda, Şah Davü’l-Mekân’ın günden güne gücü ve sağlığı eriyormuş. Durumu gözle görülecek kadar kötüleyince, bir gün, Vezir Dendan’ı çağırtmış ve ona “Ey vezirim, seni gerçekleştirmek istediğim bir tasarıyı görüşmek üzere çağırdım. Bana olanca dürüstlüğünle cevap ver!” demiş. Vezir “Hayrola, ey zamanın şahı?” diye sormuş. Şah “Henüz sağken, tahttan vazgeçmek ve kendi yerime tahta oğlum Kânmekân’ı geçirmek ve ölmeden önce onun başarısıyla hükmetmekte olduğunu görerek sevinç duymak istiyorum! Sen buna ne dersin? Söyle bakalım, benim gönlü bilgelikle dolu vezirim!” demiş. Bu sözleri işiten Vezir Dendan Şah’ın huzurunda yer öpmüş ve çok heyecanlı bir sesle, ona “Bana açıkladığın tasarı, ey bahtıgüzel şahım, ey tedbir ve hakkaniyetle donanmış hükümdarım, ne gerçekleştirilebilir ne de uygunluk taşır. İki nedenden ötürü: Bir kere oğlun Emir Kânmekân, henüz pek gençtir; sonra daha sağken oğlunu kendi yerine geçiren hükümdar, meleklerin defterinde günlerinin sayısının azalmasına neden olur” demiş. Ama Şah “Yaşantımdan yana söylediklerin, yaşamım zaten bitmekte olduğundan pek geçerli değil; ama oğlum Kânmekân’ın henüz pek genç olduğu hakkındaki görüşünü doğru bulduğumdan, kız kardeşim Nüzhet’in kocası büyük mabeyinciyi ona vasi atayacağım!” demiş.</p>

  <p>Ve Şah hemen emirlerini, vezirlerini ve ülkenin tüm ileri gelenlerini toplayarak büyük mabeyinciyi onların önünde oğlu Kânmekân için vasi atamış; ve ona yüce bir öneri olarak gerekli yaşa ulaşınca Talihin Kudreti ile Kânmekân’ı evlendirmelerini önermiş. Büyük mabeyinci de “Ben senin lütuflarınla ezilmiş ve iyiliklerinin denizinde boğulmuşum!” diyerek yanıtlamış. Sonra Davü’l-Mekân, oğluna dönmüş ve ona, yaşlı gözlerle “Ey oğlum, bil ki, benim ölümümden sonra büyük mabeyinci senin vasin ve danışmanın olacak; ama Başvezir Dendan benim yerime baban olacak. Çünkü, bu ölümlü dünyadan ebedi âleme göçmekte olduğumu hissediyorum. Ama, bundan önce, ey oğlum, ölmeden önce dünyada dilemekte olduğum bir tek şey var: Büyükbaban Şah Ömerü’n-Neman’ın ve amcan Emir Şarkân’ın ölümüne neden olan ve Felaketler Anası adlı bedbahtlık ve lanet saçan yaşlı kadından intikam alınması” demiş. Genç Kânmekân da “Ruhun rahat etsin, babacığım! Kolumun gücüyle intikamını almama Tanrı yardım edecektir!” diye cevap vermiş. Bunun üzerine Şah Davü’l-Mekân, ruhunu ferahlatan büyük bir rahatlık duymuş ve sakin bir şekilde bir daha kalkamayacağı yatağına uzanmış.</p>

  <p>Gerçekten bir süre geçtikten sonra Şah Davü’l-Mekân tüm yaratıklar gibi onu yaratanın elinde yokluktan geldiği gibi yokluğa dönmüş; sanki hiç yaratılmamış gibi olmuş. Zira zaman, her şeyi biçer ve sonra unutur!</p>

  <br/>

  <p><i>Anlatısının burasında Şehrazad, sabahın belirdiğini görmüş ve yavaşça susmuş.</i></p>

  <p><i>Ama yüz otuz sekizinci gece olunca, demiş ki:</i></p>

  <br/>

  <p>...Sanki hiç yaratılmamış gibi olmuş. Zira zaman, her şeyi biçer ve sonra unutur!</p>

  <p>Kendi varlıklarının gelecekte ulaşacağı yeri bilmek isteyenler, kendilerinden önce ölenlerin ulaştığı yeri öğrenerek bundan kendilerine pay çıkarabilirler.</p>

  <p>Ve Şah Ömerü’n-Neman’ın oğlu ve Emir Şarkân’ın kardeşi Davü’l-Mekân’ın, Allah cümlesinden tükenmez rahmetini esirgemesin; öyküsü böyleymiş.</p>

  <p>Ama, bu günden başlayarak “Ardında hayırlı evlat bırakanlar ölmezler!” atasözünü yalan çıkarmamak için size şu öyküyü anlatacağım:</p>
</body>
</html>