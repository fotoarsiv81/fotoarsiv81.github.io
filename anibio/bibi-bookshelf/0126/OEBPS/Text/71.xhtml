<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Baybars’ın ve On İki Kolluk Amirinin Öyküsü</p>
  </div>

  <p>Anlatırlar ki, ama Gözlere Görünmez Olan Tanrı en iyisini bilir, bir zamanlar, Mısır’ın Kahire kentinde, sultanlar içinde, Bahriye Türkmenlerinin ırkından gelme yiğit ve güçlü bir sultan varmış. Adı da Sultan el-Malikü’z-Zahir Rükneddin Baybars el-Bundukdari imiş. Onun saltanatı zamanında, İslam, daha önceleri görülmedik bir parlaklıkla aydınlanmış ve İmparatorluk, Doğu’nun en uç ülkelerinden Batı’nın en ücra sınırlarına kadar uzanmış. Ve Tanrı’nın toprakları üzerinde ve mavi gök altında, Frenklerin ve Nasranilerin tahkim edilmiş hiçbir yeri ellerinde kalmamış, hepsi sultanın ayaklarına birer halı olmuş. Ve yeşil ovalarda ve çöllerde ve sular üzerinde İman sahiplerinin seslerinden başka hiçbir ses yükselmez ve doğruluk yolunda yürüyenlerin adımlarından başka adımların izleri görülmez olmuş. Bize doğru yolu gösteren Abdullah el-Kureyşi’nin oğlu mutlar saçan efendimiz ve metbumuz, Tanrı’nın duası ve barışı ve en seçkin kutsamaları üzerine olası Peygamberimiz Ahmed Muhammed’e sonsuza dek şükürler olsun, âmin!</p>

  <p>Sultan Baybars, halkını çok sever ve onun tarafından çok sevilirmiş. Uzaktan, yakından, halkı ilgilendiren âdetler ve adap, gelenek ve görenekler dahil, her şey onu son kertede meşgul edermiş. Bu yüzden, her şeyi kendi gözleriyle görmek ve kendi kulaklarıyla işitmek istemekle kalmaz; öykülere bayılır ve öykü anlatanları dinlemekten hoşlanırmış; ve geçmiş yılların öykülerini en iyi anlatanları ve yaşanan zamanın olaylarını en iyi şekilde bildiren subay, muhafız ve yakınlarını en yüksek mertebelere yükseltirmiş.</p>

  <p>Böylece, her zamandan çok öyküler dinleme ve aydınlanma durumunda bulunduğu bir gün, Kahire’nin kolluk amirlerini toplamış ve onlara “Bu akşam, anlatılmaya değer ne biliyorsanız, bana anlatmanızı istiyorum” demiş. Onlar da “Başımız üzerine, gözümüz üzerine! Ancak, efendimiz bizden kişisel olarak başımıza gelenleri mi, yoksa başkaları hakkında bildiklerimizi mi anlatmamızı istiyor?” diyerek yanıt vermişler. Baybars da “Bu, ince bir soru. Bundan dolayı içinizden her biri dilediğini anlatmakta özgür olsun! Ama hepsi şaşırtıcı olmak kaydıyla!” demiş. Onlar da “He, vallahi, efendimiz! Dilimiz ve sadakatimiz gibi canımız da sana ait!” diye yanıt vermişler.</p>

  <p>Baybars’ın huzuruna söze başlamak üzere ilk gelen de, karaciğeri kadınların aşkıyla yaralanmış, yüreği onların peşinde koşarken durmaksızın tuzağa düşmüş, adı Muineddin olan kolluk amiri olmuş. Ve sultana uzun ömürler diledikten sonra “Ben, ey zamanın şahı, size, mesleğimin başlangıç yıllarında başıma gelmiş olan olağandışı bir olayı anlatacağım” demiş. Ve şunları anlatmış:</p>

  <div class="baslik11" id="b71_1">
    <p>Birinci Kolluk Amirinin Öyküsü</p>
  </div>

  <p>Bil ki sultanım ve başımın tacı, Kahire’de, komutanımız Alamüddin Sancar’ın buyruğu altında kolluk hizmetleri görmeye başladığım zaman, büyük bir ünüm vardı ve tüm pezevenk ve köpoğlular ve ipten kazıktan kurtulmuşlar ve de orospular, bir beladan sakınırcasına benden çekiniyor, vebadan kaçar gibi kaçıyorlardı. At üzerinde kent boyunca dolaşırken, sokaktaki halk parmaklarıyla beni gösteriyor ve kimileri ben geçerken yerlere kadar eğilip selam verirken, kimileri de gözleriyle birbirine anlamlı işaretler yapıyorlardı. Ben de onların bu durumlarından zebbimi sıyırıp geçen bir sineğinki kadar bile etkilenmiyor ve gururdan şişinerek yolumu sürdürüyordum.</p>

  <p>Günün birinde, valiliğin avlusunda, sırtımı duvara dayamış büyüklüğümü ve önemimi düşünerek oturuyorken, gökten kucağıma sanki sorgu sual günün hükmü gibi ağır bir şey düştü. Bu, içi dolu ve ağzı mühürlü bir keseydi. Onu ellerime aldım ve açıp içindekileri eteğimin kıvrımına döktüm. Ve sayarak içinde ne bir fazla, ne bir eksik, yüz gümüş dirhem bulunduğunu anladım. Başımın üstüne ve yöremde her yana bakındığım halde, bunu benim kucağıma atmış olan kimseyi göremedim; ve “Görünen görünmeyen âlemlerin padişahı Tanrı’ya övgüler olsun!” dedim. Ve babasının bağrındaki kızı<a href="../Text/dipnot.xhtml#Footnote0377" id="Feedback0377"><sup>[377]</sup></a> gözden yok ettim. Ve işte onun öyküsü böyle!</p>

  <p>Ertesi gün, hizmetim gereği bir gün önceki yere çağrıldım; bir süreden beri orada oturmaktayken, başıma ağır bir şey daha düştü; ve epeyce kafamı bozdu; kızgın bir edayla ona göz attım; ve bunun her noktadan bağrımda sığınma hakkı tanımış olduğu babasının sevgilisine tıpatıp benzeyen dolu bir kese olduğunu gördüm. Onu da ısınsın diye aynı yere, ablasına eşlik etmesi ve edepsizce arzulara karşı saflığını koruması için yolladım. Ve bir gün öncesi gibi başımı kaldırıp indirdim, boynumu evirip çevirdim ve sağıma soluma bakındım; ama bu sevgili konuğu yollayanın hiçbir izini bulamadım. Ve kendi kendime “Uyuyor musun, uyanık mısın?” diye sordum. Ve de “Uyumuyorum. Yo, vallahi! Uyku falan yok üzerimde!” diye yanıt verdim. Ve sanki hiçbir şey olmamış gibi, urbamın eteklerini sıkıştırdım ve ilgisiz bir tavırla, her attığım adımda yere tükürerek saraydan çıktım.</p>

  <p>Ama üçüncü kez için tüm önlemleri aldım ve gerçekten, her zaman keyfimce uzandığım söz konusu duvar dibine ulaşınca, uyur gibi yaptım ve ayaklanmış bir deve topluluğunun koparabileceği bir gürültüyle horlamaya başladım. Ve ansızın, ey sultanım efendim, göbeğimin üzerinde neyi aradığını bilmediğim bir elin varlığını hissettim. Ve ben bu araştırmayla bir şey kaybetmiş olmayacağımdan söz konusu eli, malı yukarıdan aşağı karıştırması için özgür bıraktım ve onu, boğaz yöresinde, doğru yola yöneldiği sırada “Nereye hemşire?” diyerek şiddetle yakaladım. Ve doğrularak kıç üstü oturdum ve gözlerimi açarak bu yitirici yolda yolunu şaşırmış olan elmas yüzüklerle donanmış nazik elin sahibinin, ey sultanım efendim, bana bakıp gülümseyen pericelik bir genç kız olduğunu gördüm. Tıpkı bir yasemin gibiydi. Kendisine “Rahatlık ve dostluk üzerine olsun, hanımım! Tacir ve malı senindir. Ama bana sadece sen hangi tarhın gülüsün, onu söyle! Ve hangi bağın sümbülüsün, hangi bahçenin bülbülüsün, ey genç kızların en arzu duyulanı?” dedim. Ve böylece konuşurken elimi gevşetmemeye gayret ediyordum.</p>

  <p>O zaman genç kız, davranışında ve sesinde hiçbir utanma belirmeksizin, ayağa kalkmamı işaret edip bana “Ya Si Muin, benim kim olduğumu bilmek istiyorsan ayağa kalk ve beni izle!” dedi. Ben de bir an tereddüt etmeksizin, sanki onu uzun zamandır tanıyormuşum ya da sanki süt kardeşiymişim gibi ayağa kalktım ve urbamı ve sarığımı düzelttikten sonra, üzerimize dikkat çekmemek için, ama bir an bile gözlerimi üzerinden ayırmaksızın, onun on adım gerisinden yürümeye başladım. Böyle yürüyerek çıkmaz bir sokağın dibine ulaşınca, korkmaksızın yanına yaklaşabileceğime dair bir işaret yaptı. Ona gülerek yaklaştım ve gecikmeksizin, onun önünde, babasının yavrusunu soluklansın diye dışarı çıkarmak istedim. Ve bir budala ya da bir salak gibi görünmemek için, kendisine “Hazırdır bu, hanımım!” dedim. Ama o bana küçümseyen bir gözle baktı ve “Onu yerine sok ey Muin Reis, çünkü soğuk alabilir!” dedi.</p>

  <p>Ben de işitip itaat ettiğim yanıtını verdim. Ve “Bunda bir uygunsuzluk yok, hanım sensin ve ben senin lütuflarınla donanmışım. Ama ey dürüst kız, seni ayartan bu iri reçelli sinir ya da takımıyla birlikte bu zebb değilse, bana neden içi dolu iki kese bağışladın ve göbeğimi gıdıkladın; sonra da buraya, hoplayıp zıplamalara uygun bir çıkmaza getirdin?” diye ekledim. Bana “Ey Muin komutan, sen benim bu kentte en güvendiğim adamsın, işte bundan dolayı tüm ötekilere yeğ tutarak sana başvurmuş bulunuyorum. Ama, senin sandığından çok başka bir nedenle!” diye yanıt verdi. Ben de “Hanımım, nedenin ne olursa olsun, kabul edilmiştir. Söyle bakalım, yüz gümüş dirhem dolusu iki kese karşılığında satın aldığın kölenden ne gibi bir hizmet bekliyorsun?” dedim. O da gülerek, bana “Hay çok yaşayasın! Anlatayım! Bil ki ey Muin komutan, ben genç bir kıza çılgıncasına âşık olan bir kadınım. Ve onun aşkı içimde parıldayan bir ateş gibi. Ve de öylesine içime işledi ki, bin dilim ve bin yüreğim olsa, bu tutku daha canlı olamazdı. Bu tapılası kişi de, kentin kadısının kızından başkası değil. Ve onunla benim aramda olanlar oldu. Bu bir aşk sırrı ve de aramızda vaatlerle ve yeminlerle bir anlaşmaya vardık. Çünkü o da beni eşit bir ateşle yanarak seviyor. Bu nedenle asla evlenmeyecek ve asla bir erkek de bana dokunmayacak. Bu ilişkimiz belli bir zamandan beri sürüyor; ve artık birlikte yiyerek, aynı testiden içerek ve aynı yatakta uyuyarak birbirimizden ayrılmaz olmuşken, günün birinde babası, şu melun sakallı kadı, birlikteliğimizin farkına vardı ve kızını tümüyle benden soyutlayarak ilişkimize son verdi; bana da, bir kez daha evine girersem ellerimi, ayaklarımı kıracağını söyledi. O zamandan beri, ayrıldığımızdan bu yana deliye döndüğünü dolaylı yollardan öğrendiğim tapılası kızı göremedim.”</p>

  <p>“İşte sırf yüreğimi yatıştırmak ve ona biraz neşe sağlamak için, ey eşsiz komutan, sadece senin, bu yatıştırma ve neşeyi sağlayacağını bilerek seni bulmaya karar verdim!”</p>

  <p>Ben, sultanım efendim, gözlerimin önünde bulunan bu eşsiz genç kızın sözlerini duyunca, şaşırmanın sınırında şaşırdım; ve kendi kendime “Ey Tüm Güçlerin Sahibi Tanrım! Ne zamandan beri genç kızlar delikanlılara ve keçiler tekelere dönüşmekte! Ne tür bir tutkudur bu ve ne tür bir aşktır ki, bir kadının bir başka kadına duyduğu tutkuya ve aşka dönüşebiliyor? Ve nasıl oluyor da hıyar, bir günden ötekine, tam takım olarak, toprağın onun yetişmesine uygun olmadığı bir yerine sokulabiliyor?” dedim. Şaşkınlıkla ellerimi birbirine vurdum ve genç kadına “Hanımım, vallahi, lütfedip anlattığın işten ben hiçbir şey anlamadım! Bana şunu başından alarak yeniden açıklar mısın? Çünkü, vallahi, doğallıkla bugüne kadar maralların marallar için, tavukların tavuklar için sevdalandığını hiç duymamıştım!” dedim. O da bana “Sussana sen komutan, çünkü bu bir aşk sırrıdır ve çok az kimse bunu anlayacak yaradılıştadır...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz sekizinci gece olunca, demiş ki:</i></p>

  <br/>

  <p>“Sussana sen, komutan, çünkü bu bir aşk sırrıdır ve çok az kişi bunu anlayabilecek yaradılıştadır. Şu kadarını bilmen yeter ki, kadı’nın evine girebilmem için senin yardımına güvenmekteyim; bunu yapmakla seni artık hiç unutmayacak olan bir kadının minnettarlığını kazanacaksın” dedi. Ben de, bunu işitince, son kertede şaşırdım ve “He vallahi, ey Muin efendi, şimdi görüyorsun işte: bir kadına başka kadın için arabuluculuk yapmak üzere seçilmiş bulunuyorsun! Bu öyle bir serüven ki, arabuluculuk tarihinde eşi menendi yoktur! Bunda hiçbir uygunsuzluk yok, olup biteceği vicdanına sığdırabilirsin!” diye düşündüm. Kadına da “Güvercinim, senin meselen oldukça ince bir mesele; ve ben işi enine boyuna pek anlamadımsa da, sana bağlandığım gibi itaat de boynumun borcudur; ama başın üzerine yemin ederim ki, bütün bu meselede sana nasıl yardım edebileceğimi bilmiyorum” dedim. Kız da “Kadı’nın kızı olan tapındığım kişinin evine girmem için yardım ederek!” dedi. Ben de “He, he! Kumrum, ben neredeyim, kadı’nın şu mutlu kızı nerede? Güzelliğinin gerçekliği üzerine yemin ederim ki, bizi ayıran mesafe epeyce geniş!” diye yanıt verdim. O da bana sinirli bir sesle “Ey zavallı, herhalde benim, seni genç kadının yanına sokacak kadar akıldan noksan olduğumu sanmıyorsun! Yo, vallahi! Ben senin sadece hile ve düzenbazlık yolunda bana destek olmanı dilemekteyim. Ve anladım ki, sadece sen, ey komutan, dilediğim şeyi yapabilirsin!” dedi.</p>

  <p>Ben de “İşitiyor ve itaat ediyorum kuzucağım, ben senin elinde kör ve sağır bir desteğim!” dedim. O zaman bana “Öyleyse dinle ve itaat et. Bu gece, en güzel giysilerimle bir tavus gibi donanacak ve senden başka hiçbir kimsenin beni mahallede tanıyamayacağı şekilde örtünecek, sonra da sevdiğim kızın babası olan kadı’nın evinin yöresinde oturmaya gideceğim. O zaman, sen buyruğun altında bulunan bütün muhafızlarla birlikte benim saçtığım keskin kokunun çekişiyle benden yana yönelirsin ve saygıyla bana doğru ilerler ve bana ‘Bu gecikmiş saatte burada, bu sokakta, ne yapıyorsun, ey soylu hanım?’ diye sorarsın. Ben de ‘Vallahi, ey yiğit komutan, ben Kale Mahallesi’nden genç bir kızım, babam da sultanın emirlerinden biridir. Bugün babamın evinden ve mahalleden çıktım; biraz alışveriş yapmak üzere kente indim. Bir kez istediğim şeyleri satın aldıktan ve ısmarlayacaklarımı ısmarladıktan sonra, geciktiğimi ve bizim Kale Mahallesi’ne ulaştığımda da kapıların kapanmış bulunduğunu gördüm. O zaman, yanlarında geceyi geçirmek üzere tanıdık birini bulmak umuduyla yeniden kente döndüm; ama kötü bahtım yüzünden kimseye rastlamadım. Kendimi hatırlı bir ailenin kızı olarak, bu halde, sığınaksız ve gecenin koynunda yalnız bulduğumdan dolayı üzgün; gelip sahibinin kadı olduğu söylenen ve gölgesine sığınabileceğim şu evin eşiğine oturdum. Sabah olunca, şimdi beni ölmüş ya da en azından kaybolmuş sanmakta olan ailemin yanına döneceğim’ diye yanıt vereceğim. O zaman sen, ey Muin komutan, zeki bir kişi olduğundan, benim gerçekten zengin giysilere bürünmüş olduğuma bakarak ‘Bir Müslümana, bu denli genç ve güzel, her yanı inciler ve mücevherlerle kaplı ve kötü kişiler tarafından soyulup tecavüz görebilecek olan bir kadını sokakta bırakmak yakışmaz. Zaten mahallede böyle şeyler olursa, ben kendim, Muin komutan olarak, sultan efendimizin gözünde sorumlu olurum. Bu nedenle <i>şu</i> veya <i>bu</i> şekilde, bu güzel kadını korumam altına almam gerek! İyisi mi ben, baha kadar onu korusun diye yanına silahlı adamlarımdan birini katayım ya da muhafızlarıma yeter derecede güven duymadığımdan, daha fazla gecikmeksizin, onu tüm onuruyla sabaha kadar barındıracak saygın kişilerden birinin konutunu seçmeyi yeğleyeyim! Ve bu durumda, doğrusu her bakımdan en uygun olabilecek ev, onu bahtın getirip önüne bıraktığı kadı efendimizin konutundan başkası olamaz! Öyleyse kendisini oraya koyalım! Ve minnettarlığının, bakışları şimdiden içimi tutuşturan bu genç kızın yüreğini bağlayacağını hesaba katmaksızın, kuşkusuz bundan her türden yarar sağlayacağım’ diye düşüneceksin. Ve işte böyle düşünerek, kadı’nın kapısının halkasını çalacak ve beni onun haremine sokacaksın. Böylece ben de sevgilimle birleşmiş olacağım. Arzum da doyuma kavuşacaktır. İşte benim planım böyledir, komutan. Açıklamam da böyle, vesselam!” dedi.</p>

  <p>O zaman ben, efendim, genç kadına “Tanrı lütuflarını başından eksik etmesin hanımım! Bu, uygulamaya konması kolay, şaşırtıcı bir plandır. Zekâ, Nasip Dağıtıcı’nın bir verisidir” dedim. Ve onunla oracıkta buluşma saatini kararlaştırarak elini öptüm; ve her birimiz kendi yolumuza gittik.</p>

  <p>Böylece akşam oldu, sonra yemek saati geldi, sonra da ibadet zamanı. Ve birkaç dakika sonra, yalın kılıçlı adamlarımla gece devriyesi görevini yapmak üzere dışarı çıktım. Mahalleden mahalleye dolaşarak gece yarısına doğru garip aşklara tutulmuş genç kadının bulunması gereken sokağa ulaştık. Daha sokağa girer girmez hissettiğim koku, bana onun varlığından haber verdi, hemen ardından ellerindeki ve ayaklarındaki bileziklerin şıngırtılarını işittim. Adamlarıma “Çocuklar, sanıyorum ki, şurada bir gölge var! Ama ne zengin bir koku bu, böyle!” dedim. Onlar da bunun kaynağını bulmak için her yana bakındılar. İpeklilere ve ağır işlemeli kumaşlara bürünmüş olarak eğilmiş ve yöresine kulak kesilmiş bulunan söz konusu güzel kadını gördük. Bilmezlikten gelerek onun yanına yaklaştım; ve “Güzel ve süslü ve de böylesi bir saatte yapayalnız, geceden ve gelip geçenlerden de korkmadan, burada ne yapıyorsun, ey hatun?” diye sordum. Bunu duyunca, bana, bir gün önce kararlaştırdığımız yanıtı verdi; ben de, fikirlerini öğrenmek ister gibi adamlarıma döndüm. Bana “Reis, eğer istersen bu kadını, her yerden daha iyi olacağı, senin evine götürelim! Bundan memnun olacağından kuşku duymuyoruz; çünkü kadın gerçekten zengin, güzel ve değerli şeylerle donanmış. Sen de ona istediğini yaparsın; sabahleyin de onu kendisini seven anasına teslim edersin!” dediler. Onlara “Susun bakayım! Söylediklerinize karşı Tanrı’ya sığınırım! Benim evim böylesi bir emir kızını kabul etmeye layık mıdır? Ve sonra, ben buradan epeyce uzakta oturuyorum! En doğrusu mahallenin kadısından onun için konukseverlik istemek olacaktır; evi de tam burası!” diye haykırdım. Adamlarım işitip itaat ettikleri yanıtını verdiler; ve kadı’nın kapısını çalmaya başladılar; kapı hemen açıldı; ve bizzat kadı, iki zenci kölenin omuzlarına dayanmış olarak kapı ardında belirdi. Ve iki yandan selamlar alınıp verildikten sonra, kendisine işi anlattım ve genç kadını özenle örtülerine bürünmüş, uzakta dururken, önerimi açıkladım. Kadı bana “Evime hoş gelmiştir. Kızım onunla ilgilenecek ve memnun olması için her şeyi yapacaktır!” diye yanıt verdi. Ve hemen oracıkta, bu tehlikeli emaneti ellerine bıraktım; bu canlı felaketi kendisine teslim ettim. Onu hareme götürdü. Ben de kendi yoluma koyuldum.</p>

  <p>Ertesi gün, kendisine bıraktığım emaneti geri almak üzere kadı’nın evine döndüm; kendi kendime “He, vallahi! Gece bu iki genç kız için bembeyaz olmuştur herhalde! Ama, kuşkusuz beynim çatlasa da, bu iki âşık ceylan arasında geçmiş olabilecekleri asla bilemeyeceğim. Böylesi bir serüvenden konuşulduğu hiç işitilmiş midir?” diyordum. Tam o sırada kadı’nın evine ulaştım; içeri girdiğim andan başlayarak olağandışı bir gürültünün, korkuya kapılmış hizmetçilerin ve şaşakalmış kadınların ortasına düştüm. Ve birdenbire bizzat kadı, şu beyaz sakallı şeyh, üzerime yürüdü ve bana “Onursuz adamlar kendinden utansın! Sen benim evime tüm servetimi çalan bir kadın getirdin! Onu bulup bana geri getirmen gerek! Yoksa seni sultana şikâyet eder, sana kızıl ölümü tattırırım!” diye haykırdı. Kendisinden daha derin ayrıntılar isteyince, bana, genç kıza karşı şiddetli ünlemlerle, gürültüler, hakaretler ve tehditler kopararak, benim isteğim üzerine evinde sığınak sağladığı bu yadigârın, sabaha karşı hareminden çıkıp izin almaksızın ortadan kaybolduğunu; ve onunla birlikte içinde tüm varlığı olan altı bin dinar içeren kendi kemerinin de yok olduğunu açıkladı. Ve de “Sen bu kadını tanıyorsun; dolayısıyla paramı ben, senden isterim!” diye ekledi.</p>

  <p>Oysa ben, sultanım, bu haberden öylesine şaşkına dönmüştüm ki, ağzımdan tek bir söz çıkmadı; ve kendi kendime “Ulan pezevenk, işte şimdi katranın ve ziftin içine battın. Sen nerdesin, o nerde?” diyerek el ayamı ısırdım. Bir an düşündükten sonra, konuşma gücü bularak kadıya “Ey kadı efendimiz, eğer her şey böyle olup bitmişse, böyle olacağındandır; çünkü olacak olandan kaçınılmaz. Sen bana, bu şaşılası kişi hakkında bir şeyler öğrenip öğrenemeyeceğimi anlamak için üç günlük bir süre tanı! Başarı sağlayamazsam, başımın vurulması hakkındaki tehdidini eyleme sokabilirsin!” diye yanıt verdim. Kadı da yüzüme dikkatle baktıktan sonra, bana “Dilediğin üç günü sana bağışlıyorum!” dedi. Ben de, düşüncelere dalarak ve kendi kendime “Bu kez hapı yuttun! Hiç kuşkusuz bir budalasın sen! Beceriksiz ve budala! Koskoca bir Kahire kentinin içinde peçelere bürünmüş bir kadını nasıl tanıyabileceksin? Sen gidip bu süreyi evinde uyumakla geçirsen ve üçüncü günün sabahında, sorumluluğunun hesabını vermek üzere kadı’nın huzuruna çıksan daha iyi edersin” diyerek oradan ayrıldım. Kafamdan bunları geçirerek evime döndüm. Hasırımın üzerine uzandım; ve orada evden çıkmayı reddederek, ama bu kötü işle zihnim alabildiğine meşgul olduğundan gözümü de kırpmadan sözü edilen üç günü geçirdim. Bu sürenin bitiminde, ayağa kalkıp kadı’nın yanına ulaşmak üzere evden dışarı çıktım. Başım önüme eğik, kendi mahkûmiyetimi üstlenmek üzere yol almaktaydım ki, kadı’nın konağına pek uzak olmayan bir sokağı geçerken, bir pencerenin yarı açık kafesi ardında, ansızın, sıkıntılarımın nedeni genç kadını gördüm. Bana gülerek baktı ve kaşlarıyla “Çabucak yukarı çık!” anlamında bir işaret yaptı. Ben de çabucak yaşamımın bağlı bulunduğu bu çağrıdan yararlandım; ve göz açıp kapanasıya kadar geçen bir sürede yanına ulaştım ve selam vermeyi unutarak ona “Ey hemşire, ben seni kentin her köşesinde döne dolaşa aramaktaydım! Ah, sen beni nasıl bir kötü işe sürükledin! Vallahi! Beni kızıl ölüme ulaştıran merdivenlerden indirdin!” dedim. O da yanıma geldi ve “Sen komutan Muin olarak nasıl oluyor da bunca korkabiliyorsun? Sakın başına gelenleri bana anlatmaya kalkışma; çünkü her şeyi biliyorum. Ama seni sıkıntıdan kurtarmak benim için çok kolay olduğundan, bunu sağlamak üzere son anı bekledim. Ve pekâlâ kolayca kurtuluşu olmayan mahkûmiyetine doğru yol almana izin verecek yerde, kesinlikle kurtarmak için sana seslendim” diyerek beni öpüp bağrına bastı. Ben de ona teşekkürler ettim ve de çok güzel olduğundan, o günkü felaketin nedeni olduğu halde, elini öpmekten kendimi alıkoyamadım. O da bana “Sakin ol ve tedirginliğini üzerinden at, çünkü başına hiçbir kötülük gelmeyecek. Ve de ayağa kalk ve yörene bak!” dedi. Ve beni elimden tutup içinde mücevherler, yakutlar ve diğer değerli taşlar, nadir ve gösterişli eşyalar bulunan iki çekmecenin bulunduğu bir odaya soktu. Sonra içi altın dolu bir çekmece daha açtı ve bunu önüme yerleştirerek bana “Pekâlâ, arzu ediyorsan, bu çekmeceden tapındığım kızın babası kara vicdanlı kadı’nın kemerinden kaybolan altı bin dinarı alabilirsin. Ama, ey komutan, iyi bil ki, felaket saçan sakallı herife parayı iade etmektense, onunla görülecek daha iyi işler vardır. Zaten bu parayı ondan sadece cimri ve can sıkıcı olduğu kadar çıkarcı olduğunu bildiğimden, kapıldığı öfkeden gebersin diye aldım. Yani asla açgözlülüğümden almış değilim; çünkü benim kadar servet sahibi olununca, çalmış olmak için çalınmaz. Zaten kızı, bu darbeyi, onun bahtını çabuklaştırsın diye yaptığımı biliyor. Ne olursa olsun, benim bu yaşlı kötürüm tekeye aklını kaçırtmak için şöyle bir planım var. Sözlerine iyi kulak ver; ve onları aklında tut” dedi. Ve bir an sustuktan sonra da “İşte şöyle: Şimdi sen doğru, seni ateş üzerinde beklemekte olan kadı’nın yanına gideceksin ve ona ‘kadı efendi, ben sadece vicdanımı töhmetten kurtarmak için benim ricam üzerine evinde barındırdığın ve altı bin altın dinarını çalmakla suçladığın bu genç kadını kentin her yanında aratarak üç gün geçirdim. Oysa ben, komutan Muin, buraya girdiğimden beri, onun bu evden çıkmadığını kesinlikle biliyorum. Çünkü adamlarımın ve öteki mahallelerin tüm kolluk görevlilerinin her yanı iyice araştırmalarına karşın, onun ne izine ne de gölgesine rastladılar; ve bütün haremlere yolladığımız muhbir kadınlardan hiçbiri de ondan haber alamadı. Oysa sen, Seydi el-Kadı, bize, bu genç kadının seni soyduğunu söyleyip onu suçluyorsun. Bu iddianın kanıtlanması gerek. Çünkü Tanrı adına biliyorum ki, eğer bu olağandışı olayda, bu genç kadın, herhangi bir suikasta kurban edilmemişse, hiç değilse kara bir düzenin oyuncağı olmuştur. Bizim araştırmalarımızla, az çok, onun kentte bulunmadığı anlaşıldığına göre, ey kadı efendi, bu kayıp kişinin bir izini bulmamız için senin evinde araştırma yapmamız yararlı olacak; böylece benim tahminlerimin doğru olup olmadığı anlaşılacaktır. Ve Tanrı en bilgili olandır!’ dersin.”</p>

  <p>“Ve böylece, ey komutan Muin” diye sözünü sürdürdü bu harika kız: “Sen itham edilmekte iken itham eden olursun! Kadı da dünyanın gözünün önünde karardığını görerek büyük bir hiddete kapılacak, yüzü biber gibi kızaracak ve sana ‘Muin efendi, sen nasıl böyle tahminlerde bulunmaya cesaret ediyorsun? Ama bunun önemi yok! Hemen aramalarına başlayabilirsin. Ama sonunda, aldandığın kanıtlanırsa, sultanın sana vereceği ceza layık görüldüğünden de büyük olacaktır’ diye haykıracak. O zaman sen, adamların şahit olarak sana eşlik ederken, evde bir arama yaparsın. Ve herhalde, beni bulamayacaksın. Böylece ilkin taraçayı, sonra odaları, sandıkları, dolapları sonuç almaksızın ararsın; ve sonunda kıyıcı bir can sıkıntısıyla başını eğersin ve bağışlanmak için sızlanmaya başlarsın. Ve o sırada, evin mutfağında bulunursun. Sanki rastlantıymış gibi kapağını kaldıracağın büyük bir zeytinyağ küpünün dibine bakarsın. Ve ‘Hey, bir dakika! Dikkat! Şurada bir şey görüyorum!’ diye haykırırsın. Kolunu küpe sokar, orada giysi paketine benzer bir şey hissedersin. Onu çeker ve yanındaki tüm yardımcılarınla içine bakarak benim örtümü, gömleğimi, iç donumu ve giysilerimin geri kalanlarını bulursun. Bunların hepsi pıhtılaşmış kana bulanmış olacaktır. Bunu görünce, sen yengi kazanırsın, kadı da perişan olur; benzi sapsarı, eklemleri titrer; çöker, belki de ölür. Ansızın ölmezse, bu garip serüvene adının karışmaması ve meseleyi örtbas etmek için elinden geleni yapacaktır. Ve birçok altın bağışlayarak suskunluğunu satın alacaktır. İşte senin hakkında dilemekte olduklarım bunlar, ey komutan Muin!” dedi.</p>

  <p>Bu konuşmayı duyunca, kadıdan öç almak için ne harika bir plan hazırlamış olduğunu anladım. Onun buluş yeteneğine, kurnazlığına ve zekâsına hayran oldum. Ve kendimi artık ceza görmenin dışında buldum; buna şaşırdım ve âdeta aptallaştım. Ama genç kızdan da kararlaştırılan yolu tutmak için izin aldım. Ve elini öperken, bana “Bunlar senin bugünkü harcamaların için efendim. Ama inşallah, sana minnettar olanın cömertliğini yakında daha iyi tanıyacaksın!” diyerek parmaklarımın arasına yüz dinarlık bir kese kaydırdı. Ben ona coşkuyla teşekkür ettim ve onun fazlaca etkisinde kaldığım için, kendisine “Yaşamın üzerine söyle, hanımım, bu iş senin arzuna uygun olarak bitince, benimle evlenir misin?” demekten kendimi alamadım. Genç kız gülmeye başladı ve bana “Ama unutuyorsun, ya Seydi Muin, ben zaten evli ve yüreğime sahip olan o genç kıza inancımla ve yeminimle bağlıyım. Ama yine de geleceği sadece Tanrı bilir! Ve olacak olandan başka hiçbir şey olamaz! Vesselam...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz dokuzuncu gece olunca, demiş ki:</i></p>

  <br/>

  <p>“... Ben zaten evli ve yüreğime sahip olan o genç kıza inancımla ve yeminimle bağlıyım, ama yine de geleceği sadece Tanrı bilir. Ve olacak olandan başka hiçbir şey olamaz. Vesselam!” dedi.</p>

  <p>Ben de onun yanından ayrıldım; ve gecikmeksizin adamlarımla birlikte kadı’nın nezdinde gittik; kadı beni görür görmez “Bismillah! İşte benim borçlum! Ama malım nerede?” diye haykırdı. Ben de “Kadı efendi, benim başımın kadı’nın başı yanında değeri yoktur. Beni yüce bir yerde bulunup tutacak hiçbir tanıdığım yok. Ama hak benden yanaysa, açıkça ortaya çıkacaktır” diye yanıt verdim. Öfkelenen kadı “Hak diyerek neyi kastediyorsun? Yoksa kadını ve benim dinarlarımı bulamazsan, seni bekleyen cezadan kurtulabileceğini mi sanıyorsun? He, vallahi! Hukukla senin arandaki mesafe oldukça geniş” diye haykırdı. O zaman ben büyük bir güvenle gözlerine baktım; ve beni itham edilen durumdan itham edici duruma sokmak için bana öğretilen o şaşırtıcı öyküyü ona anlattım. Bunun etkisi, tıpkı genç kadının örgördüğü gibi oldu. Çünkü kadı, öfkelenerek dünyanın gözü önünde karardığını gördü ve bağrını büyük bir öfke kapladı; ve yüzü biber gibi kızardı; ve “Sen ne söylüyorsun. Ey askerlerin en utanmazı! Benim hakkımda, benim önümde ve benim evimde böyle tahminlerde bulunmaya korkmuyor musun? Ama zararı yok, madem ki kuşkuların var, derhal aramalarını yapabilirsin. Keyfi hareket ettiğin anlaşılınca, sultanın sana vereceği ceza daha da ağır olacaktır” diye haykırdı. Böyle konuşarak üzerine soğuk su dökülen kırmızı bir tencereye dönüştü.</p>

  <p>O zaman evini işgal ettik ve her yanı, bütün köşe bucağı, baştan aşağı, hiçbir dolap ve deliği, hiçbir sandığı bağışlamayarak aradık. Ve bu araştırmaların ortasında, benzerinin kendisine âşık olduğu güzel ceylanın, yabancı gözlerinden sakınmak için, bir odadan öbürüne gizlice kaçtığını fark etmekte kusur etmedim. Kendi kendime “Maşallah ve maşallah! Tanrı’nın adı onun ve yöresinin üzerine olsun! Onu taşıyan karın kutsansın! Onu mükemmellik kalıbına döken Tanrı’ya övgüler olsun!” dedim. Böylesi bir genç kızın kendisine benzer bir başkasına neden boyun eğdiğini birazcık anlayabilirdim; çünkü içimden “Gül goncası bazen başka bir goncaya doğru eğilir, nergis de nergise doğru!” dedim.</p>

  <p>Bu duygudan ötürü öylesine tepeden tırnağa mutlandım ki, bana deneme fırsatı vermesi ve beni ince düşüncelerden ve ayırt etme yeteneğinden tam olarak soyutlanmış bir adam olarak görmemesi için bu genç kıza gecikmeksizin boyun eğdirmeyi düşledim.</p>

  <p>Böylece, kuşkulanacak bir şey bulmaksızın ve herhangi bir kadının izine veya gölgesine rastlamadığımızdan her zamankinden daha öfkeli, kadı, bize eşlik ederken mutfağa ulaştık. O zaman ben, bilge hanımımın yönergesine uyarak keyfi araştırmalarımdan ötürü çok utanmış gibi görünerek; sıkıntımı sezerek keyiflenmiş olan kadı’nın önünde kendimi bağışlatmak istedim. Ve onun önünde alçaldım. Ama bütün bunlar hazırlanmış olan darbeyi ortaya çıkarmak içindi. Ve kadı, zaferini oluşturduğunu sandığı bu fırsattan yararlanarak, bana “Pekâlâ, küstah ve yalancı oğlu yalancı ve sülalesi yalancı; ne oldu şimdi o ithamlar ve hakaret dolu suçlamalar? Ama korkma, çok yakında kentin kadısına saygıda kusur etmenin neye mal olacağını göreceksin!” dedi. Ben de başımı eğerek pişmanlık havasına büründüm. Ama birdenbire başımı kaldırıp “Vallahi! Bilmiyorum ya, şu küpün içinde bir kan kokusu duydum” dedim. Küpün içine baktım ve “Allahu ekber! Bismillah” diyerek kolumu içine daldırıp çıkardım. Ve böylece, ortadan kaybolmadan önce hanımım genç kız tarafından bu küpe atılmış olan kana bulanmış giysi bohçasını dışarı çıkardım. Bunun içinde onun peçesi, baş örtüsü, göğüs örtüsü, iç donu, gömleği, pabuçları ve şimdi hatırlayamadığım öteki çamaşırları vardı ve hepsi kana bulanmıştı.</p>

  <p>Bunu gören kadı, genç kızın öngörmüş olduğu gibi, şaşırmış ve bozulmuş göründü; ve yüzü sapsarı oldu; eklemleri titredi, başı ayaklarının önüne gelip bayıldı. Ve ben, o yeniden ayılır ayılmaz, olayların dönüşümünden yararlanmakta kusur etmedim ve ona “Pekâlâ, ya Seydi el-Kadı, aramızda hangimiz doğrucu imiş, bakalım? Tanrı’ya şükürler olsun ki, artık genç kadının hırsızlığı ve onun suçortağı olduğum iddiaları doğrulanmadı. Ama acaba şimdi seni, tüm bilgeliğin ve içtihatların kurtarabilecek mi bakalım? Ve nasıl oluyor da senin gibi zengin ve yasayla haşır neşir olmuş biri genç bir kıza sığınma imkânı tanıdıktan sonra böyle ihanet eder ve muhtemelen en berbat şekilde ırzına geçtikten sonra soyup öldürmeyi vicdanına sığdırır? Vallahi ben, gecikmeksizin, efendimiz sultana bildirmem gereken bir durum görüyorum burada! Çünkü, olayı ona bildirmezsem, görevimi yapmamış olurum; ve hiçbir şey saklı kalamayacağından, zaten o da herhangi bir yerden öğrenmekte gecikmeyecektir; bu durumda da hemen işimi ve başımı yitiririm!” dedim.</p>

  <p>Zavallı kadı, şaşırmanın sınırında, orada, benim önümde, gözleri alabildiğine açılmış, bütün bunlardan hiçbir şey işitmez, hiçbir şey anlamaz bir görünümde ve tedirginlik ve iç sıkıntısıyla ölü bir ağaç gibi kımıltısız kalakalmıştı. Çünkü ruhunu gece bürüdüğünden ne sağ kolunu sol kolundan ne de doğruyu yanlıştan ayırır olmuştu. Şaşkınlığından bir parça kurtulunca, bana “Ey komutan Muin, bu öyle karmaşık bir iş ki, ancak Tanrı işin içinden çıkabilir. Ama, bunu kulaktan kulağa yaymazsan, pişman olmazsın!” Ve bunu söyleyerek beni gönül okşayan ve saygı dolu sözlerle kuşattı. Elime de, içinde sanırım yitirdiğine yakın miktarda altınla dolu bir kese sıkıştırdı. Böylece benim suskunluğumu satın aldı ve hasarlarından korktuğu bir ateşi söndürmüş oldu.</p>

  <p>O zaman tükenmiş halde bıraktığım kadıdan izin aldım ve genç kızın ne halde olduğunu görmeye gittim; beni gülerek kabul etti ve “Eminim ki artık fazla yaşamaz” dedi. Ve gerçekten, ey sultanım efendim, henüz üç gün geçmemişti ki, kadı’nın safra kesesi patlamasından öldüğü haberini aldım. Ve olup biteni ona anlatmak için genç hanıma ziyarette bulunmakta kusur etmediysem de, hizmetçiler bana, hanımlarının kadı’nın kızıyla birlikte Nil üzerinde Tanta yakınlarında sahip olduğu bir malikaneye gitmek üzre yola çıkmış olduğunu söylediler. Ben de, bütün bunlardan şaşakalarak bu iki zurnası olmayan genç ceylanın birlikte ne iş tutabileceklerini anlamak üzere onların izlerini bulmak için elimden geleni yaptım. Ama bunu sağlayamadım. Ve o zamandan beri, bir günden ötekine onların bana durumlarını bildirmelerini ve anlamamın çok zor olduğu bir iş hakkında zihnimi aydınlatmalarını bekliyorum. Ve işte sultanım efendim, benim öyküm böyle ve de güven duyarak bana yüklediğiniz görevleri yerine getirmeye başladığımdan beri başıma gelen en garip serüven de bu!</p>

  <p>Komutan Muineddin bu öyküyü anlatıp bitirince, ikinci komutan Sultan Baybars’ın huzuruna gelmiş ve iyi dilek ve temennilerde bulunduktan sonra “Ey sultanımız efendim, ben de aynı şekilde kendi başımdan geçen bir serüveni size anlatacağım; ve bununla Tanrı dilerse, göğsünü ferahlatacağım” demiş. Ve sonra demiş ki:</p>

  <div class="baslik11" id="b71_2">
    <p>İkinci Kolluk Amirinin Öyküsü</p>
  </div>

  <p>Bil ki, ey sultanım efendim, amcamın kızı, Tanrı onu merhametiyle kuşatsın, benimle evlenmeyi kabul etmeden önce, bana “Ey amcamın oğlu, eğer Tanrı dilerse evleneceğiz; ama ben, ne bir eksik, ne bir fazla, üç koşulumu önceden kabul etmedikçe seninle evlenemem!” dedi. Ben de ona “Bunda bir uygunsuzluk yok. Ama nedir bu koşullar?” diye yanıt verdim. Bana “Asla haşhaş yutmayacaksın, asla karpuz yemeyeceksin, asla iskemleye oturmayacaksın!” dedi. Ben de “Yaşamım üzerine yemin ederim ki, ey amcamın kızı, bu koşullar epeyce zorlu. Ama, nedenlerini bilmesem de onları, yüreğimin tüm içtenliğiyle, oldukları gibi kabul ediyorum” diye yanıt verdim. Bana “İşte böyle, ya razı olur, ya vazgeçersin!” dedi. Ben de “Tüm dost yüreğimle kabul ediyorum” dedim.</p>

  <p>Böylece evliliğimiz kutlandı ve her şey olup bitti; ve her şey geçmesi gerektiği gibi geçti. Beraberce tam bir gönül birliği ve sakinlik içinde birçok yıl yaşadık. Ama, bir gün haşhaş, karpuz ve iskemle konusundaki üç ünlü koşulun nedenini araştırmak fikri inatla kafamı sardı. Ve kendi kendime “Kullanılması kendisine hiçbir zarar vermeyen bu üç şeyi yasaklamakla amcamın kızı ne yarar sağlayabilir? Kuşkusuz, bunun altında aydınlatılmasını çok istediğim bir giz var” dedim. Ve ruhumun isterlerine ve arzularımın yoğunluğuna daha fazla dayanamayarak dostlarımdan birinin dükkânına girdim ve oturacak yeri samanla örülmüş bir iskemleye oturmakla işe başladım. Sonra, daha önce suda soğutulmuş harika bir karpuz getirttim ve eteni içine haşhaş tanesi yerleştirerek zevkle yedim. Düşlere ve dingin zevklere kapıldım. Kendimi tam anlamıyla mutlu hissettim; midem de yediğim karpuz dolayısıyla rahattı. Samanla örülü iskemle sayesinde çoktandır iskemleye oturma zevkinden yoksun art yuvarlarım da mutlandı.</p>

  <p>Ama, ey sultanım efendim, evime döndüğümde, fifre ile zurna karşılıklı çalıp durdular. Çünkü ben, yanına ulaştığım anda, karım, şiddetle ayağa kalktı; sanki kocası değil de, onun için bir yabancıymışım gibi yüzüne peçesini örttü ve bana öfke ve aşağılamayla bakarak “Ey köpoğlu köpek, sen sözünü böyle mi tutarsın? Hadi bakalım, izle beni, gidip kadıyı görecek ve boşanacağız!” diye haykırdı. Ben de, beynim hâlâ haşhaşla esrik, karnım hâlâ karpuzla ağırlaşmış ve bedenim, epeyce uzun zaman geçtikten sonra, art yuvarlarım altında samanla örülü bir iskemle bulmakla rahatlamış, üç kusurumu inkâr ederek gözüpeklik göstermeye çalışıyordum. Ama ben hâlâ yadsıma işaretleri yapıp dururken “Kapa çeneni ulan pezevenk! Kanıtları inkâra mı kalkışıyorsun? Haşhaş yutmuşsun işte, burnum kokusunu alıyor. Tıka basa karpuz yemişsin, lekelerini giysilerin üzerinde görüyorum. Ve katrana bulanmış gibi pis kıçınla bir iskemleye oturmuşsun, giysinin üzerinde oturduğun iskemlenin samanının göze batan çizgi izlerini görüyorum. Dolayısıyla, artık ben senin için hiçbir şey değilim. Sen de benim için hiçbir şey değilsin...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırkıncı gece olunca, demiş ki:</i></p>

  <br/>

  <p>“Ve de katrana bulanmış gibi pis kıçınla bir iskemleye oturmuşsun, giysinin üzerinde oturduğun iskemlenin samanının göze batan çizgi izlerini görüyorum. Dolayısıyla, artık ben senin için hiçbir şey değilim, sen de benim için hiçbir şey değilsin!” diye haykırdı.</p>

  <p>Böyle konuştuktan sonra çarşafına büründü ve direnmeme karşın, beni kadı’nın huzuruna sürükledi. Huzura çıkınca, ona “Ey kadı efendim, hizmetçin, şu önünde duran herifle nikâh yoluyla hayatını birleştirmişti. Evlenmeden önce de, kendisine üç temel şart koşmuştum, o da bunları kabul etmiş ve belirli bir süre için saygıyla uygulamıştı; ama bugün bunları çiğnemiş bulunuyor. Böyle olunca da, kendi hukukuma uygun olarak şu andan başlayarak onun eşi olma durumundan çıkmış bulunuyorum. Senden boşanma ve benim mehrimi ödemesine hükmetmeni talep etmeye geldim” dedi. Kadı ona şartları sorunca, kendisine ayrıntılarıyla bunları açıkladı ve “Bu ipten kazıktan kurtulmuşun oğlu, bir iskemleye oturmuş, bir karpuz yemiş ve de haşhaş yutmuş” diye ekledi. Ve bana karşı ileri sürdüklerinin kanıtlarını belirtti; ben de hiçbirini inkâr etmeyi göze alamadım, sadece utanarak başımı önüme eğmekle yetindim.</p>

  <p>O zaman kadı, iyiniyetle ve halime acıyarak, hüküm vermeden önce, karıma “Ey iyi kimselerin kızı, kuşkusuz haklısın sen, ama sana merhametli olmak da yakışır” dedi. Ve karım kendini kapıp koyvererek fırtına halinde eser gibi konuşarak, hiçbir şey işitip duymak istemediğini belirtince, kadı ile katipleri beni sadece bir kez bağışlaması için ısrarla ona rica etmeye başladılar. Ama onun boyna acımasız tavrını sürdürdüğünü görünce; kendisine hep bir ağızdan yapılan ricalarla, şimdilik davasını geri bırakıp sırf işin üzerinde düşünecek zaman kazanarak gerekirse başka bir vakitte yenileme yoluna gitmesinin daha mantıksal olabileceği söylendi. O zaman eşim, mücadeleden bıkkın “Pekâlâ, onunla barışmaya razı oluyorum; ancak bunu, kadı efendimizin kendisine soracağım bir soruya yanıt vermesi koşuluna bağlayarak yapacağım” diye kesip attı. Kadı da ona “Pekâlâ! Sor sorunu bakalım, ey hatun!” dedi. Karım “İlkin ben bir kemiktim; sonra sinir oldum; sonra da et. Kimim ben, şimdi?” dedi. Kadı, düşünmek üzere başını önüne eğdi. Sakalını okşayarak ona “Vallahi, gördüğüm davalardan ötürü uzayan mahkeme, beni bugün yordu. Bu yüzden bu meselenin çözümünü yapamayacağım. Ama senden yarın sabah gelmeni rica ediyorum; içtihat kitaplarına danışarak sana yanıt verecek zaman bulurum!” dedi.</p>

  <p>Bunun üzerine kadı, oturumu terk edip evine çekildi. Orada söz konusu olan meseleye öylesine kafasını yormuş ki, on dört buçuk yaşında olan kızının önüne getirdiği yemeğe dokunmayı düşünmemiş. Ve takınağa öylesine tutkuyla bağlanmış ki, fısıltıyla kendi kendine “Ben ilkin kemiktim, sonra sinir oldum, sonra da et. Kimim ben, şimdi? He, vallahi, kimim ben? Evet, kimdir o? Bunun anlamı ne acaba?” deyip duruyormuş; ve bütün içtihat kitaplarını, tıp eserlerini ve sarf ve nahivleri ve bilimsel yapıdan kurcalamışsa da, hiçbir yerde, bu meseleye bir çözüm bulamadığı gibi, uzaktan yakından onu çözebilecek ya da açıklama yoluna sokabilecek bir şey bulamamış ve sonunda “Vallahi, vazgeçiyorum araştırmaktan! Bu konuda hiçbir eser beni aydınlatamaz!” diye haykırmış.</p>

  <p>Onu izleyen ve zihnini yorduğunun farkına varan kızı da, babasının bu son sözlerini işitince, kendisine “Babacığım, bana kaygılı ve tedirgin görünüyorsun; neyin var, Allah aşkına? Ve de kaygılarının ve sıkıntılarının sebebi nedir?” demiş. O da “Kızım, açıklanamaz bir nedendir bu; herhangi bir sonuç verecek gibi de değil” diye yanıt vermiş, kızı “Bana anlatsana! Yüce Tanrı’nın hikmetinden hiçbir şey saklanamaz” demiş. Bunun üzerine kadı, kızına her şeyi anlatmaya karar vermiş.</p>

  <p>Ve eşim olan genç kadının kendisine sorduğu meseleyi ona açıklamış. Kız da gülmeye başlamış ve “Maşallah! Çözülemez dediğin mesele bu mu? Ama, babacığım, bu, akarsuyun akışı kadar kolay bir şey. Gerçekten bunun çözümü açık ve şöyledir: Şiddet, katılık ve dayanıklıktan yana erkeğin zebbi on beş yaşından otuz beş yaşına kadar kemiğe benzer şekilde serttir; otuz beşinden altmışına kadar bir sinir gibidir; altmışından sonra da sarkan erdemsiz bir ettir” demiş.</p>

  <p>Kızının bu sözlerini işiten kadı ferahlamış ve memnun olarak “Zekânın dağıtıcısı Tanrı’ya şükürler olsun! Ey kutsanmış kız, sen benim onurumu kurtardın ve güzel bir evliliğin çözülmesini engelledin!” demiş. Ertesi gün olur olmaz, ayağa kalkıp, sabırsızlığın sınırında, mahkemeye koşmuş ve orada adalet dağıtmaya başlamış. Epeyce bir süre sonra, beklemekte olduğu kadının, yani karımın ve karşında gördüğün kölenin, yani benim içeri girdiğimizi gördü. İki taraftan verilip alınan selamlardan sonra, karım kadıya “Ya Seydi, sorumu hatırlıyor musun ve de çözümünü buldun mu?” dedi. O da “Elhamdülillah! Beni aydınlatan Tanrı’ya övgü olsun! Ey iyi kimselerin kızı, sen bana biraz daha güç bir mesele sorabilirdin! Çünkü, bunu, güçlük çekmeden çözdüm. Herkes bilir ki, erkeğin zebbi on beş yaştan otuz beş yaşa kadar kemik gibi serttir; otuz beşinden altmışına kadar sinire benzer bir hale dönüşür; altmışından sonra da sonuç vermeyen bir et parçasından başka bir şey değildir” diye yanıt verdi.</p>

  <p>Karım, onun kızını tanıdığı ve zekâsını çok iyi bildiğinden, ne olup bittiğini keşfetti; ve alaycı bir tavırla kadıya “Senin kızın daha ancak on dört buçuk yaşında; ama aklı iki katı, hatta daha fazla yaşta olanlarınki gibi. Tebrikler! Tebrikler! Bu gidişle iyi yol alır! Vallahi, meslekten birçok kadın, bundan daha iyisini yapamazdı! Bilgiden yana elvirişliliği harika! Geleceği de güven altındadır” dedi. Ve oracıkta, bana, mahkemeden ayrılmamız için işaret verdikten sonra, celsenin görülmekte olduğu salonu terk etti. Kadıyı da, orada bulunanların karşısında, ömrünün sonuna kadar duyacağı bir can sıkıntısı, şaşkınlık ve karmaşıklık içinde bıraktı.</p>

  <p>Ve böylece konuşarak, ikinci kolluk amiri de kendi yerine geri dönmüş. Sultan Baybars da ona “Tanrı’nın sırlarına akıl ermez. Bu öykü, şaşılası bir öykü!” demiş. O zaman adı İzzeddin olan üçüncü kolluk amiri ilerlemiş; ve Baybars’ın önünde saygı duruşunda bulunduktan sonra “Ey zamanın şahı, benim başıma, yaşamım boyunca yüce sultanımın kulaklarına layık olabilecek hiçbir önemli olay gelmedi. Ama, bana izin verirsen, kişiye özel olmasa bile, daha az çekici ve şaşılası olmayan bir öykü anlatacağım” demiş. İşte şöyle:</p>

  <div class="baslik11" id="b71_3">
    <p>Üçüncü Kolluk Amirinin Öyküsü</p>
  </div>

  <p>Bil ki, ey sultanımız efendim, kölenizin anası, eski çağlara ait birçok öykü bilirdi. Bu öyküler arasında bana şu öyküyü de anlatmıştı:</p>

  <p>Bir zamanlar, tuzlu deniz yakınındaki bir ülkede, güzel bir kadınla evli bir balıkçı varmış. Bu güzel kadın onu mutlu etmiş; o da, aynı şekilde, kadını mutlu etmiş bulunuyormuş. Bu balıkçı, her gün denize balık tutmaya gidermiş; ve tuttuğu balıkları satarak ancak ikisini doyuracak kadar para kazanırmış. Günün birinde hasta düşmüş ve o gün yiyecek şey bulamamışlar. Ertesi gün karısı ona “Nasıl, bugün de balığa çıkamıyor musun? Öyleyse, ne yiyip, ne içeriz? Bana bak, sen sadece şöyle ayağa kalk; yorgun olduğundan, senin yerine ben ağı ve seleyi taşırım. Bu durumda belki de iki balık tutarız; birini satar, birini de yeriz” demiş. Balıkçı da ona “Çok iyi!” demiş ve ayağa kalkmış; karısı ağı ve seleyi taşıyarak ardından gelirken yol almışlar. Ve deniz kıyısına, sultanın sarayının dibinde, balığın bol olduğu bir yere ulaşmışlar.</p>

  <p>O sırada, sultan, tam da pencere önünde oturmuş, denize bakmaktaymış; ve balıkçının o güzelim karısının farkına varmış; gözlerini dikerek o anda âşık olmuş. Ve hemen büyük vezirini çağırtarak, ona “Vezirim, kıyıda, şu balıkçının karısını gördüm biraz önce; çok güzel olduğundan ve uzaktan yakından sarayımda eşi bulunmadığından, ona çılgınca tutuldum” demiş. Vezir de ona “Bu iş nazik, ey zamanın şahı! Ne yapabiliriz ki?” demiş. Sultan da “Kararsızlık göstermeye mahal yok. Senin, balıkçıyı sarayın muhafızlarına yakalatman ve onu öldürtmen gerek! O zaman ben, karısıyla evlenirim” diyerek onu yanıtlamış. Vezir de adaletsever bir kişi olduğundan, ona “Kusuru olmaksızın onu öldürtmen yasal olmaz; yoksa herkes senin hakkında kötü konuşur. Örneğin ‘Sultan, bir kadın uğruna şu zavallı balıkçıyı öldürdü’ derler” demiş. Şah da vezire “Doğru, vallahi! Öyleyse, bu eşsiz güzele duyduğum arzuya doyum sağlamam için ne yapmam gerek!” diye sormuş. Vezir de “Bu maksada yasal yollardan ulaşabilirsin. Gerçekte, saraydaki, divan salonu, bir dönüm oluşturacak en ve boydadır. Balıkçıyı salona getirtir ve ben ona ‘Sultan efendimiz bu salona bir halı sermek istiyor. Ve bu halı tek parça halinde olmalıdır. Bunu sağlayamazsan, seni öldürürüz’ derim. Böylece, ölümünün bir nedeni olur. Kimse de bunun bir kadın uğruna olduğunu söyleyemez” demiş. Sultan da “Pekâlâ!” yanıtını vermiş.</p>

  <p>O zaman vezir, ayağa kalkıp balıkçıyı çağırtmış ve saraya gelince, onu, divana şahın huzuruna çıkarmış; ve de kendisine “Ey balıkçı, şah efendimiz, bu salona tek parça halinde bir dönümlük bir halı getirmeni istiyor. Bu maksatla, sana üç gün süre tanıyor; halıyı getirmezsen, seni ateşte yakacak! Dolayısıyla bu konuda yazılı bir taahhütte bulun ve altına mührünü bas!” demiş.</p>

  <p>Vezirin bu sözlerini duyan balıkçı “Pekâlâ, iyi ama ben bir halıcı mıyım ki? Ben bir balıkçıyım. Bana her renkten, her türden balık ısmarla; ben de onları sana getireyim! Halılara gelince, vallahi, onlar beni anlamaz, ben de onları anlamam! Ve de onların ne kokusunu ne de rengini bilirim. Balıklar söz konusu ise, taahhüde girişir, altını da mühürlerim!” diye yanıt vermiş. Ama vezir, onu “Sıkıcı sözler üretip durman boşuna! Şah böyle hükmetti” diye yanıtlamış. Balıkçı da “Vallahi! Tek bir mühür değil, yüz mühür alabilir ve halı taciri olarak benim yerime kâğıda basabilirsin!” demiş. Ve ellerini birbirine vurarak saraydan çıkıp öfkeli bir halde karısının yanına ulaşmış.</p>

  <p>Karısı onu bu halde görünce, kendisine “Neden öfkelendin?” diye sormuş. O da “Sus ve daha fazla konuşmadan ayağa kalk ve elimizde bulunan pılı pırtıyı toplayalım ve bu ülkeden çıkıp gidelim!” diye yanıt vermiş. Kadın da “Neden?” diye sorunca “Çünkü şah beni üç gün içinde öldürmek istiyor” diye yanıt vermiş. Kadın “Neden ama?” diye sorunca da “Bir dönümlük bir halı istedi benden, sarayındaki salonu için!” diye yanıt vermiş. Kadın “Sadece bunu mu?” diye sormuş. O da “Evet” yanıtını vermiş. Kadın “Pekâlâ. Sen rahatça uyu; ben, yarın sabah söz konusu halıyı sana getiririm” demiş. O zaman balıkçı “Sadece buna ihtiyacım vardı. Şimdi tamam oldu! Yahu sen de vezir gibi çıldırdın mı, hey kadın; yani biz halı taciri miyiz?” demiş. Ama kadın “Sen bu halıyı istiyor musun, onu söyle? Ben onu sana hemen sağlar ve buraya getiririm!” diye yanıt vermiş. O da “Evet. Emin olmak için yarın yerine, ona şimdi sahip olmayı yeğlerim. Böylece, rahat uyuyabilirim” demiş. Kadın ona “Madem ki öyle, ey âdem, yallah, kalk bakalım ve bahçeler yanındaki <i>falan</i> yere git. Orada çarpık bir ağaç göreceksin, onun ayak ucunda bir kuyu vardır. Sen, bu kuyuya eğilir ve içine bakarak ‘Hey <i>falan</i> hatun, senin sevgili dostun <i>filan</i>, benimle selamlarını yolladı; ve kendisine teslim etmek üzere, dün, gece bastırmadan eve dönmek üzere acele ettiği sırada senin yanında unuttuğu iği vermeni istiyor; çünkü onunla halı yapıp bir odayı döşemek istiyoruz’ diye haykırırsın!” demiş. Balıkçı da karısına “Pekâlâ!” demiş.</p>

  <p>Ve kalkıp gecikmeden çarpık ağacın altındaki sözü edilen kuyuya gitmiş; dibine bakıp “Hey <i>falan</i> hatun, senin sevgili dostun <i>filan</i> kişi, benimle selamlarını yolladı ve sana ‘Sende unuttuğu iğle dokuyacağımız halıyı bir odaya sereceğiz’ dememi istedi” diye haykırmış. O zaman kuyuda bulunan, sadece Tanrı’nın kim olduğunu bildiği hatun, ona “Ben hiç sevgili dostumun istediği şeyi reddedebilir miyim? Al işte iğ! Al onu ve dokuyacağınız halıyı istediğin şekilde odaya ser! Sonra, onu bana geri getirirsin!” demiş. Balıkçı da “Peki” diyerek kuyudan çıktığını gördüğü iği alıp cebine koymuş ve “Bu kadın beni de kendisi gibi deli etti” diyerek evinin doğrultusunda yolunu sürdürerek karısının yanına ulaşmış ve ona “Ey amcamın kızı, işte sana iği getirdim!” demiş. Kadın da ona “Âlâ. Şimdi senin ölümünü isteyen vezirin yanına git ve ona ‘Bana iri bir çivi ver’ de! O da sana bir çivi verecek; bunu büyük salonun bir ucuna çak; ve bu iğin ipinin ucunu buna tak ve bekleyerek istediğin en ve boyda halının dokunduğunu gör!” demiş. Balıkçı da “Ey kadın, gelmekte olan ölümümden önce, herkesin benim durumuma gülmesini ve benimle alay edip deli yerine koymasını mı istiyorsun? Bu iğin içinden bir dönümlük bir halı çakacak, öyle mi?” diye haykırmış. Ama karısı öfkelenerek ona “Sen çabucak kalkıp gidiyor musun, gitmiyor musun? Sus bakalım, ey âdem ve sana söylediğim gibi sadece yola koyul!” demiş. Balıkçı da, iğle birlikte “Her şeyi bilen Tanrı’dan başka başvurulacak güç yoktur; işte ey zavallı, yaşamının son günü geldi” diyerek saraya gitmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk birinci gece olunca, demiş ki:</i></p>

  <br/>

  <p>“... İşte, ey zavallı, yaşamının son günü geldi” diyerek saraya gitmiş. Ve şahla veziri bulmuş. Vezir ona bakarak “Halı nerede, ey balıkçı” diye sormuş. O da “Şurada!” demiş. Onlar da “Hani nerede?” diye sorunca “Şurada, cebimde!” diye yanıt vermiş. Onlar da “İşte ölümünden önce şaka yapmak isteyen biri!” diye ona gülmeye başlamışlar. Vezir, alay ederek “Bir dönümlük bir halı cebe konulacak bir çocuk topu mudur?” diye sormuş. O da “Bu, sizin kafanızı neden yoruyor? Siz benden bir halı istediniz, ben de onu getirdim; benden başka bir şey istemediniz ki! Bana gülecek yerde, ey vezir, ayağa kalk da bana iri bir çivi ver. Halı, bu salonda, önünüze serilecek!” diye yanıt vermiş.</p>

  <p>O zaman vezir, balıkçının deliliğine gülerek ayağa kalkmış ve celladın kulağına “Ey cellat, sen şurada, salonun kapısının yanında dur. Ve balıkçı benim vereceğim çiviyi alıp istediğim gibi salonu halıyla donatmakta beceri göstermeyince, işaretim üzerine kılıcı çeker, benden başkaca bir buyruk almaksızın, bir vuruşta kafasını uçurursun” demiş. Cellat da “Pekâlâ!” diye yanıt vermiş. Vezir “Şimdi halıyı bize göster bakalım!” diye çiviyi balıkçıya vermiş.</p>

  <p>O zaman balıkçı çiviyi salonun bir ucuna çakmış ve ona iğin ipinin ucunu takmış; ve “Ölümüne dön, ey lanetli!” diyerek iği çevirmiş. Ve birdenbire, sarayda eşi bulunmaz harika bir halı, salon boyunca gelişip her yana doğru uzanmaya başlamış. Şah ve vezir, o sırada hiçbir şey söylemeksizin, balıkçı da sükûnetle beklerken, bir saat kadar bir süreyle birbirlerine bakıp durmuşlar. Sonra vezir, şaha, anlamlı bir tavırla göz kırpmış ve balıkçıya dönerek, ona “Şah memnun oldu; ve sana ‘Pekâlâ!’ diyor. Ama senden bir şey daha istiyor” demiş. Balıkçı “Nedir istediği şey?” demiş. O da “Şah senden kendisine küçük bir bebek getirmeni istiyor. Bu bebek ancak sekiz günlük olmalı. Ve de şahımız efendimize bir öykü anlatmalıdır. Bu öykü bir yalanla başlayıp bir yalanla bitmeli!” diye yanıt vermiş.</p>

  <p>Balıkçı da, bunu işiterek vezire “Sadece bu mu? Vallahi, pek fazla bir şey istemedin! Yalnız bu güne kadar sekiz günlük çocukların, hatta bu çocuklar ifrit yavruları da olsa, konuştuklarını, hele başı da, sonu da yalan olan öyküler söylediklerini hiç bilmiyordum” demiş. Vezir de ona “Sus bakalım! Şahın sözü ve arzusu yerine getirilmelidir. Bundan dolayı sana, sekiz günlük bir süre tanıyoruz; bu sürenin sonunda, söz konusu olan küçük çocuğu getiremezsen, kızıl ölümü tadacaksın! Dolayısıyla bu konuda bir taahhütname yaz ve mührünü üzerine bas” diye yanıt vermiş. Balıkçı da “Pek güzel, işte mührüm, ey vezir! Benim yerime sen mühür bas; çünkü nasıl yapılacağını bilmiyorum. Ben sadece ağımı onarmasını bilirim. Yüzük senin elinde, ne istersen yap! Bir yerine yüz kez mühür basabilirsin! Küçük çocuğa gelince, kerim Tanrı, onu sağlayacaktır!” demiş. Vezir, balıkçının mührünü eline alıp söz konusu taahhüt belgesine mühür basmış. Balıkçı da onu geri alıp öfkeyle oradan ayrılmış.</p>

  <p>Ve karısının yanına ulaşarak ona “Ayağa kalk da bu ülkeden kaçalım! Bunu daha önce de söylemiştim de beni dinlemek istememiştin. Ayağa kalk, ben gidiyorum” demiş, kadın ona “Neden? Hangi sebeple? Yoksa iğden halı çıkmadı mı?” demiş. Balıkçı da “Çıktı; ama vezir denen kıçımın pezevengi, şu köpoğlu, şimdi de benden bir öykü anlatacak; ve bu öykünün yalan üstüne yalan ve onun üstüne yine yalandan kurulu olmasını sağlayacak sekiz günlük bir çocuk istiyor. Ve bunun yerine getirilmesi için de bana sekiz günlük bir süre tanıdılar” diyerek yanıt vermiş. Karısı da ona “Pekâlâ. Ama öfkelenme sakın, ey âdem! Sekiz gün henüz geçip gitmedi; o gün gelinceye kadar çaresini düşünecek ve kurtuluş kapısını bulacak zaman var!” demiş.</p>

  <p>Böylece, sekizinci günün sabahında, balıkçı, karısına “Sağlamak zorunda olduğum çocuğu unuttun mu? Bugün verilen sürenin son günü!” demiş. Kadın da ona “Pekâlâ. Bildiğin çarpık ağacın altındaki kuyunun başına git. Kuyuda yaşayan kimseye iği geri vermekle ve ona nazikçe teşekkür etmekle işe başlarsın. Sonra da ona ‘Ey <i>falan</i> kimse, senin sevgili dostun <i>filan</i> kişi, selamlarını yolluyor ve dün doğmuş olan çocuğu kendisine ödünç vermeni söylüyor; çünkü bir iş için ona ihtiyacımız var!’ dersin!” demiş.</p>

  <p>Bu sözleri duyunca, balıkçı karısına “Vallahi, ben o katran suratlı vezir dışında, senin kadar budala ve çılgın birini tanımadım. Nasıl oluyor da, hey kadın, bu vezir benden sekiz günlük bir çocuk istediği halde, sen sözgenlikle konuşmasını bilen ve öyküler anlatan bir günlük bir çocuğu teslim etmeyi önererek bunu daha da güçleştiriyorsun?” demiş. Karısı “Sen lafı neden karıştırıyorsun? Ben sana ne söyledimse onu yapmaya gitsene!” diye yanıt vermiş. Balıkçı da “Çok iyi! Yeryüzündeki yaşamımın son günü geldi demektir!” diye haykırmış.</p>

  <p>Ve evden çıkarak kuyuya ulaşıncaya kadar yürümüş; oraya “İşte iğ” diyerek iği atmış. Ve de “Ey <i>falan</i> kişi, senin sevgili dostun selamlarını yolluyor ve bir günlük nevzadı, bir iş için kendisine ihtiyaç duyduğumuzdan ona vermeni diliyor. Yalnız çabuk olun, yoksa başım omuzlarımdan uçurulacak!” diye eklemiş. O zaman kuyuda yaşayan, sadece Tanrı’nın tanıdığı kişi “İşte, al onu!” diye yanıt vermiş. Balıkçı da kendisine uzatılan bir günlük çocuğu almış. Kuyuda yaşayan kişi de ona “Onun üzerine kem göze karşı okunan kelimeyi söyle!” demiş. O da “Bismillahirrahranirrahim!” diyerek kollarına yerleştirdiği çocukla oradan uzaklaşmış.</p>

  <p>Yolda yürürken, kendi kendine “Bunun gibi bir günlük değil, otuz günlük olsalar ve akıl almaz ifrit çocuğu olsalar bile, konuşmasını beceren ve öyküler anlatan çocuklar var mıdır?” diyormuş. Sonra, bu konuda yüreğini ferah tutmak için kundağa sarılı olarak kollarında bulunan bebeğe seslenerek, ona “Haydi bakayım, çocuğum, konuş biraz: böylece bugünün benim günüm olup olmadığını anlayalım!” demiş. Ama çocuk, balıkçının bağırarak söylediklerini duyunca korkmuş, yüzü ve bedeni kasılmış ve bütün küçük bebekler gibi yapmış; yani korkunç çığlıklar kopararak ağlamış ve yapabildiğince çişini yapmış. Balıkçı da baştan aşağı ıslanmış; karısına içerleyerek ona “Al işte, çocuğu getirdim. Tanrı beni korusun! Köpoğlunun bütün bildiği zırlayıp çiş yapmaktan ibaret! Bak beni ne hale koydu!” demiş. Ama kadın ona “Senin ne işine gerek! Peygambere duat et, ey âdem ve sana ne diyorsam, onu yap! Bu çocuğu gecikmeksizin şahın huzuruna götür. Konuşup konuşmadığını görürsün. Yalnız, onun için üç yastık getirmelerini iste ve onu divanın üzerine oturttuğun zaman, bu yastıklarla sağına soluna birer, sırtına da tek bir yastık koyarak onu destekle! Ve peygambere dua et!” demiş. O da “Dua ve barış onun üzerine olsun!” diye yanıt vermiş. Sonra bebeği kollarında taşıyarak, şahla veziri bulmaya gitmiş.</p>

  <p>Vezir, balıkçının kundaklanmış bebekle geldiğini görünce, gülmeye başlamış ve ona “Çocuk bu mu?” demiş. O da “Evet” yanıtını vermiş. Vezir çocuğa doğru dönmüş ve ona bebeklerle konuşmak için kullanılan bir sesle “Çocuğum!” diye seslenmiş. Ama çocuk, konuşacak yerde, ağzını burnunu büzerek “Ua! Ua!” demeye başlamış. Vezir de çok sevinerek şahın huzuruna çıkmış ve ona “Çocuğa seslendim, ama yanıt vermedi; ağlayıp sadece “Ua! Ua!” demekle yetindi. Bu da balıkçının ölümü demektir. Ama olay vezirler, emirler ve ileri gelenler topluluğunun önünde kanıtlanmalıdır; çünkü balıkçıyla yaptığımız sözleşmenin koşulları onlara okunacak ve bunu izleyerek onu öldüreceğiz. O zaman hiç kimse aleyhinde konuşmaksızın, o güzel kadınla keyif sürebilirsin!” demiş. Şah da “Öyle olsun, ey vezir!” demiş. Ve ikisi birlikte salona girmişler. Emirler ve görevliler toplanmış. Balıkçı getirtilmiş; vezir onun önünde ve tüm orada bulunanlar önünde mühürlenmiş sözleşmeyi okumuş ve “Şimdi, ey balıkçı, bize, konuşacak olan çocuğu getir!” demiş. Balıkçı da “İlkin bana üç yastık verilsin, çocuk sonra konuşacak!” demiş. Ona üç yastık getirilmiş; balıkçı çocuğu divanın ortasına oturtmuş ve onu bu üç yastıkla desteklemiş. Şah da balıkçıya “Bize, yalan üstüne yalan, onun da üstüne yeniden yalana dayanan bir öykü söyleyecek olan çocuk bu mu?” diye sormuş.</p>

  <p>Balıkçı buna yanıt vermeden önce, bir günlük bebek “Her şeyden önce, selam üzerine olsun, ey şah!” diye yanıt vermiş. Vezirlerle emirler ve ötekilerin hepsi, çocuğa suskun bir şaşkınlıkla bakmışlar. Şahın kendisi de, orada bulunanlar kadar şaşırarak çocuğa selamını iade etmiş ve ona “Uyanık, bir yalanlar reçeli olan öyküyü, bize anlat bakalım!” demiş. Çocuk da anlatmaya başlamış: “İşte! Bir gün, sıcak bir havada, gençliğin gözüpekliğiyle, kent dışında kırlarda yürümekte iken, bir karpuz satıcısına rastladım; çok hararetim olduğundan ve iyice susamış bulunduğumdan bir altın dinar karşılığında bir karpuz satın aldım. Karpuzu kesip bir dilim çıkardım ve yutarak serinledim. Sonra, karpuzun içine bakınca, orada, kulesiyle birlikte bir kent gördüm. O zaman, kararsızlık geçirmeden, ayaklarımı birbiri ardından kaldırıp karpuzun içine girdim; karpuzun içinde bulunan yöremdeki dükkânlara, evlere ve bu kentte oturanlara bakarak üzerinde her biri bir arşın uzunluğunda pek çok hurma bulunan bir hurma ağacı gördüm. Bu hurmaları arzulayan ruhum da, şiddetle beni onlara doğru itiyordu. Onların çekiciliğine dayanamayarak bir, iki, üç ya da dört hurma koparmak ve yemek üzere ağaca tırmandım. Ama hurma ağacının üzerinde, kimileri buğday döver ve başakları ayırırken, kimileri de tohum ekmekte, hasat yapmakta olan Fellahlar gördüm; ben de hurma ağacı üzerinde bir zaman daha yürüdükten sonra, harman yerinde yumurta döven birilerine rastladım; daha dikkatle bakarak harman yerindeki dövülmüş tüm yumurtalardan küçük civcivlerin çıktığını gördüm. Horoz civcivler bir yana, tavuk civcivler öte yana koşuşuyorlardı. Ben de orada onlara bakakaldım ve onların göz göre göre büyüdüklerine tanıklık ettim. O zaman bu küçük horozlarla piliçleri evlendirdim; sonra hepsini birarada mutlu olarak bıraktım.”</p>

  <p>“Sonra da hurma ağacının bir başka dalına giderek orada susamlı kurabiyeler taşıyan bir eşek gördüm; ve canım susamlı kurabiyeyi çok istediğinden bir, iki kurabiye aldım ve iki, üç ağız dolusu bunlardan yedim. Böylece kurabiyeleri yiyip bitirince, başımı kaldırdım ve kendimi karpuzun dışında buldum. Karpuz yeniden kapandı ve daha önce olduğu gibi yeniden bütünlendi. İşte benim size anlatacağım öykü buydu!”</p>

  <p>Şah bebeğin bu sözlerini işitince, ona “He, he, ey yalancıların şeyhi ve başlarının tacı; he, he, ey uyanık! İşte bir dizi düzmece örgüsü! Bu şeytansı öykünün gerçekten bir tek sözcüğüne bile inandığımızı sanmıyorsun ya! Allah, Allah! Ne zamandan beri, örneğin karpuzlar, içinde kentler barındırıyor? Ve ne zamandan beri yumurtalar bir kez harman yerinde dövüldükten sonra piliç üretiyorlar? Bütün bunların yalan üstüne yalan olduklarını itiraf et, uyanık!” demiş. Çocuk da “Hiçbir şeyi reddetmiyorum! Ama sen de, ey şah, bu zavallı balıkçı konusunda gerçek duygularını ne yadsımalı ne de saklamalısın! Ve sırf kıyıda gördüğün güzel karısını onun elinden almak üzere kendisini öldürtmek istediğini açıklamalısın! Pekâlâ! Bizi gören Tanrı’nın önünde, bir şah ve sultan olarak, sana ait olmayan şeyi arzu etmekten ve bu zavallı balıkçı gibi daha az zengin ve daha az güçlü olan benzerinin malını çalmaktan utanmıyor musun? Tanrı ve dua ve barış üzerine olası Peygamber’in erdemleri hakkı için, yemin ederim ki, şu saat ve şu anda bu balıkçıyı rahat bırakmazsan ve karısı hakkındaki kötü niyetlerinden vazgeçmezsen, senin ve vezirinin izlerini yeryüzünden sileceğim; öyle ki artık sinekler bile sizi bulamayacak!” diye yanıt vermiş.</p>

  <p>Ve kundağa sarılmış çocuk korkunç bir sesle bunları söyledikten, herkesi şaşkınlığa bürüdükten sonra, balıkçıya “Şimdi, amca, beni al ve buradan çıkararak evine götür” demiş. Balıkçı da bir günlük bebek Uyanık’ı alıp kimseyi tedirgin etmeksizin saraydan çıkmış ve karısının yanına gitmiş. O da, öğreneceğini öğrendikten sonra, kocasına “Sana şimdi, yapılacak iş olarak gecikmeksizin, çocuğu aldığın yere götürmek kaldı. Benim selamımı ve teşekkürlerimi de sevgili dostuma aktarmakta kusur etme! Ve ona sağlığından haber sor!” demiş. Balıkçı da “Pekâlâ” demiş. Ve kendisinden ne isteniyorsa yapmış. Sonra evine geri dönmüş ve abdest alıp namaz kılma borcunu yerine getirmiş ve güzel karısıyla her zaman yaptığı şeyi yapmış. Ve o zamandan beri, birlikte mutlu ve rahat yaşamışlar.</p>

  <p>İşte onların durumu böyleymiş!</p>

  <p>Ve böylece bu öyküyü anlattıktan sonra, üçüncü kolluk amiri yeniden kendi yerini almış; Sultan Baybars da “Ne harika bir öykü bu! Ey İzzeddin komutan, ama şahla balıkçı arasında geçen günlerin neler getirdiğini anlatmayışın ne yazık!” demiş. O zaman adı Muhiddin olan dördüncü kolluk amiri ilerlemiş ve “Ey şah, bana izin verirsen eğer, sonu başlangıcından da şaşırtıcı olan bu öykünün devamını sana anlatırım!” demiş. Sultan Baybars da “Kuşkusuz ve tüm yüreğim ve ruhumla!” demiş. O zaman komutan Muhiddin demiş ki:</p>

  <div class="baslik11" id="b71_4">
    <p>Dördüncü Kolluk Amirinin Öyküsü</p>
  </div>

  <p>Bil ki, ey zamanın şahı, Tanrı’nın kutsamasıyla, bu balıkçının ve güzel karısının bir oğlan çocukları olmuş. Ve bu oğlan çocuğa, ana babası, o kundak içindeki çocuğun günün birinde kendilerini sıkıntılardan kurtarmış olmasının anısına değer vererek Uyanık Muhammed adını vermişler. Ve bu çocuk anası kadar güzelmiş.</p>

  <p>Sultan’ın da aynı şekilde balıkçının oğlunun yaşında bir oğlu olmuş; ama bu çocuk çok çirkinmiş ve rengi Fellah çocuklarınki gibi imiş. Bu iki çocuk okuma yazma öğrenmek üzere aynı okula gitmişler. Ve alabildiğine tembel olan şahın oğlu, üstün nitelikli bir öğrenci olan balıkçının oğlunu görünce ona “Hey, sabahın hayırlı olsun, balıkçının oğlu” demiş. Böyle çağırması, onu hor gördüğündenmiş. Uyanık Muhammed de, ona “Senin de sabahın hayırlı olsun, ey sultanın oğlu ve de eski bir nalının kayışları gibi kara olan yüzün ağarsın!” diye yanıt vermiş. Ve böylece iki çocuk okulda hep bu şekilde selâmlaşarak bir yıl birlikte okumuşlar. Sonunda öfkelenen sultanın oğlu, babasına gidip durumu “Balıkçının oğlu olan köpek, her sabah selamımı iade ederken bana ‘Yüzü eski nalın kayışları gibi olan’ deyimini kullanıyor” diyerek şikâyet etmiş. Bunu duyan şah öfkeye kapılmış; ama geçmiş olaylar nedeniyle balıkçının oğlunu cezalandırmayı göze alamadığından okulun hocası şeyhi çağırtmış ve ona “Ey şeyh, eğer balıkçının oğlu Muhammed’i öldürmek istersen, sana güzel bir ödül ve cariye kızlar ve de güzel beyaz köleler veririm” demiş. Okul hocası da buna sevinmiş ve “Emrin olur, ey zamanın şahı. Ben her gün çocuğu falakaya yatırırım; bu durumda günün birinde ölür gider” diye yanıt vermiş.</p>

  <p>Böylece ertesi sabah Uyanık Muhammed okula Kur’an okumaya gidince, okul hocası, öğrencilere “Falakayı getirin ve şu balıkçının oğlunu yere yatırın!” demiş. Öğrenciler âdet gereğince Muhammed’i yakalayıp yere yatırmışlar ve ayaklarını falakanın kayışına yerleştirmişler. Okul hocası da değneği eline almış ve çocuğun ayak tabanlarına kan çıkıncaya ve ayak ve bacakları kıpkızıl oluncaya kadar vurmaya başlamış. Ve de ona “İnşallah, yarın yeniden dersini veririm, ey kalın kafalı!” demiş. Oğlan da işkence aygıtından kurtulur kurtulmaz bacaklarını rüzgâra teslim ederek okuldan kaçmış. Anasıyla babasının yanına gidip onlara “Bakın! Okul Şeyhi, sultanın oğlu yüzünden beni öldüresiye kadar dövdü! Ben artık okula gitmeyeceğim, babam gibi balıkçı olmak istiyorum” demiş. Babası da ona “Peki, oğlum” demiş. Ve ayağa kalkıp çocuğa bir ağ ve bir sepet vermiş ve ona “Al bakalım, işte balık tutmak için araç ve gereçler! Yarın balık tutmaya git, ama yaşamını sağlayacak kadarından fazlasını tutmamalısın!” demiş.</p>

  <p>Böylece, ertesi gün, şafak vakti, oğlan gidip ağını denize fırlatmış. Ama ağına küçük kırmızı bir tekirden başka balık takılmamış. Muhammed de ağı çekerek kendi kendine “Bu tekiri kendi pullarıyla kızartayım ve kahvaltıda yiyeyim!” demiş. Gidip bir parça kuru ot ve odun parçaları toplamış ve tutuşturmuş ve tekiri ateşte kızartmak üzere eline almış. O zaman tekir ağzını açmış ve ona “Beni yakma, ya Muhammed! Ben deniz eceleri arasında bir eceyim. Beni daha önce olduğum suya bırak; ben de bir sıkıntılı anında sana yararlı olur, ihtiyaç duyduğun günlerde sana yardıma gelirim!” demiş. O da “Pekâlâ!” demiş. Ve sözü edilen tekiri yeniden denize atmış. İşte onun durumu böyleymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk ikinci gece olunca, demiş ki:</i></p>

  <br/>

  <p>Ve sözü edilen tekiri yeniden denize atmış. İşte onun durumu böyleymiş! Şaha gelince, iki gün geçince okul hocasını çağırtmış ve ona “Sen, balıkçının oğlu Muhammed’i öldürdün mü?” diye sormuş. Okul hocası da “Onu ilk günden başlayarak bayıltıncaya kadar falakaya çektim. Bunu görünce kaçtı ve bir daha da geri dönmedi. Şimdi babası gibi balıkçılık yapıyor” diye yanıt vermiş; şah da onu kovmuş ve ona “Defol! Köpoğlu! Allah babanın belasını versin, kızın da bir domuzla evlensin!” demiş.</p>

  <p>Bunu izleyerek vezirini çağırtmış ve ona “Çocuk ölmemiş. Ne yapsak dersin!” demiş. Vezir de şaha “Ben onun ölümü için bir yol bulurum!” diye yanıt vermiş. Şah “Onun ölümünü nasıl düzenleyeceksin?” diye sormuş. O da “Ben Yeşil Ülke sultanının kızı olan çok güzel bir genç kız tanıyorum. Sözünü ettiğim ülke, buradan yedi yıllık bir yolculukla ulaşılacak mesafede. Balıkçının oğlunu buraya çağırtalım; ona ‘Efendimiz sultan seni çok takdir ediyor ve senin yiğitliğine güveniyor. Dolayısıyla Yeşil Ülke’ye gideceksin; ve oradan bu ülkenin sultanının kızını alıp getireceksin; çünkü sultan efendimiz bu kızla evlenmek istiyor; ve sen hariç bu kızı hiç kimse alıp getiremiyor’ diyeceğim” demiş. Şah da vezire “Pekâlâ, getirt bakalım çocuğu!” yanıtını vermiş.</p>

  <p>O zaman vezir, diretmesine karşın, genç çocuk Muhammed’i çağırtmış ve ona “Efendimiz sultan, Yeşil Ülke sultanının kızını kendisine getirmen için seni oraya göndermek arzusundadır” demiş. O da “ne zamandan beri bu ülkenin yolunu biliyorum ben acaba?” diye yanıt vermiş. Vezir “Öyle gerekiyor!” demiş. Bunu duyan çocuk öfkeyle oradan çıkmış; gidip annesine olup biteni anlatmış. Annesi de ona “Git derdinle nehir boyunda dolaş, nehrin tam denize döküldüğü yerde derdin kendiliğinden dağılacak!” demiş. Muhammed çocuk derdiyle başbaşa deniz kıyısına, nehrin denize döküldüğü yere dolaşmaya gitmiş.</p>

  <p>Ve enine boyuna, canı sıkkın, dolaşırken, daha önce ağına düşen tekir, denizden çıkmış ve kıyıya gelerek onu selamlamış. Ve çocuğa “Neden sıkıntılısın, ey Uyanık Muhammed?” demiş. O da “Bana soru sorma! Çünkü derdim çaresiz!” diye yanıt vermiş. Balık da ona “Çare Tanrı’nın ellerindedir. Konuş!” demiş. Çocuk “Düşünsene, ey tekir, katran suratlı vezir, bana ‘Senin gidip bize Yeşil Ülke sultanının kızını bulman gerek!’ dedi” demiş. Tekir de ona “Çok âlâ. Şahın yanına git ve ona ‘Gidip Yeşil Ülke sultanının kızını arayacağım. Ama bunun için bana altından bir dahabiye<a href="../Text/dipnot.xhtml#Footnote0378" id="Feedback0378"><sup>[378]</sup></a> yapman gerek. Ve bu altının da vezirin servetinden alınması zorunlu!’ dersin” demiş. Çocuk Muhammed de, tekirin kendisine söylediklerini bildirmek üzere şahın yanına gitmiş. Şah da ona, vezirin somurtmasına karşın, onun servetine dayanarak çocuk için altın dahabiyeyi inşa ettirmekten başka bir şey yapamamış. Vezir tutulduğu öfkeden neredeyse ölecekmiş. Muhammed de altın dahabiyeye binmiş ve onu nehre sevkederek yola çıkmış.</p>

  <p>Dostu tekir de, onun önünden giderek kendisine yolu göstermiş ve ona nehrin kolları ve iç ırmakları boyunca rehberlik etmiş. Sonunda Yeşil Ülke’ye ulaşmışlar. Uyanık Muhammed bir tellal tutarak kentte “Kadın olsun, erkek olsun, çocuk olsun, yaşlı olsun, nehrin kenarına, balıkçının oğlu Uyanık Muhammed’in altın dahabiyesini görmeye gelsin!” diye bağırtmış.</p>

  <p>O zaman tüm kentte oturanlar, büyük küçük, kadın erkek, nehre inip altından dahabiyeye bakmaya gelmişler. Bütün gün ona bakıp durmuşlar. O zaman şahın kızı da merakını yenememiş ve “Ben de ötekiler gibi gidip dahabiyeye bakacağım!” diyerek babasından izin istemiş. Şah da ona izin vermiş; ama daha önce, kentte, ne erkek ne kadın, hiç kimsenin, sultan kızı dahabiyeye bakmaya gideceği için, evinden çıkmamasını sağlamak amacıyla tellal bağırtmış.</p>

  <p>Böylece, şahın kızı, güzel altın dahabiyeye bakmak üzere kıyıya inmiş. Ve işaretlerle Uyanık’a, kendisinin kayığa binip içini de görüp göremeyeceğini sormuş; Muhammed de ona, başı ve gözleriyle “Evet” anlamında işaret vermiş. O da dahabiyeye binmiş; o zaman Uyanık Muhammed, onu meşgul görüp, gürültü çıkarmadan dahabiyenin ipini çözerek takozunu kaldırmış; ve dahabiyeyi yola çıkarıp oradan ayrılmış.</p>

  <p>Yeşil Ülke sultanının kızı ziyaretini bitirince, kayıktan çıkmak istemiş; başını kaldırmış ve dahabiyenin yola çıkmış ve babasının ülkesinden epeyce ayrılmış bulunduğunu görmüş. O zaman, tekirin dostuna “Uyanık, beni nereye götürüyorsun?” diye sormuş. O da “Seni, onunla evlenesin diye, bir şahın yanına götürüyorum!” demiş. Kız ona “Bu şah, acaba, senden daha güzel mi?” diye sormuş. O da “Bilmiyorum. Biraz sonra sen kendi gözlerinle görürsün” diye yanıt vermiş. O zaman kız parmağından yüzüğünü çıkarmış; ve onu nehre atmış. Ama tekir orada imiş, yüzüğü ağzına almış ve onlara yol göstermeyi sürdürmüş. Sonra da kız, Uyanık’a “Ben senden başkasıyla evlenmem ve burada özgürce kendimi sana vermek istiyorum” demiş. Muhammed Çocuk da ona “Çok âlâ” demiş. Ve kızın bekâretini almış ve su üzerinde onunla zevkini sürmüş.</p>

  <p>Ulaşacakları yere geldikleri zaman, balıkçının oğlu Muhammed, şahın yanına varmış ve ona “İşte geldim ve Yeşil Ülke sultanının kızını sana getirdim. Ama, kız, sana, üzerinde yürüyerek saraya gelmek üzere yeşil ipekten halılar toprağa serilmedikçe dahabiyeden çıkmayacağını bildirmemi istedi. O zaman onun ne denli zarafetle yürüdüğünü göreceksin!” demiş. Şah da ona “Çok âlâ” demiş. O da, vezirin servetine dayanarak ve de onun canının sıkılması pahasına, halıcılar çarşısındaki bütün yeşil ipek halıları satın aldırmış ve sarayın önünden dahabiyeye kadar yere serdirmiş.</p>

  <p>O zaman Yeşil Ülke sultanının kızı, yeşillere bürünmüş olarak ipek halılar üzerinde yürümüş ve ruhları hayran bırakan bir salınışla ilerlemiş. Şah onu görmüş, ona hayran ve güzelliğinden ötürü âşık olmuş. Kız saraya girince, şah ona “Hemen bu gece seninle evlilik sözleşmesini yazdıracağım” demiş.</p>

  <p>O zaman genç kız da ona “Peki. Ama sen benimle evlenmek istiyorsan, nehirde parmağımdan düşürdüğüm yüzüğü bana getirmelisin! Ondan sonra sözleşme yaparız; sen de benimle evlenirsin” demiş. Oysa, bu yüzüğü tekir, dostu balıkçının oğlu Uyanık Muhammed’e vermiş bulunuyormuş.</p>

  <p>Bunun üzerine şah vezirini çağırtmış ve ona “Dinle, hanım sultanın yüzüğü parmağından nehre düşmüş. Şimdi ne yapmalı dersin? Ve onu bize kim getirebilir?” demiş. Vezir de “Balıkçının oğlu şu alçak, şu ifrit Muhammed’den başka kim getirebilir ki, onu?” diyerek yanıt vermiş. Oysa, bunu, sadece oğlanı, kurtuluşu olmayan bir tuzağa düşürmenin yolunu bulmak üzre söylüyormuş. Şah da hemen onu aratmış. Huzura geldiğini görünce de ona “Hatunun elinden suya bir yüzük düşmüş! Bunu senden başkası bulup getiremez!” demişler. O da kendilerine “Pekâlâ. Alın işte yüzük!” diye yanıt vermiş.</p>

  <p>Şah da yüzüğü almış ve Yeşil Ülkeli genç kıza götürmüş; ve ona “Al, işte yüzüğün ve de bu akşam evlilik sözleşmesini yapalım!” demiş. Kız da ona “Pekâlâ. Ama benim ülkemde, bir genç kız evleneceği zaman, bir âdet vardır” demiş. Şah da ona “Peki, söyle nedir” demiş. Kız da “Evlenecek oğlanın evinden denize kadar bir çukur kazarlar; içini çalı çırpıyla doldururlar ve ateşe verirler. Ve nişanlı erkek, kendini ateşe atar ve orada denize kadar yürür; denizde de suya girip yıkanarak doğruca nişanlı kızın evine gider ve böylece ateşle ve suyla arınır...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk üçüncü gece olunca, demiş ki:</i></p>

  <br/>

  <p>“...Ve böylece ateşle ve suyla arınır. İşte benim ülkemde evlilik sözleşmesinin merasimi böyledir” demiş.</p>

  <p>O zaman kıza tutulmuş olan şah, sözü edilen çukurun kazılmasını buyurmuş; onu çalı çırpıyla doldurtmuş ve vezirini çağırtmış ve ona “Yarın, kendini benimle birlikte ateş üzerinde yürümeye hazırla” demiş. Ve ertesi gün bu odun dolu kanalı ateşe verme zamanı gelince, vezir şaha “Balıkçının oğlu Muhammed’in, işin ne olduğunun anlaşılması için, ilkin bunun içine girmesi iyi olur. Bu ateşten sağ selamet çıkarsa, biz de kendimizi ateşe atarız!” demiş. Şah da “Olur!” demiş.</p>

  <p>O sırada, dahabiyede dostu oğlanın yanına çıkmış bulunan tekir, ona demiş ki “Uyanık, şah seni çağırtır da ‘Kendini ateşe at!’ derse, sakın korkma; ama kulaklarını tıka ve ‘Bağışlaması sınırsız, acıması bol Tanrı adına’ koruyucu deyimini söyle! Sonra da kendini kararlılıkla ateş kanalına at!” demiş.</p>

  <p>Ve böylece, şah çalı çarpıyı ateşe verdirmiş. Muhammed’i çağırtmışlar ve ona “Kendini ateşe at ve üzerinde denize kadar yürü; sen Uyanık olduğuna göre bunu yapabilirsin” demişler. Çocuk onlara “Başım, gözüm üstüne! Emriniz olur!” demiş. Kulaklarını elleriyle tıkamış ve içinden koruyucu deyimi okuyarak kararlılıkla ateşe girmiş. Ve deniz kıyısında ateşten eskisinden daha güzel olarak çıkmış. Onu gören herkesin, güzelliğinden gözleri kamaşmış.</p>

  <p>O zaman vezir şaha “Biz de gidip ateşe girelim. Şu alçak balıkçının oğlu gibi güzelleşmiş olarak oradan çıkalım! Bizimle birlikte ateşe atılıp bizim gibi güzelleşsin diye oğlunu da çağır!” demiş. Şah da, çirkin yüzü eski nalınların kayışı gibi olan oğlunu çağırtmış. Ve üçü el ele tutuşmuş ve öylece ateşe atılmışlar. Ve bir kül yığınına dönmüşler. O zaman balıkçının oğlu Uyanık Muhammed, Yeşil Ülke hükümdarının kızı olan genç kızın yanına gitmiş; ve evlilik sözleşmesi yaptırarak onunla evlenmiş; ve saltanat tahtına oturmuş ve sultan olmuş. Yanına babası ve anasını da çağırmış. Ve hepsi birlikte sarayda, tam bir mutluluk ve uyum içinde mutlu ve refah içinde yaşamışlar. Refahın, mutluluğun, bolluğun ve uyumun sahibi olan Tanrı’ya övgüler olsun!</p>

  <p>Komutan Muhiddin böylece bu öyküyü anlatmış; Sultan Baybars da ona teşekkür edip kendisine memnunluğunu belirttikten sonra yerine dönmüş. O zaman adı Nureddin olan beşinci kolluk amiri ilerlemiş ve Sultan Baybars’ın önünde yeri öptükten sonra “Ben, sultanımız ve başımızın tacı, öyküler arasında eşi olmayan bir öykü anlatacağım” demiş. Ve sözünü sürdürmüş:</p>

  <div class="baslik11" id="b71_5">
    <p>Beşinci Kolluk Amirinin Öyküsü</p>
  </div>

  <p>Bir zamanlar bir sultan varmış. Ve bu sultan, günlerden bir gün vezirini çağırtmış; ona “Vezir!” diye seslenmiş. O da “Buyur! Ne var, ey şah?” diye yanıt vermiş. Sultan ona “Bana bir mühür kazıtmanı istiyorum. Bu mührün öyle bir gücü olsun ki, neşeli olduğum zaman sıkılmayayım ve sıkıntılı olduğum zaman da keyiflenmeyeyim. Bu mühürü kazıyan da, söz konusu gücü sağladığından yana güvence versin. Bunu yapman için sana üç günlük süre tanıyorum!” demiş.</p>

  <p>Bunun üzerine vezir, her zaman mühür ve muska yaptığı bilinen kişilere başvurmuş ve onlara “Şah için bana bir mühür kazıyın” demiş. Ve de şahın kendisine söylediklerini ve istediklerini de anlatmış. Ama içlerinden hiçbiri, üzerine, benzeri bir mühür yapma sorumluluğunu almamış. O zaman vezir ayağa kalkmış ve öfkelenerek çekip gitmiş ve kendi kendine “Ben, bu kentte benim için gerekli olanı yapacak kimseyi bulamayacağım. Bir başka ülkeye gideyim!” demiş.</p>

  <p>Ve kentten çıkıp kırlarda dolaşıp dururken tarlasında buğdayını döven bir Arap şeyhine rastlamış. “Barış üzerine olsun, ey Arapların şeyhi!” diyerek onu selamlamış. Arapların şeyhi de selamını iade etmiş; ona “Ya Seydi, bu sıcak havada nereye gitmektesin?” demiş. O da “Şahla ilgili bir iş için geziye çıktım” diye yanıt vermiş. Şeyh ona “Neymiş bu iş?” diye sormuş. O da “Şah benden, neşeli olunca sıkılmamasını, sıkılınca da keyiflenmemesini sağlayacak nitelikte bir mühür yaptırmamı istedi” diye yanıt vermiş. Arapların şeyhi de ona “Hepsi bu kadar mı?” diye sormuş. Vezir “Evet!” diye yanıt vermiş. O da kendisine “Pekâlâ. Otur bakalım! Sana yiyecek bir şeyler getireyim!” demiş.</p>

  <p>Arapların şeyhi, veziri bir an yalnız bırakmış ve adı Yasemin olan kızının yanına gitmiş. Ona “Kızım Yasemin, bir konuk için öğle yemeği hazırla!” demiş. Kız da “Nereden geliyor bu konuk?” demiş. O da “Sultan tarafından” diye yanıt vermiş. Kız “Peki, ne istiyor?” diye sormuş. Babası da ona meseleyi anlatmış. Ama onu burada tekrarlamanın hiç yararı yok.</p>

  <p>O zaman Yasemin adlı bu soylu Arap kızı, hemen otuz yumurta ve tuzsuz terayağdan bir tabak yemek pişirip bunu sekiz ekmek dilimi ile birlikte ve de “Bunu yolcuya ver ve ona ‘Yasemin adlı bir Arap soylusu olan kızım sana selamını yolluyor; mührü kendisinin hazırlayacağını bildiriyor. Fazladan sana ‘Ay ancak otuz gündür ve bugün deniz kabarmıştır. Sekiz gün de bir hafta eder!’ diyor, dersin!” açıklamasında bulunarak babasına vermiş. Babası da “Pekâlâ!” demiş. Öğle yemeğini alarak onun yanından ayrılmış; ama yürürken tabağın yağı eline bulaşmış. O zaman tabağı yere koymuş, ekmek dilimlerinden birini alarak onunla elinin yağını silmiş ve onunla birlikte kendisinde iştah uyandıran yemeğin ucundan bir yumurtayı da yemiş. Bunu izleyerek ayağa kalkmış ve yemeği vezire götürerek ona “Bir Arap soylusu olan kızım Yasemin sana selam yolluyor ve mührü kendisinin hazırlayacağını bildiriyor. Ve de sana ‘Ayın ancak otuz gün olduğunu, bugün denizin taşacağını, sekiz günün de bir hafta ettiğini’ bildiriyor” demiş. Vezir de “İlkin yemek yiyelim, sonra işe bakarız” demiş. Yemeği yiyip bitirince de, Yasemin’in babasına “Söyle de, kızın bana mührü kazısın, ama ay bir gün eksiktir; deniz kurumuştur ve hafta ancak yedi gündür” demiş.</p>

  <p>O zaman Arapların şeyhi, kızının yanına dönmüş ve ona “Vezir senden mührü kazımanı istiyor; ama ayın bir gün eksik, denizin kurumuş ve haftada da ancak yedi gün bulunduğunu söylüyor” demiş. O zaman genç kız ona “Sen yaptığın işten utanmıyor musun, baba? Yemek tepsisini yola bırakmışsın; bir dilim ekmekle bir yumurta yemişsin ve konuğa yağsız yumurta götürmüşsün!” demiş. O da kızına “He, vallahi, doğru! Ama, kızım, tabak doluydu, yağı elime bulaştı; bunun üzerine oturdum, ekmek dilimiyle elimi silip dilimi yedim; o zaman canım yumurta çekti; ben de birini yutuverdim” diye yanıt vermiş. Kız “Zararı yok. Mührü hazırlayalım!” demiş.</p>

  <p>O zaman mührü hazırlamış ve üzerine şu sözleri kazımış: “İster acı, ister sevinç olsun, tüm duygular bize Tanrı’dan gelir!” ve mührü vezire göndermiş; o da teşekkürler ettikten sonra mührü almış ve şaha götürmek üzere yola çıkmış. Şah da mührü aldıktan sonra üzerine kazınmış olanı okumuş ve vezire “Bu mührü kim kazıdı?” diye sormuş. O da “Arap soylusu Yasemin adında genç bir kız” diye yanıt vermiş. Şah, iki ayağı üzerine dinelmiş ve vezire “Haydi gel, kızıyla evlenmem için beni babasının yanına götür” demiş.</p>

  <p>O zaman vezir şahın elini tutmuş ve onunla birlikte yola çıkmış. Gidip Arapların şeyhini bulmuşlar ve ona “Ey Arapların şeyhi, biz seninle akraba olmak için geldik” demişler. O da, kendilerine “Hayırlı olsun! Ama, kiminle ilişki kurarak?” demiş. Vezir “Arapların soylu hatunu kızın Yasemin ile gözlerinin önünde, karşında bulunan şahımız efendimiz evlenmek istiyor” diye yanıt vermiş. O da “Pekâlâ. Bizler sizin hizmetkârlarınızız. Ama kızım, öbür gözünde altın bulunan bir terazinin gözünde tartılacak değerdedir. Ağırlığa karşı ağırlık. Çünkü Yasemin, babasının yüreği için değerlidir” demiş. Vezir de “Bunda uygunsuz bir şey yok” diye yanıt vermiş. Onlar da gidip altın bulmuşlar ve onu, Arapların şeyhinin kızını öbür gözüne yerleştirdikleri bir terazinin gözüne koymuşlar. Genç kızla altın dengelenince, hemen oracıkta, evlilik sözleşmesi yazılmış. Şah da Arapların köyünde bir düğün yapmış. Ve aynı gece, babasının evinde genç kızla gerdeğe girmiş; onun bekâretini gidermiş, onunla evliliğin sefasını sürmüş. Sabahleyin de, kızla birlikte yola çıkıp onu sarayına götürmüş.</p>

  <p>Bu sarayda bir süre kalınca güzel Arap kızı Yasemin zayıflamaya ve bitkinlikten erimeye başlamış. Bunu gören şah hekimi çağırmış ve ona “Çabucak gel de, Sittü’l-Arab Yasemin’i muayene et. Neden böyle zayıflayıp eridiğini bilmiyorum” demiş. Hekim yukarı çıkıp Yasemin’i muayene etmiş. Sonra aşağı inip şaha “Kentlerde yaşamaya alışık değil bu kız, çünkü o kırsal yörelerin çocuğudur; ve göğsü hava eksikliğinden sıkışıyor” demiş. Şah da “Peki, ne yapmak gerek?” diye sormuş. Hekim de “Ona deniz kenarında bir saray yaptır. Orada temiz hava solusun; böylece evvelkinden çok daha sağlıklı olur” diye yanıt vermiş. Şah da, hemen, yapıcılara, deniz kıyısında bir saray inşa etmelerini buyurmuş. Saray tamamlanınca da Arapların soylu kızı bitkin Yasemin’i oraya taşımışlar...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk dördüncü gece olunca, demiş ki:</i></p>

  <br/>

  <p>... Arapların soylu kızı bitkin Yasemin’i oraya taşımışlar.</p>

  <p>O da, sarayda bir süre kalınca şişmanlamış ve eriyip zayıflaması kesilmiş. Ve bir gün dirseklerini pencereye dayamış bakınırken, bir balıkçı gelip sarayın önünde ağını denize fırlatmış. Onu geri çektiği vakit, içinde tuğla ve deniz kabuğundan başka bir şey bulunmadığını görmüş. Buna çok kızmış. O zaman Yasemin ona seslenerek, kendisine “Ey balıkçı! Eğer bu kez ağını denize benim uğruma fırlatırsan, zahmetine karşılık sana bir altın dinar veririm” demiş. Balıkçı da “Pekâlâ, ey hatun!” diye yanıt vermiş. Ve ağını Arap soylusu Yasemin uğruna denize fırlatmış ve çekip toparlayınca, içinde kızıl bakırdan bir şişe bulmuş; o da bir yatak çarşafını örtü olarak kullanıp balıkçının yanına inmiş ve ona “Al bakalım, işte dinarın ve şişeyi bana ver” demiş. Ama balıkçı “Yo, vallahi! Bu şişeye karşılık o dinarı almayacağım, ama yanağından bir öpücük alacağım” diye yanıt vermiş.</p>

  <p>Onlar, tam da birlikte böyle konuşurlarken şah çıkagelmiş. Balıkçıyı yakalayıp bir kılıç darbesiyle öldürmüş; cesedini de nehre atmış. Sonra Arapların soylu kızı Yasemin’e dönmüş; ve ona “Artık bundan böyle seni görmek istemiyorum. Nereye istersen, oraya defol, git!” demiş.</p>

  <p>Kız da bırakıp gitmiş. İki gün, iki gece aç susuz yol almış. O sırada bir kente ulaşmış. Sabahtan akşam namazı saatine kadar bir tacir dükkânının kapısı önünde oturmuş. O zaman tacir ona “Ey hatun, sen şurada sabahtan beri oturmaktasın. Neden bunu yapıyorsun?” demiş. Kız da “Ben bir yabancıyım. Bu kentte hiç kimseyi tanımıyorum. İki günden beri de hiçbir şey yiyip içmedim” diye yanıt vermiş. O zaman tacir zenci kölesini çağırmış ve ona “Şuradaki hatunu al, eve götür. Ve evdekilere, ona yiyecek içecek vermelerini söyle!” demiş. Zenci de onu alıp eve götürmüş. Ve tacirin eşi olan hanımına “Efendim bu hatunu, iyice yedirip içirerek doyurmanı söyledi” demiş. Tacirin karısı Yasemin’e bakmış ve kıskançlık duymuş. Çünkü kız çok güzelmiş. Zenciye dönüp “Pekâlâ. Sen bu kadını taraçadaki kümese çıkar!” demiş. Zenci Yasemin’in elinden tutmuş ve taraçadaki sözü edilen kümese çıkarmış.</p>

  <p>Yasemin de orada, tacirin karısı onunla yedirip içirmek bakımından hiçbir şekilde meşgul olmaksızın akşama kadar kalmış. O zaman Arapların soylu kızı Yasemin, kolunun altında bulunan kızıl bakır şişeyi düşünmüş. Kendi kendine “Hele bir bakalım, belki bunun içinde içecek birazcık su vardır” demiş. Böyle düşünerek şişeyi eline alıp ağzındaki kapağı çevirmiş. İçinden hemen ibriğiyle birlikte bir leğen çıkmış. Yasemin bunlarla elini yıkamış. Sonra başını kaldırmış ve şişeden yiyecek ve içeceklerle dolu bir tepsi çıktığını görmüş; yiyip içip memnun olmuş. Sonra kapağını yeniden çevirmiş. Oradan ellerinde zillerle on beyaz esire çıkmış ve kümeste raksetmeye başlamışlar. Rakslarını bitirince, bunların her biri Yasemin’in dizleri üzerine on altın kesesi atmış. Sonra hepsi şişenin içine geri dönmüşler.</p>

  <p>Arapların soylu kızı Yasemin, böylece, kümeste yiyip içerek ve şişenin genç kızlarıyla eğlenerek tam üç gün kalmış. Ve onları her dışarı çıkardığında, kızlar, raks bittikten sonra, ona, altın dolu keseler fırlatmışlar; ve bunlar gittikçe birikerek kümes tavanına kadar altınla dolmuş.</p>

  <p>Bu sürenin sonunda, tacirin zenci kölesi bir ihtiyacını gidermek için taraçaya çıkmış. Orada soylu Yasemin’i görmüş ve şaşırmış. Çünkü tacirin eşinin söylediğine inanarak onu çekip gitti sanıyormuş. Yasemin de, ona “Efendin beni buraya besleyesiniz diye mi, yoksa açlıktan ve susuzluktan eskisinden de beter hale getiresiniz diye mi yolladı?” demiş. Köle de “Ya Sitti, efendim sana ekmek verildi ve de aynı gün buradan ayrıldın sanıyor” diye yanıt vermiş. Sonra koşup çabucak dükkânında efendisini bulmuş ve ona “Ya seydi, benimle birlikte eve yolladığın zavallı kadın, üç gün boyunca, hiçbir şey yiyip içmeksizin, tüm zamanını taraçadaki kümeste geçirmiş” demiş. İyi yürekli birisi olan tacir de, çok kızmış; ve hemen dükkânını terk ederek gidip karısına “Nasıl oldu da, ey lanet karı, bu zavallı kadına yiyecek bir şey vermedin?” demiş. Ve onu tutup kolu yoruluncaya kadar dövmeye başlamış. Sonra ekmek ve başka şeyler alarak taraçaya çıkmış ve Yasemin’e “Ya Sitti, al şunu ye. Seni unuttuğumuz için de bizi bağışla” demiş. Kız “Tanrı malını arttırsın. Ben, tüm lütufların yerini bulmuşçasına senden memnunum. Şimdi iyiliklerini tamamlamak istiyorsan, senden bir şey dileyeceğim” diyerek ona yanıt vermiş. O da “Konuş, ey hatun!” demiş. Kadın “Kentin dışında bana şahın sarayınınkinden iki kat daha güzel bir saray inşa ettirmeni dilerdim” demiş. O da “Bunda bir uygunsuzluk yok, kuşkusuz!” demiş. Kız da “İşte altın! Bunlardan istediğin kadar al. Eğer çalışan yapıcılar genellikle gündelik bir dirhem alıyorlarsa, inşaatı çabucak bitirsinler diye sen onlara dört dirhem ver” demiş. Tacir de ona “Pekâlâ” demiş.</p>

  <p>Ve parayı almış; yapıcıları ve mimarları biraraya getirerek onun için, kısa bir sürede şahınkinden iki kat daha güzel olan bir saray inşa ettirmiş. Sonra, kümese, Arapların soylu kızı Yasemin’in yanına gelmiş; ve ona “Ya Sitti, saray bitti” demiş. Kadın da ona “İşte para. Al bunu ve git saray için saten mobilyalar satın al ve hepsi yabancı olan ve Arapça bilmeyen zenci hizmetkârlar sağla!” demiş. Tacir de saten mobilyalar satın almaya gitmiş; ve Arapça bilmeyen ve anlamayan söz konusu zenci hizmetkârları sağlamış. Ve kümese dönerek Arapların soylu kızı Yasemin’e “Hanımım, şimdi her şey tamam. Lütfen gel de sarayı teslim al!” demiş. Arapların soylu kızı Yasemin de ayağa kalkmış ve kümesten çıkmadan önce, tacire “İçinde barındığım kümes tavanına kadar altınla doludur. Sen bunları, bana karşı göstermiş olduğun dostluktan ötürü, benden bir armağan olarak al!” demiş. Ve tacirden izin almış. İşte tacirin durumu böyleymiş.</p>

  <p>Yasemin’e gelince, saraya gitmiş ve şahane bir hükümdar giysisi alarak bunu giyinmiş ve tahtın üzerine oturmuş. Ve tam bir şaha benzemiş. Onun da durumu işte böyleymiş.</p>

  <p>Balıkçıyı öldüren ve kendisini kovmuş olan kocasına gelince, belirli bir zaman geçtikten sonra yatışmış ve geceleyin onu hatırlamış. Ve sabahleyin vezirini çağırtarak ona “Vezir!” demiş. Vezir de “Buyur sultanım!” demiş. Şah “Haydi kılık değiştirelim ve eşim, Arapların soylu kızı Yasemin’i aramaya gidelim” demiş. Vezir de “İşittim ve itaat ediyorum” demiş. Ve kılık değiştirerek saraydan çıkmışlar ve sorup soruşturarak ve iki gün yol yürüyerek Arapların soylu kızı Yasemin’i aramışlar. Böylece onun bulunduğu kente gelmişler; sarayını görmüşler. Şah, vezirine “Bu saray yeni yapılmış burada! Çünkü daha önceki yolculuklarda onu hiç görmemiştim. Kimin acaba?” demiş. Vezir de “Bilmiyorum. Belki de bizim bilgimiz dışında, herhangi bir şah gelip kenti işgal etmiştir” diye yanıt vermiş. Şah “Vallahi! Bu doğru olabilir. Yine de, emin olmamız için, kentte bir tellal dolaştırarak bu gece hiç kimsenin evinde ışık yakmamasını duyuralım. Böylece, bu sarayda oturanların buyruğa boyun eğen uyruklarımızdan mı, yoksa kenti fetheden hükümdarlar mı olduğunu anlarız!” demiş.</p>

  <p>Böylece tellal sözü edilen buyruğu duyurmak üzere kenti dolaşmış. Gece olunca, şah, vezirleriyle birlikte mahalleleri dolaşmaya koyulmuş. Ve daha önce görmedikleri saraydan başka hiçbir yerde ışık bulunmadığını görmüşler. Buradan yayılan şarkılar ve ut ve tambur sesleri işitmişler. Bunun üzerine vezir şaha “Görüyorsun işte şahım! Artık bu kentin bize ait olmadığını ve bu sarayda burayı fetheden hükümdarların oturduğunu size söylemiştim!” demiş. Şah da “Kim bilir? Gel, sarayın kapıcısından bilgi alalım!” demiş. Ve gidip kapıcıya danışmışlar. Ama bu kapıcı bir Berberi olduğundan Arapça tek bir söz anlamıyor ve konuşmuyor ve onların her sorusuna “Şunu!” diye yanıt veriyormuş. Bunun Berberi dilindeki anlamı “Bilmiyorum” demekmiş. Şahla veziri de oradan ayrılmış ve korkularından o gece uyuyamamışlar.</p>

  <p>Ve ertesi sabah, şah vezire “Tellala kenti dolaşarak bir kez daha bu gece hiç kimsenin ışık yakmamasını duyurmasını söyle! Böylece kesin olarak durumu anlarız” demiş. Tellal da bir kez daha kenti dolaşmış ve gece olmuş; şah da veziriyle dışarı çıkmış. Ama, bir gün öncekinin iki katıyla ışıklandırılmış ve aydınlığa boğulmuş olan saraydan başka, tüm evlerde karanlığın hüküm sürmekte olduğunu görmüşler. Vezir de şaha “Şimdi artık benim sana söylemiş olduğum gibi bu ülkenin yabancı şahlar tarafından zaptedilmiş olduğu hakkında kesin bir fikir edinmiş oldun!” demiş. Şah da “Doğru! Peki, şimdi ne yapacağız?” demiş. Vezir “Gidip yatacağız, bakalım yarın neler olur, göreceğiz!” demiş.</p>

  <p>Ertesi gün vezir, şaha “Gel, herkes gibi gidip saray yöresinde dolaşalım! Şahın hangi ülkeden olduğunu gözlerimle görüp kulaklarımla işitmek için, seni aşağıda bırakır ve ben kurnazlıkla yukarı çıkarım” demiş. Böylece saray kapıcısının yanına gelince, vezir muhafızların dikkatlerini yanıltmış; ve taht salonuna çıkmayı başarmış. Ve Arapların soylu kızı Yasemin’i görünce, genç bir hükümdarı selamladığını sanarak onu selamlamış. Kadın, onun selamını iade etmiş; ve ona “Otur!” demiş. Vezir oturunca, onu tanımış olan ve kocası şahın da kentte olduğundan haberli bulunan Arapların soylu kızı Yasemin, şişenin kapağını çevirmiş; serinletici içkiler getirilmiş; ve şişeden çıkan on esire zillerle rasketmeye başlamışlar. Rakstan sonra, bunların her biri Yasemin’in dizleri üzerine on altın kesesi atmış. O da bunları toplamış ve “Bunları armağan olarak al, çünkü fakir olduğunu görüyorum” diyerek hepsini vezire vermiş; vezir de onun elini öpmüş ve kendisine “Tanrı düşmanların üzerine seni muzaffer kılsın, ey zamanın şahı! Ve bizler için ömrünü uzatsın!” demiş. Sonra izin almış ve kapının yanında oturmakta olan şahın yanına inmiş.</p>

  <p>Şah ona “Yukarıda ne yaptın, ey vezir?” demiş. O da “He, vallahi! Bu kentin ele geçirilmiş olduğunu söylemekte haklı imişim! Hükümdar bana armağan olarak yüz kese altın verdi ve bana ‘Al bunları, çünkü fakirsin, sen!’ dedi. İşte bu şah bunları söyledi bana. Bütün bunlardan sonra, onun bu kenti ve bu ülkeyi almış olmasından kuşku duyabilir misin?” diye yanıt vermiş. Şah da “Yok canım, gerçekten böyle mi düşünüyorsun? Bu durumda, ben de, Berberi muhafızların dikkatlerini yanıltarak şu hükümdarı görmek üzere yukarı çıkacağım!” demiş. Ve söylediğini yapmış.</p>

  <p>Arapların soylu kızı Yasemin onu görmüş ve tanımış; ama bunu hiç belli etmemiş. Onun onuruna tahtından ayağa kalkmış ve ona “Lütfen otur!” demiş. Şah da yabancı bir şah sandığı kişinin onurunu sayarak ayağa kalktığını görünce, yüreği rahatlamış ve kendi kendine “Bu bir şah değil, hiç kuşkusuz benim uyruklarımdan biri; yoksa tanımadığı biri için ayağa kalkmazdı!” demiş. Ve koltuğa oturmuş, serinleticiler gelmiş; içip mutlulanmışlar. O zaman şah, birdenbire yüreklenmiş ve Arapların soylu kızı Yasemin’e “Sizler, bu sarayda oturanlar, hangi nitelikte insanlarsınız?” diye sormuş. Yasemin gülümsemiş ve “Bizler zengin kimseleriz” diye yanıt vermiş. Ve böylece konuşarak şişenin kapağını çevirmiş; o anda, on harika beyaz esire ortaya çıkmış ve zillerle raksetmişler. Ortadan yok olmadan önce de, bunların her biri Yasemin’in dizlerine altın dolu on kese atmış. Şah bu şişeye, hayranlığın sınırında hayran kalmış...</p>

  <br/>

  <p><i>Anlatısının burasında Şehrazad, sabahın belirdiğini görerek ansızın susmuş.</i></p>

  <p><i>Ama dokuz yüz kırk beşinci gece olunca, demiş ki:</i></p>

  <br/>

  <p>Şah, bu şişeye hayranlığın sınırında hayran olmuş ve Arapların soylu kızı Yasemin’e “Kardeşim, bana bu harika şişeyi nereden satın aldığını söyler misin?” diye sormuş. Yasemin de “Ben bu şişeyi birisinde gördüm; ve bu kişiye ‘Bu şişeyi bana ver, karşılığında ne istersen veririm!’ dedim. O da bana ‘Bu şişe alınıp satılmaz. Ama onu sana vermemi istiyorsan, gel benimle bir kez horozla tavuğun yaptığını yap. Sonra sana bu şişeyi veririm!’ diye yanıt verdi. Ben de onun benden istediğini yaptım. Şişeyi bana verdi” demiş.</p>

  <p>Aslında Yasemin, sırf kafasındaki bir fikir dolayısıyla böyle konuşuyormuş. Şah onun bu sözlerini işitince, kendisine “Anlaşıldı, bu çok kolay. Ve de bu şişeyi bana verecek olursan, aynı şeyi bana yapmana bir değil, iki kez razı olurum!” demiş. Arapların soylu kızı da “Yo, iki kez yeterli değil! Tanrı kazanç kapısını açsın!” demiş. Şah da “Öyleyse gel, bu şişe için o işi dört kez görelim!” demiş. Yasemin de ona “Pekâlâ. Kalk ve işi görmek üzere şu odaya gir” demiş. Ve birbiri ardından odaya girmişler.</p>

  <p>O zaman Arapların soylu kızı Yasemin, bu satışı sağlamak üzere şahın gerekli bedensel duruşu belirlediğini görünce, öylesine gülmeye başlamış ki, sırtüstü düşmüş. Sonra da ona “Maşallah, ey zamanın şahı! Sen bir şah ve sultan olarak bir şişeye sahip olmak için kendini bana vermek istiyorsun, öyle mi? Böyle bir zihniyete sahipken, nasıl oluyor da, bana ‘Bir öpücük ver de şişeyi al!’ diyen balıkçıyı öldürme günahını üzerine alıyorsun?” demiş.</p>

  <p>Bu sözleri işiten şah şaşırmış, aptallaşmış. Sonra Arapların soylu kızı Yasemin’i tanımış; gülmeye başlamış ve ona “Sen misin, o? Bütün bunları sen mi yaptın?” demiş. Onu öpüp onunla arasını düzeltmiş. O zamandan başlayarak birlikte tam bir uyum içinde mutlu ve rahat bir ömür sürmüşler. Uyumu sağlayan, mutluluk ve refahın Dağıtıcısı Tanrı’ya övgüler olsun!</p>

  <p>Ve kolluk amiri Nureddin, Arapların soylu kızı Yasemin’in öyküsünü böylece anlattıktan sonra susmuş. Sultan Baybars, bu öyküyü işitmekten çok zevk almış ve içi ferahlamış; ve ona “Vallahi, bu öykü harikaymış!” demiş. Bunun üzerine Cemaleddin adındaki altıncı kolluk amiri ilerlemiş ve Baybars’ın önünde saygı duruşunda bulunmuş ve ona “Ey zamanın şahı, eğer izin verirsen, ben, hoşuna gidecek başka bir öykü anlatacağım!” demiş. Baybars da ona “Kuşkusuz izin verilmiştir” demiş. Kolluk amiri Cemaleddin de demiş ki:</p>

  <div class="baslik11" id="b71_6">
    <p>Altıncı Kolluk Amirinin Öyküsü</p>
  </div>

  <p>Bir zamanlar, ey zamanın şahı, bir kızı olan bir sultan varmış. Bu kız güzel, hem de çok güzelmiş; ve çok sevilir, çok üstüne titrenir ve çok okşanırmış. Ve dahası, çok cilveli imiş. Onun için kendisine Dalal<a href="../Text/dipnot.xhtml#Footnote0379" id="Feedback0379"><sup>[379]</sup></a> derlermiş.</p>

  <p>Bu kız bir gün oturmuş, başını kaşıyormuş. O sırada başında küçük bir bit bulmuş. Ve bir süre ona bakıp durmuş. Sonra ayağa kalkmış, onu parmakları arasında tutup büyük yağ, tereyağı ve bal küplerinin sıralandığı kilere gitmiş. Ve büyük bir yağ küpünün kapağını açmış ve biti yağın yüzüne bırakıp bitin üzerine kapağı kapayarak oradan uzaklaşmış. Aylar, yıllar geçmiş; Sultan Dalal, biti ve onu yağ küpüne atmış bulunduğunu çoktan unutarak on beş yaşına ulaşmış.</p>

  <p>Ama günün birinde bit irileştiğinden küpü kırarak boyu boynuzları ve görünümü bakımından Nil’deki bir mandaya benzer şekilde dışarı çıkmış. Ve kileri gözetlemekle görevli bekçi, onu görünce, korkuya kapılıp kaçarak büyük haykırışlarla hizmetkârları çağırmış. Bitin yöresini çevirmişler, onu boynuzlarından tutup şahın önüne getirmişler.</p>

  <p>Şah “Bu da ne böyle?” diye sormuş. Orada ayak üzeri durmakta olan Sultan Dalal “Hayret! Ama bu benim bitim!” diye haykırmış. Şah da şaşırarak, ona “Ne dedin sen, kızım?” diye sormuş. Kız da “Ben küçük bir kızken, bir gün başımı kaşıyordum. Başımda bu biti buldum. Onu hemen elime alıp yağ küpüne atmaya gittim. Şimdi büyümüş, koskoca bir şey olmuş; ve de küpü kırmış” diye yanıt vermiş.</p>

  <p>Bunu işiten şah, kızına “Kızım, senin şimdi evlenmen gerek. Çünkü bitin küpü kırdığı gibi, yarın sen de duvarın öte yanına atlamak tehlikesini göze alır, erkeklere koşarsın! Bundan ötürü seni şimdi evlendirsem, iyi olur. Tanrı bizi kırılmalardan korusun!” demiş. Sonra vezirine dönmüş ve ona “Boğazla şu biti ve derisini yüz. Deriyi de sarayın kapısına as! Sonra yanına celladımı ve sarayın evlilik sözleşmelerini yazmakla görevli kâtipler şeyhini al. Kapıda asılan derinin, bit derisi olduğunu anlayanla kızıl Dalal evlenecektir. Ama deriyi tanımayanların başları kesilecek ve derileri bitin derisinin yanında kapıya asılacaktır” demiş. Vezir de hemen oracıkta biti boğazlatmış. Ve derisini sarayın kapısına asmış. Sonra da bir tellal yollayıp kentin her yanına “Sarayın kapısında asılı olan derinin ne derisi olduğunu bilen, şahın kızı Sitti Dalal ile evlenecek. Ama bilemeyenin başı kesilecek” diye seslenerek bağırtmış.</p>

  <p>Kentte oturanların birçoğu bit derisinin önünde sıralanmış. Kimileri “Bu bir manda derisidir” demişler. Ve başları kesilmiş. Kimileri de “Yaban keçisi derisi” demişler. Onların da başları kesilmiş. Böylece kırk kişinin başı kesilmiş ve kırk âdemoğlu derisi bit derisinin yanına asılmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk altıncı gece olunca, demiş ki:</i></p>

  <br/>

  <p>... Ve kırk âdemoğlunun derisi bit derisinin yanına asılmış.</p>

  <p>O sırada deniz üstünde parladığı zaman Süheyl yıldızının görünümünde bir delikanlı oradan geçiyormuş. Halka “Sarayın önündeki bu kalabalık da nedir?” diye sormuş. Onlar da “Şu derinin ne derisi olduğunu bilen şahın kızıyla evlenecek!” diye yanıt vermişler Delikanlı da derinin asılı bulunduğu yerin altında oturmakta bulunan vezirin, celladın ve katipler şeyhinin yanına gitmiş ve onlara “Ben size derinin adını söyleyeyim!” demiş. Onlar da “Pekâlâ” diye yanıt vermişler. Genç onlara “Bu, yağ içinde irileşmiş bir bittir” demiş.</p>

  <p>Onlar da “Doğru söyledin! İçeri gir, ey yiğit kişi ve şahın huzurunda evlilik sözleşmesi yap” demişler. O da şahın huzuruna çıkmış; ona “Bu, yağ içinde irileşmiş bir bittir” demiş. Şah da ona “Doğru söyledin! Bu yiğit gencin kızım Dalal ile evlenme sözleşmesi yazılsın!” demiş.</p>

  <p>Ve o saat ve o anda sözleşme yazılmış. Şenlikler yapılmış. Ve Süheyl yıldızı parlaklığındaki genç de zifaf odasına girmiş ve bakire Dalal’ın zevkine varmış. Ve Dalal da, deniz üstünde parladığı zamandaki Süheyl yıldızının güzelliğinde olan delikanlının kollarında bulunmaktan memnun olmuş. Ve sarayda, birlikte, kırk gün kalmışlar; bu sürenin sonunda delikanlı şahın huzuruna çıkmış ve ona “Ben bir şah ve sultan oğluyum; eşimi alıp babamın ülkesine götürmek ve sarayımızda kalmak istiyorum” demiş. Şah da bir süre daha eyleşmelerinde ısrar ettikten sonra, sonunda “Pekâlâ” demiş. Ve de “Yarın, oğlum, senin birlikte götüreceğin armağanları, köleleri ve haremağalarını hazırlarız” diye eklemiş. O da “Buna ne gerek var? Bunlardan bizde çok var; eşim Dalal’dan başka bir şey istemiyorum” diye yanıt vermiş. Şah da ona “Peki, öyleyse onu al ve buradan ayrıl. Ama senden giderken, kızının nerede oturacağını görüp zaman zaman onu ziyaret edebilmesi için anasını da birlikte götürmeni rica ediyorum” demiş. Delikanlı da “Niye boş yere yaşlı bir kadın olan annesini yoralım! İyisi mi ben eşimi görmeniz için her ay buraya getireyim!” diye yanıt vermiş. Şah “Güzel!” demiş. Delikanlı da eşi Dalal’ı alıp onunla birlikte ülkesine gitmek üzere oradan ayrılmış.</p>

  <p>Oysa bu denli güzel olan bu delikanlı gulyabaniler içinde tehlikeli türden bir gulyabani imiş. Dalal’ı tenha bir yerde, bir dağ tepesinde bulunan evine yerleştirmiş. Sonra gidip kırlarda başıboş dolaşmak, yolları kesmek, hamile kadınlara çocuk düşürtmek, yaşlı kadınları korkutmak, çocukları dehşete düşürmek, rüzgârda uğuldayarak kapılarda inildemek, eski yıkıklıkları tekinsiz kılmak, binlerce saldırıda bulunmak ve binlerce felaket saçmak için oradan ayrılmış. Bunu izleyerek, yeniden delikanlı kılığına girmiş ve eşi Dalal için elinde bir âdemoğlu kellesi getirerek ona “Dalal, al şu kelleyi, fırında pişir; sonra da parçala ki, birlikte yiyelim!” diyerek eşi Dalal’ın eline vermiş. Kız da “Bu bir insan başı! Ben, koyun etinden başka et yemem!” diye yanıt vermiş. O da “Pekâlâ” demiş. Ve ona koyun eti aramak üzere oradan ayrılmış. Kız da, onun getirdiği koyun etini pişirmiş ve yemiş. Böylece birlikte, bu ıssız yerde, tek başlarına yaşamayı sürdürmüşler. Dalal, bu genç canavara direnmeksizin teslim olarak, gulyabani de kötülüklerini sürdürerek, sonra da onun yanına cinayetlerinin, saldırılarının, kan dökmelerinin izleriyle geri dönerek.</p>

  <p>Bu tarzda sekiz gün geçirdikten sonra, gulyabani delikanlı bir gün evden çıkıp karısının annesi kılığına bürünerek geri gelip kapısını çalmış. Dalal, pencereden bakıp “Kapıda kim var?” diye sormuş. Gulyabani de, annesinin sesiyle “Benim! Aç kapıyı!” diye yanıt vermiş. O da çabucak aşağı inmiş ve kapıyı açmış. Kız, sekiz gün içinde zayıflamış, sararmış ve bitkin hale gelmiş bulunuyormuş. Gulyabani de annesinin görünümü altında, onu öptükten sonra “Sevgili kızım, yasaklandığım halde, sana geldim. Çünkü senin kocanın sana insan eti yediren bir gulyabani olduğunu öğrendik. Ah! Nasılsın kızım? Şimdi sıran gelir, seni de yer diye korkuyorum. Gel, benimle birlikte kaç!” demiş. Ama, kocasının aleyhinde konuşmak istemeyen Dalal “Sus anne! Burada ne gulyabani var ne de gulyabaninin kokusu! Böyle sözler söyleme Allah aşkına! Benim kocam bir şehzadedir ve de deniz üzerinde parıldayan Süheyl yıldızı gibidir. Ve her gün bana yemek için koyun eti getiriyor” diye yanıt vermiş.</p>

  <p>Bunu duyduktan sonra genç gulyabani, sırrını açıklamadığı için yüreği karısının sağladığı sevinçle dolu, onu terk etmiş. Yeniden ilk şeklini alarak ve ona bir koyun getirerek geri dönmüş. Ve ona “Al bunu pişir, Dalal!” demiş. Kız, ona “Annem buraya geldi, bugün. Bunun kusuru bana ait değil. Ve sana selam bıraktı” demiş. O da “Amcamın fedakâr eşine rastlamak için biraz daha acele davranamadığıma çok üzüldüm!” diye yanıt vermiş. Sonra da ona “Annenin kız kardeşi olan teyzeni de görmek ister miydin?” demiş. Kız da “Ah! Tabii!” diye yanıt vermiş. Kocası da “Pekâlâ. Yarın onu sana yollarım” demiş.</p>

  <p>Ertesi gün, gün doğarken, gulyabani evinden çıkmış, Dalal’ın teyzesi kılığına girmiş ve gelip kapıyı çalmış. Dalal pencereden “Kim o?” diye sormuş. O da “Aç kapıyı, benim, teyzen! Seni düşünüp duruyordum; kalktım seni görmeye geldim” demiş. Kız da aşağı inip ona kapıyı açmış. Gulyabani de, teyzesi kılığında içeri girip Dalal’ı yanaklarından öpmüş; uzun uzadıya ağlamış, bol bol gözyaşı dökmüş ve “Ah, kız kardeşimin kuzusu! Ah, ey kederler ve felaketler!” demiş. Dalal “Neyin var, teyze, yoksa hasta mısın?” demiş. Kadın “Hayır, kız kardeşimin yavrusu, senin için üzülmekteyim. Senin evlendiğin kişinin bir gulyabani olduğunu öğrendik!” demiş. Ama Dalal “Sus Allah aşkına, böyle sözler söyleme teyzeciğim! Benim kocam babamın hazinelerinden de değerlidir. Ve güzellikten yana, deniz üzerinde parıldayan Süheyl yıldızına benzer...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk yedinci gece olunca, demiş ki:</i></p>

  <br/>

  <p>“Ve güzellikten yana deniz üzerinde parıldayan Süheyl yıldızına benzer” diye yanıt vermiş. Sonra da, kocasının evinde âdemoğlunun eti değil, koyun etinin yenildiğini göstermiş olmak için, ona, öğle yemeği için bir koyun kellesi yedirmiş. Gulyabani de yemekten sonra, oradan, memnun ve hayran ayrılmış. Sonra da delikanlı kılığında, Dalal için bir koyun, kendisi için de yeni kesilmiş bir âdemoğlu başıyla geri dönmekte kusur etmemiş. Dalal da ona “Teyzem beni ziyarete geldi ve sana selam bıraktı” demiş. O da “Pekâlâ. Tanrı’ya övgüler olsun! Senin yakınların beni unutmayacak kadar sevecen kişiler. Babanın kardeşi olan halanı da görmek ister misin?” demiş. Kız da “Oh, evet” demiş. Kocası “Pekâlâ. Yarın onu sana göndereceğim. Ama ondan sonra yakınlarından hiç kimseyi görmeyeceksin. Çünkü onların konuşmalarından çekiniyorum” demiş.</p>

  <p>Ertesi gün, Dalal’ın önünde babasının kardeşi olan halası kılığında belirmiş. İki yandan selamlama ve öpüşmelerden sonra, halası bol bol gözyaşı döküp hıçkırmış; ve ona “Bizim ve senin başındaki bu dert ne büyük felaket ve yıkımdır, ey kardeşimin kızı! Evlendiğin erkeğin bir gulyabani olduğunu öğrendik. Bana, barış ve dua üzerine olası Muhammed efendimizin erdemleri üzerine gerçeği söyle kızım!” demiş. O zaman Dalal, artık, çoktandır kendisini boğan sırrı daha fazla saklayamaz olmuş; ve hafif bir sesle, titreyerek “Sus hala, sus. Yoksa gelir, enimizi boyumuza katar! Düşün bir kere, bana âdemoğlunun kellelerini getiriyor; ben de reddettiğim için, bunları kendi başına yiyor. Ah! Yakında beni de yer diye çok korkuyorum!” demiş.</p>

  <p>Dalal bu sözleri söyler söylemez, halası, gerçek şeklini almış; korkunç görünüşlü bir gulyabani olmuş ve dişlerini gıcırdatmaya başlamış. Dalal da, onu görünce, korkudan sapsarı kesilmiş ve titremeye başlamış. O da kızmaksızın kendisine “Demek, böyle çabucak benim sırrını ortaya koyuveriyorsun ha, Dalal?” demiş. Kız, onun ayaklarına atılmış ve kendisine “Kendimi senin korumana terk ediyorum, beni bu kez bağışla!” demiş. O da “Peki, sen beni halanın yanında esirgedin mi? Bana hatır gönül bıraktın mı? Yok! Ben de seni koruyamam. Seni yemek için nereden işe başlayayım, söyle!” demiş. Kız da “Madem ki kesinlikle beni yemek istiyorsun, bu benim bahtımda yazılı demektir. Ama ben bugün kirliyim; etimin lezzeti de ağzına hoş gelmez. Bundan dolayı senin uğruna yıkanmak için ilkin beni hamama götür. Banyodan çıkınca, beyaz ve tatlı olurum. Etimin tadı ağzına zevk verir. O zaman beni istediğin yerden işe başlayarak yiyebilirsin” diye yanıt vermiş. Gulyabani de “Doğru söylüyorsun, ey Dalal!” diyerek onu yanıtlamış.</p>

  <p>O saat ve o anda, ona büyük bir banyo leğeni ve hamam çamaşırları getirmiş, sonra gidip bulduğu dostlarından birini beyaz bir eşeğe çevirerek, kendisini de bir eşek sürücüsüne döndürerek geri gelmiş. Dalal’ı eşeğe bindirmiş ve onunla birlikte leğeni başında taşıyarak ilk köyün hamamına doğru yol almış.</p>

  <p>Hamama ulaşınca, bakıcı kadına “İşte sana bir şahın kızı olan bu hanımı iyice yıkaman için bahşiş olarak üç altın dinar! Sonra da, sana teslim ettiğim gibi, onu bana geri getirirsin!” demiş. Ve Dalal’ı kapıcıya teslim etmiş, sonra da dışarı çıkıp hamamın kapısı önüne oturmuş.</p>

  <p>Dalal, hamamın bekleme yeri olan ilk salona girmiş. Bütün genç kızlar hamama girerek yıkanıp ovuşturulduktan sonra aralarında şakalaşarak hamamdan çıkacakları sırada; o, tek başına ve üzgün, altın leğenin ve değerli çamaşır dolu bohçasının yanı başına oturmuş, ötekiler gibi memnun olmaktan uzak, çekildiği köşede sessizce ağlıyormuş. Sonunda, genç kızlar onun yanına yaklaşmışlar ve her biri ona “Neyin var, hemşire ve neden ağlıyorsun? İyisi mi, sen, kalk ve soyunup bizimle birlikte yıkan!” demişler. Ama o, kendilerine teşekkür ettikten sonra, onlara “Yıkanınca kaygılardan da arınılır mı? Yıkanmak çaresiz dertleri de iyi eder mi?” diye yanıt vermiş. Ve de “Yıkanmak için bol bol vakit var” diye eklemiş.</p>

  <p>Tam o sırada, kızarmış yerfıstığı ve pişmiş bakla satıcısı yaşlı bir kadın, mallarını içeren çanağını başında taşıyarak hamama girmiş. Genç kızlar ondan, kimi bir kuruş, kimi yarım kuruş, kimileri de iki kuruş karşılığında eğlencelik satın almışlar. En sonra da bakla ve fıstık yiyerek oyalanmak için kederli Dalal da yaşlı satıcıyı çağırmış ve ona “Gel, hala, bana sadece bir kuruşluk bakla ver!” demiş. Satıcı da yaklaşıp onun yanına oturmuş ve bir kuruş karşılığında bir boynuz dolusu baklayı kendisine vermiş. Dalal da ona bir kuruş verecek yerde “Halam, bunu çocukların için al!” diyerek eline bir inci gerdanlık sıkıştırmış. Ve satıcı şaşırarak teşekkür edip el öpmeye davranınca, Dalal ona “Bana bakla çanağını ve üzerinde taşıdığın yırtık giysileri şu altın leğen, şu mücevherler, giysilerim ve şu değerli çamaşırlar karşılığında verir misin?” demiş. Bunca cömertliğe bir türlü inanamayan yaşlı satıcı da “Neden kızım, benim gibi bir fakirle böyle alay ediyorsun!” diye yanıt vermiş. Dalal da ona “Sana söylediklerim içtenlikle söylenmiştir, yaşlı anam!” demiş. Bunun üzerine yaşlı kadın giysilerini çıkarmış ve bunları ona vermiş. Dalal da bunları çabucak giyinmiş, bakla çanağını başına koymuş, paramparça mavi örtüye bürünmüş, yüzünü hamamın döşemesindeki çamurla sıvazlamış; ve kocası gulyabaninin oturmakta olduğu kapıdan çıkıp gitmiş. Ve baştan aşağı tutulduğu müthiş bir korkuyla, meslekten satıcılar gibi “Eğlencelik kızarmış bakla var, oyalayıcı yer fıstığı var!” diye haykırarak onun önünden geçmiş.</p>

  <p>Böylece oradan uzaklaşırken, onu tanıyamamış olan gulyabani kocası, gulyabanilere has koku alma duyarlığıyla karısının kokusunu duymuş ve kendi kendine “nasıl oluyor da Dalal’ın kokusu bu yaşlı bakla satıcısının üzerine sinmiş bulunuyor? Vallahi, bu işin ne olduğunu bir görmeliyim!” demiş. Ve “Hey, bakla satıcısı! Hey, fıstıkçı!” diye seslenmiş. Ama satıcı başını çevirmediğinden, kendi kendine “Hamama girip bir baksam daha doğru olacak!” demiş. Ve hamamın kapıcısına “Sana bıraktığım kadın dışarı çıkmakta niye bu denli gecikti?” diye sormuş. Kadın da “Ağda tutan, parmaklarına kına yakan ve koku sürünüp saçlarını örerek akşama kadar oyalanan kadınlarla birlikte neredeyse çıkar!” diye yanıt vermiş.</p>

  <p>Gulyabani de rahatlamış ve gidip yeniden kapının önüne oturmuş. Ve bütün kadınlar hamamdan çıkıncaya kadar orada beklemiş. En sonra da hamamın kapıcısı dışarı çıkmış ve hamamı kapatmış. Gulyabani ona “Hey! Sen ne yapıyorsun? Sana bıraktığım kadın ne oldu? Yoksa hamamı üzerine mi kilitliyorsun?” demiş. Kadın “Hamamda, barınacak yeri olmadığı için her gece hamamda uyumasına izin verdiğimiz bakla satıcısından başka kimse kalmadı” demiş. Gulyabani, hamam kapıcısının boynunu yakalamış ve öyle sıkmış ki, kadın neredeyse boğuluyormuş. Ve ona “Muhabbet tellalı karı, o kadından sen sorumlu idin! Onu ben senden isterim!” diye haykırmış. Kadın da “Ben, giysilerin ve pabuçların bakıcısıyım, kadınların bakıcısı değil” diye yanıt vermiş; ve gulyabani, boynunu biraz fazla sıktığından dolayı “Ey Müslümanlar, imdadıma gelin!” diye haykırmaya başlamış. Canavar onu dövmeye girişirken, mahallenin her yanından adamlar koşuşup gelmişler. Gulyabani “Yedinci gezegene kaçmış olsa, senin onu bulup bana getirmen gerek, ey yaşlı orospuların malı!” diye haykırıyormuş. İşte hamamın yaşlı bakıcısının ve yaşlı bakla satıcısının durumları böyleymiş.</p>

  <p>Ama, Dalal’ın durumuna gelince, şöyle! Bir kez hamamdan çıkınca ve gulyabaninin gözetiminden kurnazlıkla kurtulunca, ülkesine dönmek için yol almayı sürdürmüş. Ve kentten oldukça uzak bir yere ulaşınca, elini, yüzünü ve ayaklarını yıkayacak bir dere bulmuş ve oraya yakın bir yerde bulunan bir şahın sarayına doğru yönelmiş.</p>

  <p>Ve saray duvarının yakınında bir yere oturmuş. Köle zenci kadınlardan biri, bir iş görmek üzere aşağı inince, onu görmüş ve yeniden yukarı çıkarak hanımına “Sultanım, senden korkup çekinmeseydim, yalan söylemiş olmak korkusu olmaksızın sana, aşağıda senden de güzel bir kadının bulunduğunu söylerdim” demiş. Kadın da “Pekâlâ. Git de ona yukarı gelmesini söyle!” diye yanıt vermiş. Zenci kadın da aşağı inip Dalal’a “Gel, seni görmek isteyen hanımımla tanış!” demiş. Ama Dalal “Acaba, rastlantısal olarak benim annem zenci köle ya da babam bir kara derili mi idi ki, esirlerle birlikte yola çıkayım!” diye yanıt vermiş. Zenci kadın da Dalal’ın kendisine söylediklerini hanımına aktarmak için yukarı çıkmış. O zaman sultan hanım kendisine “Sen, git de, aşağıda olan şu kadını çağır!” diyerek beyaz bir esire göndermiş. Beyaz esire de, aşağı inip Dalal’a “Gel, ey hatun, hanımım seni görmek istiyor” demiş. Dalal da “Ben beyaz bir esire ile huzura çıkacak esir bir kız da değilim” demiş. O da hanımına, Dalal’ın kendisine söylediklerini anlatmak üzere oradan ayrılmış. O zaman sultan, kendi oğlunu çağırtmış ve ona “Öyleyse, sen aşağı in ve aşağıda bulunan hatunu buraya çağır” demiş.</p>

  <p>O zaman güzelliğiyle deniz üzerinde parlayan yıldıza benzeyen genç şehzade, genç kadının yanına inmiş ve ona “Ey hatun, haremde annemin yanına lütfedip gelir misin?” demiş. Dalal da, bu kez “Ben nasıl bir şah ve sultan kızıysam, sen de bir şah ve sultan oğlu olduğun için, seninle birlikte yukarı çıkarım” diye yanıt vermiş. Ve onun önünde merdivenleri çıkmış.</p>

  <p>Genç şehzade, Dalal’ın tüm güzelliğiyle merdivenleri çıktığını görür görmez, ona karşı yüreğine bir sevgi düşmüş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk sekizinci gece olunca, demiş ki:</i></p>

  <br/>

  <p>Genç şehzade, Dalal’ın tüm güzelliğiyle merdivenleri çıktığını görür görmez, ona karşı yüreğine bir sevgi düşmüş. Kendi bakımından Dalal da, genç şehzadenin güzelliği karşısında, ruhunda duyarlık bulmuş. Kendince, Dalal’ı gördüğü zaman, şahın eşi ana sultan da, içinden “Esirelerin sözleri doğruymuş. Gerçekten bu kız, benden güzel” demiş.</p>

  <p>Selam ve iltifatlardan sonra, şahın oğlu annesine “Bu kızla evlenmek isterdim, çünkü onun şahların kanından gelme bir sultan olduğu besbelli” demiş. Annesi de ona “Bu senin işin oğlum. Sen ne yapacağını kendin biliyor olmalısın!” demiş. Genç şehzade kadıyı çağırtmış ve o saat ve o anda evlilik sözleşmesini yazdırmış ve Dalal ile düğünlerini kutlamış ve gerdek odasına girmiş. Ama, acaba bütün bu zaman içinde gulyabaniye ne olmuş? İşte şu olmuş:</p>

  <p>Tam evliliklerinin kutlandığı gün, ak bir koçu yeden bir adam gelip şehzadenin babası şaha “Sultanım, ben senin çiftçilerinden biriyim. Düğün dolayısıyla sana armağan olarak kendimizin beslediği bu iri ak koçu getirdim. Ama bu koçu haremin kapısına bağlamak gerek; çünkü bu hayvan, yöresinde kadınların bulunduğu bir yerde doğmuş ve büyümüştür; eğer onu aşağıda tutarsan, bütün gece meler ve hiç kimseyi uyutmaz” demiş. Şah da “Pekâlâ, kabul olunmuştur” demiş. Ve çiftçiye bir onur giysisi vermiş; o da kendi yoluna gitmiş; şah da ak koçu “Bunu haremin kapısına bağla, çünkü ancak yöresinde kadınlar bulununca mutlu olurmuş” diyerek harem ağasına teslim etmiş.</p>

  <p>Geceleyin, gerdeğe girme zamanı gelince, şahın oğlu gerdek odasına sokulmuş ve göreceği işi gördükten sonra, Dalal’ın yanında uykuya dalınca, ak koç bağını koparmış ve odaya girmiş. Dalal’ı kaldırmış ve onunla birlikte avluya çıkmış. Ve öfkelenmeksizin ona “Söyle bana Dalal, bende hâlâ onur bıraktın mı?” demiş. Kız da, ona “Sana sığınıyorum. Beni yeme!” demiş. O da “Bu kez kurtuluş yok” demiş. Bunu duyan kız, ona “Beni yemeden önce, hacetimi görmek üzere avludaki ayak yoluna girmeme izin ver” demiş. Gulyabani de ona “Pekâlâ” demiş; ve onu ayak yoluna götürmüş ve işini bitirmesini bekleyerek kapıyı gözetmek üzere orada kalmış.</p>

  <p>Oysa, Dalal, ayak yolunun içine girer girmez, iki elini havaya kaldırmış ve “Ey kutsal peygamberimizin kızı Zeyneb Hatun, sen ki felaketlerden kurtarıcısın, imdadıma yetiş!” demiş. Ve azize hatun, onun yanına hemen ecinni kızları arasından bir hizmetçisini göndermiş; ecinniye duvarı yarıp Dalal’a “Ne dilemektesin Dalal?” diye sormuş. Kız da “Gulyabani dışarıda bekliyor. Buradan çıkar çıkmaz beni yiyecek” diye yanıt vermiş. Ecinniye “Seni ondan kurtarırsam, yanağından bir kez öpmeme izin verir misin?” demiş. Kız da “Evet” demiş. O zaman Sitti Zeyneb’in ecinniyesi evin yanındaki duvarı yarmış ve şiddetle gulyabaninin üzerine çökmüş ve taşaklarına bir tekme indirmiş. O da geberip kaskatı olmuş.</p>

  <p>O zaman ecinniye ayak yoluna girmiş. Dalal’ı elinden tutup ona yaşamını yitirmiş, yerde yatmakta olan ak koçu göstermiş. Sonra koçu avlu dışına sürükleyip bir çukura atmışlar. Ecinniye de Dalal’ı yanağından bir kez öpmüş. Ve ona “Şimdi, ey Dalal, senden bir hizmet isteyeceğim” demiş. Kız da “Emrindeyim, sevgilim” diye yanıt vermiş. Ecinniye “Senin, benimle birlikte sadece bir saat için Zümrüt Denizi’ne gelmeni dilemekteyim!” demiş. Kız “Pekâlâ” diye yanıt vermiş. “Ama ne yapmak için!” diye sormuş. Ecinniye de “Oğlum hasta ve tabibimiz, onun ancak Zümrüt Denizi’nden bir tas su içince iyileşeceğini söyledi. Oysa, bir Havva kızı dışında, Zümrüt Denizi’nden hiç kimse bir tas su dolduramaz. Ben de, bu hizmeti senden istemek için senin yanına gelmiş olmamdan yararlanmayı düşündüm” diye yanıt vermiş. Dalal da, bunu “Başın ve gözüm üstüne! Yeter ki, kocam uyanmadan önce buraya dönebileyim!” diyerek yanıtlamış. Ecinniye de “Hiç kuşkun olmasın!” demiş ve kızı omzuna bindirerek Zümrüt Denizi’nin kıyısına götürmüş ve ona bir altın tas vermiş. Ve Dalal bu tası o harika suyla doldurmuş. Ama onu sudan çıkarırken, bir dalga elini ıslatmış ve bu el hemen bir yonca yaprağı gibi yemyeşil olmuş. Bunu izleyerek ecinniye Dalal’ı yeniden omzuna almış ve gerdek odasına, delikanlının yanına geri getirmiş. Ve işte dua ve barış üzerine olası Sitti Zeyneb’in hizmetçisinin durumu böyleymiş.</p>

  <p>Oysa, bu Zümrüt Denizi’nin her sabah, herhangi bir kimsenin gelip su çalıp çalmadığını anlamak üzere tartmaya gelen bir tartıcısı varmış. Ve bu işten sorumlu imiş. O sabah da gelip denizi tartıp ölçmüş ve tam da bir taslık bir azalma bulmuş. Kendi kendine “Bu hırsızlığı kim yaptı acaba? Onu aramaya koşmalı ve buluncaya kadar gezip tozmalıyım. Kimin elinde Zümrüt Denizi’nin yeşil işareti varsa, onu sultanımıza götürmem gerek; kendisinin ona ne yapacağını kim bilir artık?” diye sormuş.</p>

  <p>Bunun üzerine, camdan bilezikler ve yüzükler almış. Ve onları bir tepsiye yerleştirererek başında taşımış. Ve dünyanın her yanında, şahların pencereleri altında “Camdan bilezikler var, ey sultanlar! Zümrüt yüzüklerim var, ey genç kızlar!” diye bağırarak dolaşmaya başlamış.</p>

  <p>Ve yeşil elin sahibini bulamadan on yıl boyunca dolaşmış. Sonunda, günlerden bir gün Dalal’ın bulunduğu sarayın pencerelerinin altına ulaşmış. Ve “Camdan bileziklerim var, ey sultanlar! Zümrüt yüzüklerim var, ey genç kızlar!” diye haykırmaya başlamış. Pencerede bulunan Dalal da, tepside hoşuna giden bilezikler ve yüzükler görmüş. Satıcıya “Ey satıcı, eğlen biraz da aşağı gelip elime uygun geleni deneyeyim!” demiş. Ve Zümrüt Denizi’nin tartıcısı olan tacirin yanına inmiş; ve “En iyisinden yüzük ve bileziklerini üzerinde dene” diyerek sol elini uzatmış. Ama satıcı “Sol elini bana uzatman biraz ayıp olmuyor mu, ey hatun? Ben sol eller üzerinde deneme yapmam!” diye haykırmış. Dalal da, yonca gibi yeşil olan sağ elini ona göstermekten sakınarak kendisine “Sağ elim ağrıyor” demiş. Satıcı da “Zarar yok. Ben, sadece gözlerimle görmek istiyorum; ölçüyü çıkarırım” demiş. Dalal da ona elini göstermiş.</p>

  <p>Zümrüt Denizi’nin tartıcısı Dalal’ın yeşil işaretin bulunduğu elini görür görmez, tasla su alanın o olduğunu anlamış. Ve onu birdenbire kollarına alarak Zümrüt Denizi sultanının nezdine götürmüş. Ve “Senin suyundan bir tas çalmıştır bu kız, denizin hükümdarı. Ona ne yapacağını sen bilirsin” diyerek kızı şaha teslim etmiş.</p>

  <p>Zümrüt Denizi’nin sultanı da öfkeyle Dalal’a bakmış. Ama bakışları daha onun üzerine düşer düşmez güzelliğiyle sarsılmış ve ona “Ey genç kız, ben seninle evlilik sözleşmesi yaptırmak isterdim” demiş. Dalal da ona “Ne yazık! Ama ben şimdiki durumda güzellikten yana deniz üzerinde parladığı andaki Süheyl yıldızına benzer bir gençle yasal sözleşme yaparak evli bulunuyorum” demiş. Bunun üzerine şah ona “Peki, sana benzer bir kardeşin veya bir kızın ya da bir erkek kardeşin yok mu?” demiş. Kız da “Benim evlilik çağına henüz ulaşmış, güzellikten yana tıpkı babasına benzeyen on yaşında bir kızım var” demiş. Şah da “Pekâlâ” demiş. Ve Zümrüt Denizi’nin tartıcısını çağırarak ona “Hanımını aldığın yere götür” demiş. Tartıcı onu omuzlarına almış; Zümrüt Denizi’nin sultanı da Dalal’ın elinden tutarak onlarla birlikte yurdundan ayrılmış.</p>

  <p>Ve şahın sarayına girmişler, sultan da Dalal’ı kocasının yanına ulaşıncaya kadar izlemiş ve tanışmalarından sonra “Senden kızınla birleşme izni istiyorum” demiş. O da “Pekâlâ. Onun için bana vereceğin başlığı sapta” demiş. Zümrüt Denizi’nin sultanı “Onun için sana vereceğim başlık, kırk deve yükü zümrüt ve yemen taşıdır” demiş. Anlaşma sağlanmış ve Zümrüt Denizi sultanıyla Dalal’ın ve Süheyli şehzadenin kızlarının düğünleri kutlanmış. Ve hepsi birlikte tam bir uyum içinde yaşamışlar. Her koşul içinde Tanrı’ya şükürler olsun!</p>

  <p>Kolluk amiri bu öyküyü anlatınca, Sultan Baybars, ona yerine geçmesi için zaman bırakmaksızın, kendisini “Vallahi, ya Cemaleddin, bugüne kadar hiç işitmediğim güzellikte bir öykü, bu!” demiş. O da “Efendimizin beğenmesiyle şimdi öyle olmuştur” demiş. Ve yerine çekilmiş. O zaman adı Fahreddin olan başka bir kolluk amiri ilerlemiş ve Sultan Baybars’ın önünde saygı duruşunda bulunduktan sonra “Ben, ey emirimiz ve sultanımız, sana, kendi başıma gelmiş olan ve kısa olmaktan başka erdemi bulunmayan bir serüven anlatacağım. İşte şöyle!” demiş.</p>

  <div class="baslik11" id="b71_7">
    <p>Yedinci Kolluk Amirinin Öyküsü</p>
  </div>

  <p>Günlerden bir gün, bulunduğum mahalde, Araplar içinden bir hırsız, bir çuval buğday çalmak üzere bir çiftçinin evine girmişti. Ama çiftliktekiler gürültüyü duyarak ve “Hırsız var!” diye bağırtılar kopararak beni çağırdılar. Ama adamımız öylesine iyi saklanmıştı ki, tüm araştırmalara karşın onu bulamadık. Ve tam da oradan ayrılmak üzere kapıya doğru yollanırken, bahçede bulunan büyük bir buğday yığınının yanından geçmekteydim. Bu buğday yığınının tepesinde de, ölçü almaya yarayan bakır bir leğen vardı. Birdenbire buğday yığınından çıkan tüyler ürpertici bir yellenme duydum. Ve aynı anda, bakır leğenin de beş ayak boyu yukarı fırladığını gördüm. O zaman, şaşırmama karşın, buğday yığınını hızla karıştırmaya başladım ve kıçı havaya dönük olarak içine saklanmış olan Arabı buldum. Onu yakalayıp kelepçe vurduktan sonra, varlığını bana belli eden o garip yellenme hakkında soruşturma yaptım. Bana “İsteyerek bunu yaptım, efendim!” diye yanıt verdi. Ben de ona “Allah belanı versin! Ve tüm kötülükler bizden ırak olsun! Yararına aykırı olan böylesi bir yellenme koparılır mı?” diye yanıt verdim. O da bana “Doğru söylüyorsun, ya Seydi, yararıma aykırı davrandım; bu besbelli. Ama bunu sırf senin yararın için yaptım” diye yanıt verdi. Ben de ona “Bu nasıl oluyor, ey köpoğlu ve ne zamandan beri bu türden bir yellenme, yeryüzünde herhangi bir kişinin yararına olabiliyor?” diye sordum. Bana “Bana küfretme, ey komutan! Sırf seni uzun boylu aramak ve peşimde kent ve kırlarda boşu boşuna dolaşmak zahmetinden kurtarmak için yellendim. Çünkü sen hayırlı bir ailenin çocuğusun!” diye yanıt verdi. O zaman ben, sultanım efendimiz, böylesi bir savunmaya karşı bir şey diyemedim. Ve gönül yüceliği göstererek onu bıraktım. Benim öyküm de budur.</p>

  <p>Komutan Fahreddin’in bu öyküsünü işiten Sultan Baybars ona “He, vallahi! Hoşgörün tam anlamıyla yerini bulmuş!” demiş. Sonra, Fahreddin tam yerini almışken, adı Nizameddin olan sekizinci kolluk görevlisi ileri çıkmış. Ve “Benim anlatacağım öykünün, şimdi işittiğin öyküyle uzaktan yakından hiçbir ilgisi yoktur, ey sultanımız efendim!” demiş. Baybars da ona “Bu gözlerinle gördüğün bir olay mı yoksa işittiğin bir öykü mü?” diye sormuş. O da “Yo, vallahi, efendim; sadece işitmiş olduğum bir şeydir. İşte şöyle!” demiş ve anlatmış:</p>

  <div class="baslik11" id="b71_8">
    <p>Sekizinci Kolluk Amirinin Öyküsü</p>
  </div>

  <p>Bir zamanlar gezgin bir zurnacı varmış. Ve de bu kimse bir kadınla evlenmiş. Kadın, onun gayretleriyle hamile kalmış ve Tanrı’nın yardımıyla bir oğlan çocuğu doğurmuş. Ama zurnacının evinde ne ebe kadına ödenecek ne de yeni doğum yapmış karısına bir şeyler alacak para varmış. Zurnacı da ne yapacağını bilemeyerek ve sıkıntısından kurtulmanın bir yolunu bulamayarak karısına “Tanrı’nın yolu üzerine çıkıp merhametli kişilerden iki parça bakır para dilenecek ve birini borcuma karşılık ebe kadına, ötekini de tavuk tacirine vererek şu lohusalık günlerinde beslenmen için sana yedirmek üzere bir piliç almak uğrunda harcayacağım” diyerek evden çıkmış.</p>

  <p>Kırlık bir yerden geçerken, bir tümsekte tüneyen bir tavuk bulmuş. Yavaşça tavuğa yaklaşmış ve kaçacak zaman bırakmadan onu yakalamış. Altında yeni yumurtlanmış bir yumurta bulmuş. “Tanrı’nın kutsaması üzerime iniyor bugün. Bu, tam da benim istediğim şey. Artık dilenmeme hacet kalmadı. Bu tavuğu, onun isterlerine göre pişirerek doğum yaptığı şu gün amcamın kızına yediririm; bir bakır paracık karşılığı olarak da bu yumurtayı satar, ebe kadının bedelini öderim” diyerek onu cebine koymuş. Bu maksatla yumurtacılar çarşısına gitmiş.</p>

  <p>Çarşı boyunca yol alırken, tanıdığı bir Yahudi ona “Ne taşıyorsun, sen?” diye sormuş. O da “Yumurtalarıyla birlikte bir tavuk bu!” diye yanıt vermiş. Yahudi “Göster bakayım!” demiş. Zurnacı da Yahudiye tavuğu ve yumurtayı göstermiş. Yahudi “Bu yumurtayı satmak ister misin?” diye sormuş. O da “Evet!” diye yanıt vermiş. “Kaça?” diye sorunca da “İlkin sen bir fiyat ver bakalım!” yanıtını vermiş. Yahudi de “Onu senden on altın dinara alırım! Daha fazla etmez!” demiş. Zavallı zurnacı da, yahudinin kendisiyle alay ettiğini sanarak “Fakirim diye benimle alay ediyorsun, değil mi? Onun gerçek fiyatının bu olmadığını pekâlâ biliyorsun?” demiş. Yahudi, bu sözlerle, onun daha fazla para istediğine inanarak ona “Son fiyat olarak sana on beş dinar veririm!” demiş. Zurnacı “Allah kısmet saçar” diye yanıt vermiş. O zaman yahudi “İşte yepyeni yirmi dinar! Ya satarsın ya vazgeçersin!” demiş. O zaman zurnacı, bu önerinin ciddi olduğunu anlayarak yumurtayı, yirmi dinar karşılığında Yahudiye bırakmış; ve çabucak ona sırtını çevirmiş. Ama Yahudi hemen onun ardından koşup kendisine “Bu yumurtalardan senin evde daha fazla var mı?” diye sormuş. O da “Sana, tavuk yarın yumurtlayınca bir tane daha getiririm; bu da aynı fiyata olacak! Ama, senden başkası olsaydı, onu otuz altın dinardan aşağıya satmazdım!” diye yanıt vermiş. Yahudi de ona “Bana evini göster; her gün gelir, seni yormadan, yumurta alırım; ve sana yirmişer dinar öderim” demiş. Zurnacı da ona evini göstermiş ve gidip elindeki yumurtlayanın dışında bir tavuk daha satın almış; ve karısı için bunu pişirtmiş. Zahmetleri için ebe kadına eliaçıklıkla ödeme yapmış. Ertesi gün, karısına “Ey amcamın kızı, mutfakta barınan kara tavuğu boğazlamaktan sakın. O evin kutsal varlığıdır. Bize, cari fiyatıyla her biri yirmi altın dinar değerinde olan yumurtalar yumurtlayacak...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz kırk dokuzuncu gece olunca, demiş ki:</i></p>

  <br/>

  <p>“Bize, cari fiyatıyla her biri yirmi altın dinar değerinde olan yumurtalar yumurtlayacak. Falan Yahudi de onları bizden bu fiyata satın alacak!” demiş.</p>

  <p>Ve gerçekten, Yahudi her gün gelip yeni yumurtlanmış bir yumurta alarak bunlar için, karşılıklarında yirmişer dinar ödemiş. Zurnacı da büyük bir zenginliğe ulaşmakta ve çarşıda ticaret yapacağı büyük bir dükkân açmakta gecikmemiş.</p>

  <p>Tavuğun eve girdiği gün doğan oğluna gelince, okula gidebilecek kadar büyümüş; eski zurnacı harcamaları kendisi üstlenerek güzel bir okul yaptırmış. Ve fakir çocuklarını biraraya getirerek, burada, oğluyla okuyup yazma öğrenmelerini sağlamış. Ve onlar için Kur’an’ı ezbere bilen ve kendilerine, son sözcükten başlayarak ilkine gelecek şekilde tersine okuyabilecek harika bir okul hocası seçmiş. Bunu izleyerek hac eda etmek üzere Hicaz’a gitmeye karar vermiş. Ve karısına “Dikkat et de Yahudi seni aldatmasın ve tavuğu elinden almasın!” demiş. Sonra kervanla birlikte Mekke’nin yolunu tutmuş.</p>

  <p>Eski zurnacının ayrılışından bir süre sonra, Yahudi, bir gün kadına “Sana altın dolu bir sandık vereceğim. Karşılığında bana tavuğu vereceksin!” demiş. Kadın da “Bunu nasıl yapabilirim, ey âdem? Kocam, yola çıkmadan önce, sana yumurtadan başka şey satmamam için tembihte bulundu” diye yanıt vermiş. O da “Kızacak olursa, sen bunun dışında kalırsın; sorumluluğu ben üzerime alırım. Gelip çarşının ortasında bulunan dükkânımda beni bulabilir” demiş. Ve sandığı açıp ona içindekileri göstermiş. Kadın da bir defada bu kadar çok altını birarada görmekten sevinç duymuş ve tavuğu Yahudiye vermiş. O da tavuğu almış, oracıkta boğazlamış; ve kadına “Onu hemen temizle ve pişirt; sonra gelir, onu alırım. Ama bir parçası eksik olursa, onu yiyenin karnını yarar, o parçayı içinden çıkarırım” demiş ve çekip gitmiş.</p>

  <p>Tam öğle saatinde zurnacının oğlu okuldan gelmiş. Anasının tavuğu tencereden çıkardığını ve çini bir tabağa koyup üstünü de muslin bir örtüyle örttüğünü görmüş; canı bu tavuktan bir parça yemek istemiş. Ve anasına “Ondan bana bir parça ver anne!” demiş. Anası, ona “Sussana sen! Bizim değil o!” demiş.</p>

  <p>Sonra bir ihtiyacını görmek üzere oradan ayrıldığı sırada, çocuk, muslin örtüyü açmış ve dişlerinin bir darbesiyle, tavuğun gerisini sımsıcakken yutmuş. Esirelerden biri bunu görmüş ve ona “Küçük beyim, bu ne felaket ve de ne çaresiz bir beladır! Evden hemen kaç, çünkü tavuğunu almaya gelecek olan Yahudi, senin yuttuğun geriyi çıkarmak için karnını yaracak!” demiş. Çocuk da “Doğru, bu güzelim geriyi yitirmektense kaçayım, daha iyi!” demiş ve katırına binerek oradan ayrılmış.</p>

  <p>Yahudi tavuğunu almak için dönmekte gecikmemiş. Ve anaya “Bunun gerisi nerede?” diye sormuş. O da “Bir ihtiyacım için dışarı çıktığımda, haberim olmadan, oğlum geriyi koparıp yutmuş” diye yanıt vermiş. Yahudi de ona “Allah belanı versin! Bu geri için ben tüm paramı harcadım. Söyle nerede senin o haylaz oğlun, karnını yarayım da yediği parayı çıkarayım!” diye haykırmış. Kadın da “Korkusundan kaçtı gitti” yanıtını vermiş.</p>

  <p>Yahudi çabucak oradan çıkıp aradığı çocuğun tanımlamasını yaparak kentler ve köyler boyunca yolculuğa koyulmuş. Ve sonunda, onu, kırsal bir yerde uyurken bulmuş; çocuğu öldürmek için yavaşça yanına yaklaşmışken, bir gözü açık olarak uyumakta olan çocuk sıçrayarak uyanmış. Yahudi ona “Gel buraya zurnacının oğlu. Sana geriyi yemeni kim söyledi? Ben onun için bir sandık dolusu altın ödedim ve anana da şart koştum. Şimdi o şart senin ölümünle yerine getirilmeli!” diye haykırmış. Oğlan da “Defol ulan Yahudi! Bir tavuğun gerisi için bunca yolculuğu göze almaya utanmıyor musun? Hele bu geriyi çıkarmak için karnımı yarmaya kalkman daha da büyük bir utanmazlık değil midir?” diye yanıt vermiş. Ama Yahudi “Ben ne yapacağımı bilirim” demiş. Ve çocuğun karnını yarmak üzere kemerinden bıçağını çıkarmış. Ama oğlan, Yahudiyi tek eliyle kavramış, onu havaya kaldırıp yere çarpmış; Yahudinin kemiklerini ezmiş ve enini boyuna katmış. Ve Allah belasını veresi Yahudi, o saat ölmüş.</p>

  <p>Öte yandan, genç çocuk, kişiliğinde, çabucak yuttuğu bu tavuk gerisinin etkilerini görmeye başlamış. Gerçekten anasını bulmak üzere geri dönmüş. Ama yolda kaybolmuş ve kapısında otuz dokuz kellenin asılı bulunduğu bir hükümdar sarayını gördüğü bir kente ulaşmış. Halka “Bu kelleler buraya neden asılı?” diye sormuş. Onlar da, kendisine “Şahın er meydanında dövüşmede çok güçlü bir kızı var. Kim kendisiyle dövüşür de yenerse onunla evlenecek, ama yenemeyenler olursa kafası kesiliyor” diye yanıt vermişler.</p>

  <p>O zaman genç oğlan, tereddütsüz, şahın huzuruna çıkmış ve ona “Kızınla, kendi gücümü onunkiyle ölçmek üzere, er meydanında dövüşmek istiyorum” demiş. Şah ona “Oğlum, bana inan da çek git! Senden çok daha güçlü âdemler gelip kızıma yenildiler. Senin ölmen yazıktır!” diye yanıt vermiş. Bunu duyunca oğlan “Kızının beni yenmesini ve başımın kesilmesini ve saray kapısına asılmasını istiyorum” diye yanıt vermiş. Şah da “Pekâlâ. Bunu bir kâğıda yaz, kâğıdın altını da mühürle!” demiş. Oğlan da istenen kâğıdı yazmış ve mühürlemiş.</p>

  <p>Bunun üzerine iç avluya bir halı sermişler ve genç kızla oğlan er meydanına çıkmışlar; ve birbirlerini bellerinden kavrayarak dövüşe başlamışlar; ve koltuk altları birbirine kenetlenmiş. Ve harika bir güreş çıkarmışlar. Bazen oğlan, kızı kündeye getirip yere yıkıyor; bazen de, kız, bir yılan gibi ayağa kalkıp oğlanı yere yıkıyormuş. Birbiri ardından gelen bu yıkılışlar bir saat kadar sürmüş; ama hiçbiri ötekinin sırtını yere getirememiş. Kızının, bu kez, üstünlük sağlayarak seçkinleşemediğini gören şahın canı sıkılmış. Ve “Bugünlük bu kadar yeter. Ama yarın, dövüşmek üzere ikinci bir kez daha er meydanına çıkacaksınız” demiş. Sonra şah, onları ayırmış ve kendi dairesine çekilmiş; ve sarayın hekimlerini çağırarak onlara “Bu gece uyuduğu sırada kızımla güreşmiş olan gence uyuşturucu beng koklatacaksınız. Uyuşturucu etkisini gösterdiği vakit, bedenini araştırıp üzerinde onu dirençli kılan bir muska olup olmadığına bakın! Çünkü aslında, dünyanın tüm gözü pek yiğitleri içinden en güçlülerini bile kızım yenmiş ve aralarından biri eksik, kırkına da toprağı öptürmüştür. O halde nasıl oluyor da, böyle bir yeniyetmeyi yere seremiyor? Bu durumda, gizli bir neden olsa gerek; işte sizden bu nedeni bulmanızı istiyorum. Yoksa sizin biliminiz noksan olacak ve bana erdemsiz görünecektir ve sizi sarayımdan ve ülkemden kovacağım!” demiş.</p>

  <p>Gece olunca ve oğlan uyuyunca, hekimler gidip uyuşturucu beng koklatarak onu derin bir uykuya gömmüşler. Sonra da bedeninin her zerresini araştırmışlar ve bir küpü yoklar gibi gövdesine pıt pıt vurmuşlar; ve sonunda karnının içindeki bağırsaklarına sokulmuş tavuğun gerisini keşfetmişler. Ve ameliyat yapmak üzere makaslarını ve öteki gereçlerini getirtmişler. Çocuğun karnını yarıp bedeninden tavuğun gerisini çekip çıkarmışlar. Sonra bu karnı yeniden dikmişler ve dikilen yerin üzerine keskin sirkeler dökmüşler. Ve gövdeyi eski haline koymuşlar. Ertesi sabah oğlan uyuşturucunun sağladığı uykudan uyanınca, göğsünde bir ağırlık duymuş ve de kendisinde eski güç yokmuş. Çünkü yiyeni yenilmez kılan erdemle donanmış tavuğun gerisi yok olunca onun gücü de yitip gitmiş bulunuyormuş. Kendisini bu düşkün durumda görünce, artık tehlikeli bir deneye atılmayı istememiş. Ve genç dövüşçü kızın kendisini yenip öldüreceği korkusuyla oradan kaçmış.</p>

  <p>Ve bacaklarını rüzgâra vererek sarayın ve kentin dışına çıkıncaya kadar kaçmayı kesememiş. Tam o sırada birbiriyle boğuşan üç adam görmüş. Onlara “Neden boğuşuyorsunuz?” diye sormuş. Onlar da “Bir şey uğruna!” diye yanıt vermişler. Oğlan “Nedir o şey? Hani nerede?” diye sormuş. Onlar da “Sahibi olduğumuz şu halıyı görüyorsun. Bunun üzerine biri binerse ve şu değnekle vurup ona, Kaf Dağı’nın tepesi bile olsa, gideceği yeri söylerse, halı göz açıp kapanasıya kadar geçen bir zamanda kendisini dilediği yere götürür. İşte onun kimde kalacağı bakımından boğuşup duruyoruz” diye yanıt vermişler. Oğlan da onlara “Bu uçan halıyı ele geçirmek için karşılıklı boğuşup duracak yerde, beni yargıç yapın, ben hakkınızda hakça bir karar vereyim!” demiş. Onlar da “Bu işte bizim yargıcımız ol!” diye yanıt vermişler. Oğlan onlara “Şu halıyı yere serin de enini boyunu göreyim!” demiş. Ve halının ortasına yerleşip onlara “Tüm gücümle bir taş fırlatacağım, üçünüz birden bu taşın ardından koşacaksınız. İçinizden hanginiz taşı ilk kez eline alırsa, uçan halı onun olacaktır” demiş. Onlar da “Pekâlâ” demişler. O zaman, oğlan yerden bir taş almış ve fırlatmış; üçü birden onun ardından seğirtmişler. Onlar böylece koşarlarken, oğlan “Beni doğrudan doğruya falan sultanın sarayına götür!” diyerek halıya değnekle vurmuş; halı da bu emri o saat ve o anda yerine getirmiş. Ve zurnacının oğlunu sözü edilen sarayın avlusuna, daha önce sultanın kızıyla dövüştüğü yere bırakmış.</p>

  <p>Oğlan da “İşte dövüşçü karşında! Kim gelip dövüşecek onunla?” diye haykırmış. Genç kız da, herkesin önünde gelip avlunun ortasında halının üzerinde oğlanın karşısında yer almış. O da hemen “Bizimle birlikte Kaf Dağı’nın tepesine uç!” diyerek halıya değneğiyle vurmuş. Halı da herkesin şaşkınlığı içinde, göklere doğru yükselmiş, göz açıp kapayasıya kadar bir zaman bile geçmeden, onları Kaf Dağı’nın tepesine kondurmuş.</p>

  <p>O zaman oğlan kıza “Kimmiş bakalım galip şimdi? Karnımdan tavuğun gerisini alan mı, yoksa şahın kızını sarayın ortalık yerinden kaçıran mı...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz ellinci gece olunca, demiş ki</i>:</p>

  <br/>

  <p>“Kimmiş bakalım galip şimdi? Karnımdan tavuğun gerisini alan mı, yoksa şahın kızını sarayın ortalık yerinden alıp kaçıran mı?” demiş. Kız “Beni koru! Ve beni bağışla! beni babamın sarayına geri götürürsen ‘Beni yenen budur!’ diyerek seninle evlenirim. Ve hekimlere tavuğun gerisini yeniden karnına koymaları için buyruk veririm” demiş. Oğlan da “Pekâlâ. Ama atasözü ‘Demiri yumuşayıncaya kadar dövmelidir’ demiştir. Ben de seni geri götürmeden önce, seninle o bildiğin şeyi yapmak isterim!” demiş. Kız da “Pekâlâ” demiş. O zaman oğlan, kızı alıp üzerine binmiş ve tam yerine yerleşerek kızın yumuşaması için gerekli yeri dövmeye hazırlanmış. Ama kız, ansızın, ona bir tekme vurarak oğlanı halının dışına yuvarlamış. Ve kendisi “Uç ey halı ve beni babamın sarayına götür!” diyerek halıya değnekle vurmuş. Halı da, o anda, onunla birlikte uçup kızı saraya götürmüş.</p>

  <p>Yuvarlanan zurnacının oğlu da, dağın tepesinde, karıncaların bile izini bulamayacağı bir yerde tek başına aç susuz, ölüm tehlikesiyle karşı karşıya kalmış. Ve avcunu hırsla ısırarak, dağdan aşağı inmeye başlamış. Böylece durmaksızın bir gün bir gece yol almış; sabaha doğru dağın ortasına ulaşmış. Ve bahtında yazılı olacak ki, orada olgun meyvalarının ağır basmasıyla dalları eğilmiş iki hurma ağacı bulmuş.</p>

  <p>Bu ağaçlardan biri kırmızı hurmalar, ötekiyse sarı hurmalar taşıyormuş. Oğlan çabucak her türden meyva içeren iki dal koparmış. Ve sarıları yeğ tuttuğundan, bu sarı hurmalardan birini kopararak lezzetle yutmaya başlamış. Ama birdenbire başında, derisinin kaşınmasına neden olan bir şey hissetmiş. Elini başının kaşınan yerine götürmüş. Ve orada başından çıkıp çabucak büyümekte olan bir boynuz bulmuş. Bu boynuz kendiliğinden hurma ağaçlarından birini sarıp sarmalamaya başlamış ve oğlan kendini her ne kadar kurtarmaya çalışmışsa da, kendi boynuzuyla hurma ağacına saplanıp kalmış. O zaman kendi kendine “Öleceksek ölürüz, ama ilkin açlığımı gidermeyi, ondan sonra ölmeyi yeğlerim” demiş. Ve bu kez kırmızı hurmalara saldırmış. Ve işte! Daha bunlardan birini yer yemez, boynuzunun ağaçtan çözüldüğünü ve başının kurtulduğunu hissetmiş. Ve göz açıp kapayasıya kadar geçen bir zamanda, boynuz sanki hiç çıkmamış hale gelmiş. Hatta başında izi bile kalmamış.</p>

  <p>O zaman oğlan kendi kendine “Çok âlâ” demiş. Ve açlığını gideresiye kadar kırmızı hurmaları yemeye koyulmuş. Sonra cebine kızıl ve sarı hurmalardan doldurmuş ve yolculuğu, gece gündüz, tam bir ay sürdürmüş. Sonunda rakibi olan şahın kızının bulunduğu kente gelmiş. Ve sarayın penceresi altına gelerek “Turfanda hurmalarım var, sultan kızlarının parmakları gibi hurmalar bunlar! Atlıların yoldaşı nefis hurmalar!” diye bağırmaya başlamış.</p>

  <p>Şahın kızı da satıcının bağırmalarını duymuş; hizmetçilerine “Aşağı inin de şu hurmacıdan bana hurma satın alın; ama en güzellerini seçin kızlar!” demiş. Onlar da hurma almak üzere aşağı inmişler ve ender görüldükleri bir mevsimde bulunduğu için her birini bir dinar ödemeden sağlayamadıkları bu hurmalardan on altı adet satın almış ve yukarı çıkıp bunları hanımlarına vermişler.</p>

  <p>Şahın kızı da bunların, tam da sevdiği türden sarı hurmalar olduğunu görmüş. Ve daha ağzına götürürken geçen zaman içinde birbiri ardından on altısını da yemiş. Ve kendi kendine “Aman yarabbi, ne kadar güzel idiler!” demiş. Ama daha bu sözler ağzından çıkmış çıkmamışken başının on altı yerinde birden müthiş bir kaşınma hissetmiş. Çabucak elini başına götürünce, on altı birbirine bakışımlı yerinden, saçlarının arasından derisini delip on altı boynuzun fırladığını anlamış. Ve haykırmaya vakit kalmadan bu on altı boynuz gelişmiş ve dörder dörder odanın duvarlarına doğru uzanarak sıkıca yapışmış.</p>

  <p>Bunu gören ve onun keskin haykırışlarına kendi haykırışlarını da katan hizmetçilerin sesini duyan babası soluk soluğa koşup gelmiş ve “Ne var?” diye sormuş. Hizmetçiler de ona “Efendimiz, başımızı kaldırıp hanımımızın başında ansızın on altı boynuz çıktığını ve bunların duvarlara kadar uzanarak onu bağladığını gördük. İşte bak, sen de gör!” diye yanıt vermişler. Bunun üzerine kızın babası, oğlanın karnından tavuğun gerisini çıkarmış olan en uzman hekimleri bir araya getirtmiş. Onlar da ellerine testerelerini alıp boynuzları kızın başından testereyle kesmek istemişler; ama boynuzlara testere işlememiş. Başka gereçler de kullanmışlar, ama hiçbir sonuç alamamışlar. O zaman babası, en son çareye başvurmuş ve kentte bir tellal dolaştırarak “Sultanın kızının derdine kim çare bulur da kendisini on altı boynuzdan kurtarırsa, onunla evlenecek ve tahtın varisi olacaktır” diye bağırtmış.</p>

  <p>O zaman ne olmuş dersiniz? Bu anı beklemekte olan zurnacının oğlu “Ben onun boynuzlarını yok ederim” diyerek saraya girip kızın yanına çıkmış. Ve onun yanına ulaşır ulaşmaz, kırmızı bir hurma alıp onu yarmış ve sultanın kızının ağzına sokmuş. Ve o anda, duvardan bir boynuz kopmuş ve gözlerinin önünde küçülerek sonunda genç kızın başından tümüyle yok olmuş.</p>

  <p>Başta şah olmak üzere, bunu gören oradaki herkes, sevinç haykırışları koparmışlar ve “Ey büyük hekim!” diye haykırmışlar. O da “Yarın ikinci bir boynuzu daha yok ederim!” demiş. O zaman onu sarayda alıkoymuşlar; orada on altı gün kalarak kız tüm boynuzlardan kurtuluncaya kadar her gün bir boynuzu yok etmiş. Şah da, hayranlığın ve minnet duygularının sınırında, oğlanla genç sultanın evlilik sözleşmelerini yazdırmış ve bu evlilik şenlikler, sevinçler ve ışık donanımları içinde kutlanmış. Sonra zifaf gecesine sıra gelmiş.</p>

  <p>Oğlan karısının yanına zifaf odasına girer girmez, ona “Ya şimdi? İkimizden hangisi galiptir acaba? Benim karnımdan tavuğun gerisini aldıran ve uçan halıyı çalan mı? Yoksa, başında on altı boynuz bitirip, sonra da onu kısa bir sürede yok eden mi?” demiş. Kız da “Tabii sen, ey ifrit!” demiş. Oğlan, ona “Evet ben, zurnacının oğlu!” diye yanıt vermiş. Kız da “Vallahi! Sen beni yendin!” demiş. İkisi birden yatmışlar; eşit güç ve eşit kuvvet harcamışlar. Ve şah ve sultan olmuşlar. Birlikte tam bir ferahlık ve mükemmel bir mutluluk içinde yaşamışlar. İşte benim öyküm de budur!</p>

  <p>Sultan Baybars, komutan Nizameddin’in bu öyküsünü işitince “Vallahi! bugüne kadar işittiğim öykülerin en güzeli budur herhalde!” diye haykırmış. Bunun üzerine, adı Celaleddin olan dokuzuncu komutan ilerlemiş; ve Sultan Baybars’ın önünde saygı duruşunda bulunduktan sonra “İnşallah, ey zamanın şahı, sana anlatacağım öykü çok hoşuna gider!” demiş. Ve öyküsünü şöyle anlatmış:</p>

  <div class="baslik11" id="b71_9">
    <p>Dokuzuncu Kolluk Amirinin Öyküsü</p>
  </div>

  <p>Bir zamanlar, tüm saldırılara karşın bir türlü hamile kalamayan bir kadın varmış. Bu durumdayken, bir gün ellerini kaldırarak Ödüllendirici Tanrı’dan “Keten kokusundan ölebilecek de olsa, bana bir kız çocuğu ver!” diyerek yakarmış. Keten kokusundan söz etmekle, keten kokusu kadar zararsız bir kokunun bile onu rahatsız edecek noktaya getirip öldürecek, narin ve duyarlı yaratılışta bir kız çocuğuna sahip olmak istediğini belirtiyormuş. Bunun üzerine hamile kalıp hiçbir engele uğramadan, Tanrı’nın ona bağışladığı bir kız çocuğuna sahip olmuş. Bu çocuk yeni doğan ay kadar güzel, ay ışığı kadar solgun ve ay kadar narinmiş. Adını da Sıdıka koymuşlar.</p>

  <p>Çocuk büyüyüp on yaşına geldiği zaman, yoldan geçen şahın oğlu, onu pencerede otururken görmüş. Ve kıza duyduğu sevda yüreğine çöreklenmiş; ve hastalanarak eve dönmüş. Hekimler birbiri ardından yanına gelmişler, ama ona gereken tedaviyi sağlayamamışlar. O zaman ona bakmak için, kapıcının yolladığı yaşlı bir kadın yukarıya çıkmış ve yüzüne baktıktan sonra, ona “Sen ya âşıksın, ya da seni seven bir erkek dostun var!” demiş. O da “Âşığım ben!” diye yanıt vermiş. Kadın ona “Onun kim olduğunu söyle de, seninle onun arasında bir bağ olayım!” demiş. O da “Güzel Sıdıka’dır, adı!” demiş. Kadın “Gözlerini sil ve ruhunu şenlendir, onu sana getireceğim” diye yanıt vermiş.</p>

  <p>Yaşlı kadın gidip kapı eşiğinde hava almakta olan genç kızı bulmuş. Selam ve hatır sormalardan sonra, kadın ona “Tanrı güzelliğini korusun kızım! Sana benzeyenler ve senin kadar güzel parmakları olanlar, keten bükmeyi öğrenmelidirler. Çünkü hiçbir şey, iğ gibi, ince parmaklar arasında görülen iğ kadar hoş değildir” demiş. Ve çekip gitmiş.</p>

  <p>Genç kız da anasının yanına gidip ona “Anneciğim, beni ustanın yanına götür!” demiş. Kadın da ona “Hangi usta?” diye sormuş. Kız “Keten ustasının!” diye yanıt vermiş. Anası “Sus bakayım! Keten senin için tehlikelidir. Kokusu senin ciğerlerin için çok zararlıdır. Ona dokunursan, ölürsün” diye haykırmış. Kız “Yo, ölmem ben” demiş. Öylesine ısrar etmiş ve o kadar çok ağlamış ki, sonunda anası onu keten ustası kadının yanına göndermiş.</p>

  <p>Genç kız orada keten eğirmeyi öğrenmek üzere bütün gün kalmış. Bütün arkadaşları onun güzelliğine ve parmaklarının narinliğine hayran olmuşlar. Ve tam o sırada küçük bir parça keten parmağına, tırnağıyla etinin arasına girmiş. Kız da duyarsız, yere devrilmiş. Onu öldü sanmışlar ve anasıyla babasının yanına gidip onlara “Gelin, kızınızı kaldırın; o öldü; Allah sizin ömrünüzü arttırsın!” demişler.</p>

  <p>O zaman, kızları kendilerinin tek neşesi olan babası ve anası, giysilerini yırtmış ve felaket rüzgârı ile sarsılarak tabut sağlayıp kızın cenazesini kaldırmak üzere oraya gelmişler. Ama o sırada oradan geçen yaşlı kadın onlara “Sizler zengin insanlarsınız; bu genç kızı toprağa gömmeniz bir utanç olur” demiş. Onlar da “Peki, ne yapmamız gerek, öyleyse?” diye sormuşlar. Kadın “Ona, nehrin ortasında bir köşk kurun. Ve onu bir yatağa yatırarak bu köşke koyun. Her arzu duyduğunuzda gider, onu görürsünüz” demiş.</p>

  <p>Onlar da kıza, nehrin ortasında, sütunlar üzerinde, mermerden bir köşk yaptırmışlar. Ve yöresini çimenlikli bir bahçeyle çevirmişler. Ve genç kızı da köşkte fildişi bir yatağın üzerine yatırmış ve ağlayarak çekip gitmişler. Bundan sonra ne olmuş dersiniz?</p>

  <p>Yaşlı kadın hemen gidip aşktan hasta düşen şehzadeyi bulmuş, ve ona “Gel de, genç kızı gör. Nehrin ortasındaki bir köşkte seni bekliyor” demiş.</p>

  <p>O zaman şehzade ayağa kalkmış ve babasının vezirine “Benimle birlikte bir gezinti yapmaya gel!” demiş. İkisi birlikte, önlerinde şehzadeye yol gösteren yaşlı kadın olduğu halde dışarı çıkmışlar; ve mermer köşke ulaşmışlar. Şehzade de vezire “Beni kapıda bekle, pek gecikmem!” demiş. Sonra köşke girmiş ve genç kızı ölü olarak bulmuş. Onun güzelliği üzerine mersiyeler düzerek ağlamaya başlamış. Ve öpmek için elini eline almış; güzel ve narin parmaklarını görmüş. Onlara hayranlıkla bakarken, parmaklarından birinde, etle tırnak arasında bir parça keten bulmuş. Buna şaşıp yavaşça çekip çıkarmış. Genç kız baygınlığından hemen ayılmış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz elli birinci gece olunca, demiş ki:</i></p>

  <br/>

  <p>Genç kız baygınlığından hemen ayılmış ve kıçüstü oturmuş; genç şehzadeye gülerek, ona “Ben neredeyim?” demiş. Şehzade de onu bağrına basmış ve “Benimlesin!” demiş.</p>

  <p>Onu öpmüş ve onunla yatmış. Kırk gün, mutluluğun sınırında birlikte yaşamışlar.</p>

  <p>Sonra şehzade kendisine “Kapıda babamın veziri bekliyor. Onu saraya götürüp geri geleceğim!” diyerek ondan izin almış. Ve inip veziri bulmuş. Onunla birlikte dışarı çıkıp bahçeyi geçmiş. Beyaz güller ve yaseminler onları karşılamış. Bu rastlaşmadan şehzade duygulanmış ve vezire “Dikkat et! Güller ve yaseminler Sıdıka’nın yanakları gibi bembeyaz! Ey vezir, üç gün daha kal da Sıdıka’nın yanaklarını ikinci bir kez göreyim!” demiş.</p>

  <p>Ve yukarı çıkmış; orada üç gün daha güller ve yaseminler kadar beyaz yanaklarını hayranlıkla seyretmek üzere Sıdıka ile kalmış. Sonra aşağı inip vezire kavuşmuş, köşkten ayrılıp çıkış yerine doğru bahçede yol alırlarken, uzun siyah meyvalarıyla keçi boynuzu ağacı onları karşılamış. Şehzade bu rastlaşmadan duygulanmış ve vezire “Dikkat et! keçi boynuzları Sıdıka’nın kaşları gibi uzun ve siyah! Ey vezir, üç gün daha bekle de Sıdıka’nın kaşlarını bir kez daha göreyim!” demiş.</p>

  <p>Yeniden yukarı çıkıp üç gün daha birlikte kaldığı kızın, ağaçta ikişer ikişer duran keçiboynuzu meyvaları gibi olan o güzelim uzun ve siyah kaşlarını seyretmiş. Sonra aşağı inip veziri bulmuş. Onunla birlikte dışarı çıkıp bahçeyi geçerek çıkış yerine ulaşmak üzere bahçede yürüyüşlerini sürdürmüş. Bahçede fışkıran suyu güzel, kendi başına bir havuz, onu karşılamış. Bu karşılanıştan şehzade duygulanmış ve vezire “Dikkat et! Havuzun fışkırışı, Sıdıka’nın boyuna benziyor! Ey vezir, üç gün daha bekle de, gidip ikinci kez Sıdıka’nın boyunu görmeye gideyim!” demiş.</p>

  <p>Ve yukarı çıkıp onunla üç gün daha kalarak Sıdıka’nın havuzun fışkırışına benzeyen boyunu seyretmiş. Sonra aşağı inip kendisiyle birlikte çıkış yerine ulaşmak üzere bahçeyi geçmek için vezire kavuşmuş. Ama, âşığının üçüncü kez böylece henüz köşkten ayrılmak üzere geri döndüğünü gören genç kız, kendi kendine “Gidip bakayım da, bu kez, böyle yola çıkıp da sonra neden geriye dönüyorlar, anlayayım!” demiş. Ve köşkten aşağı inip onları izlemek üzere bahçeye açılan kapının ardında durmuş. Şehzade de dönüp onun kapıdan başını uzatmış olduğunu görmüş. Ona doğru geri gelip solgun ve mahzun, kendisine “ Sıdıka! Seni bir daha hiç göremeyeceğim, ah, bir daha hiç!” demiş. Ve vezirle birlikte çıkıp bir daha dönmemek üzere oradan ayrılmış.</p>

  <p>O zaman Sıdıka, bahçede, kendi kaderine ağlayarak ve gerçekten ölmediğine pişmanlık getirerek dolaşmaya başlamış. Ve böylece dolaşırken, suyun yanında parıldayan bir şey görmüş. Eğilip alınca, bunun, Süleymani bir yüzük olduğunu anlamış. Üzerine oturtulmuş kırmızı akik, elini sürünce, yüzük ona, hemen “Buyruğun nedir karşılayım. Söyle ne istersin?” demiş. O da “Ey Süleyman’ın yüzüğü, senden beni seven şehzadenin sarayının yanında bir saray ve güzelliğimden de daha büyük bir güzellik vermeni isterim!” demiş. Yüzük de ona “Gözünü kapa ve yeniden aç!” demiş. Kız gözünü kapamış, yeniden açtığında kendini şehzadenin sarayının yanında yapılmış şahane bir sarayda bulmuş. Ve aynaya bakınca, kendi güzelliğinden gözleri kamaşmış.</p>

  <p>Gidip tam şehzadenin atıyla oradan geçerken pencereye oturmuş. O da, kendisini tanımaksızın, kızı görmüş ve ona tutulmuş. Ve annesinin yanına gelip, ona “Anneciğim, çok güzel bir şeyin varsa, gidip yeni yapılmış saraya yerleşmiş olan hatuna vererek ona ‘Oğlumla evlenir misin?’ diye sorabilir misin?” demiş. Annesi hanım sultan da ona “Bende altın işlemeli bir çift şahane diba var. Bunları ona götüreyim ve dileğini ona duyurayım!” demiş. O da “İyi olur, haydi götür onları, kendisine!” demiş.</p>

  <p>Şehzadenin annesi, genç kızın nezdine gitmiş ve ona “Kızım, şu armağanları kabul eder misin? Oğlum seninle evlenmek istiyor!” demiş. Kız da “Armağanın kabul olunmuştur, ey hatun!” diye yanıt vermiş. Ve hizmetçisini çağırıp, ona “Şu iki parça işlemeli dibayı al, taşları yıkamak için bez olarak kullan!” demiş. Sultan hanım da öfkelenerek, kalkıp oğlunu bulmaya gitmiş. Oğlan ona “Sana ne yanıt verdi, anneciğim?” diye sorunca, kadın “İki altın işlemeli dibayı, onlarla evi temizlemesi için hizmetçisine verdi” yanıtını vermiş. Oğlan “Başka değerli eşyan varsa, onu kendisine götürmeni senden rica edeceğim, anne! Çünkü onun gözleri uğruna aşk hastası oldum, ben” demiş. Kadın da “Bende kusursuz, lekesiz zümrütlerden oluşmuş bir gerdanlık var” demiş. Oğlan da “Çok iyi, onu kendisine götür” demiş.</p>

  <p>Şehzadenin anası, genç kızın yanına gitmiş ve ona “Bu hediyeyi kabul et, kızım. Oğlum seninle evlenmek diler” demiş. Kız da “Hediyen kabul olunmuştur” yanıtını vermiş, ve hizmetçisini çağırıp ona “Güvercinlere yem verildi mi, verilmedi mi?” demiş. Hizmetçi “Henüz verilmedi, ya Sitti!” diye yanıt vermiş. Kız da, ona “Öyleyse, şu zümrüt tanelerini alıp güvercinlere ver de yiyip ferahlasınlar!” demiş.</p>

  <p>Bu sözleri işiten şehzadenin anası, genç kıza “Sen bizi küçük düşürdün, kızım! Senden sadece oğlumla evlenmek isteyip istemediğini söylemeni rica ediyorum” demiş. Kız da “Sen benim oğlunla evlenmemi istiyorsan, ona ölmüş gibi davranmasını söyle ve onu yedi kat kefene sarıp kentte dolaştır ve adamlarına da onu sarayımın bahçesine gömmelerini bildir” diye yanıt vermiş. Şehzadenin anası da “Pekâlâ. Koşullarını oğluma bildirmeye gidiyorum” demiş.</p>

  <p>Ve gidip oğluna “Bilmiyorsun, sen! Onunla evlenmek istiyorsan, senden ölü gibi davranmanı, sonra da yedi kat kefene sarılmanı, cenazenin kentte dolaştırdıktan sonra, adamlarına, seni onun sarayının bahçesine gömmelerini söylemeni istiyor. Ancak o zaman seninle evlenecekmiş” demiş. Şehzade de “Sadece bu kadar mı anne? Öyleyse, yırt giysilerini, yırt ve ‘Oğlum öldü!’ diye haykır” demiş. Şehzadenin anası giysilerini yırtmış ve acıklı olduğu kadar da keskin bir feryat koparmış “Ah ne felaket! Oğlum öldü!” diyerek.</p>

  <p>O zaman tüm saray halkı, bu haykırışı işiterek koşup gelmişler ve şehzadenin yerde uzanmış ölü gibi yatmakta olduğunu, anasının da perişan bir halde baş ucunda oturmakta olduğunu görmüşler. Ölünün bedenini almışlar, yıkamışlar ve yedi kat kefene bürümüşler. Sonra Kuran okuyucular ve şeyhler biraraya gelmişler; ve değerli şallara bürünmüş cenazenin önünde mevkip halinde yürümüşler. Ölüyü kentin her yanında dolaştırdıktan sonra, onun arzularına uyarak genç kızın sarayının bahçesine gömmek için getirmişler. Ve orada bırakmış ve yollarına gitmişler.</p>

  <p>Ve artık bahçede kimse kalmadığı bir sırada, daha önce bir keten parçası yüzünden ölmüş olan ve yanakları beyaz güllere ve yaseminlere, kaşları dalları üzerindeki keçi boynuzlarına, boyu havuzun fıskiyesine benzeyen genç kız, yedi kat kefene bürünmüş şehzadenin yanına inmiş; ve üzerinden birer birer kefenleri soymuş. Yedinci kefeni de kaldırınca, ona “Nasıl! Bu sensin demek! Bak işte kadınlara duyduğun tutku, seni yedi kat kefene büründürmüş!” demiş. Şehzade de şaşkınlık içinde, parmağını ısırmış ve utançtan onu neredeyse koparacakmış. Kız da, ona “Bu kez, zararı yok!” demiş. Ve birbirlerini severek ve birbirlerinden zevk alarak birlikte uzun yıllar yaşamışlar.</p>

  <p>Sultan Baybars, bu öyküyü işitince, komutan Celaleddin’e “Vallahi ve tallahi, sanırım ki işittiğim en hayranlık verici öykü budur!” demiş. Bunun üzerine adı Hilaleddin olan onuncu kolluk görevlisi, ilerleyip Sultan Baybars’ın önünde yeri öpmüş ve ona “Benim de bunların hemşiresi sayılabilecek bir öyküm var!” demiş. Ve anlatmış:</p>

  <div class="baslik11" id="b71_10">
    <p>Onuncu Kolluk Amirinin Öyküsü</p>
  </div>

  <p>Bir zamanlar Muhammed adlı bir oğlu bulunan bir şah varmış. Bir gün bu oğul babasına “Ben evlenmek istiyorum” demiş. Babası da “Pekâlâ. Yalnız bekle ki, annen gidip haremdekileri evlilik çağındaki kızları görsün ve senin için istekte bulunsun!” demiş. Ama şahın oğlu, ona “Hayır baba, ben kendi gözlerimle gördükten sonra nişanlanmak istiyorum” demiş. Şah da ona “Pekâlâ” diye yanıt vermiş.</p>

  <p>O zaman genç şehzade, pericelik bir hayvana benzeyen atının üzerine binmiş ve geziye çıkmak üzere oradan ayrılmış. İki günlük bir yolculuk sonunda, bir tarlada oturmuş; genç kızı, onları bağlarken, pırasa biçmekle uğraşan bir adam görmüş. Şehzade, selamlaşmaları izleyerek onun yanına oturmuş ve genç kıza “Bir parça suyun var mı?” diye sormuş. Kız “Var” diye yanıt vermiş. O da “Biraz ver de, içeyim!” demiş. Kız ayağa kalkıp ona bir testi getirmiş. O da bundan içmiş.</p>

  <p>Bu genç kız onun hoşuna gitmiş ve babasına “Ey şeyh, şurada gördüğüm kızını evlenmek üzere bana verir misin?” demiş. O da “Biz senin hizmetkârınız” diye yanıt vermiş Şehzade de ona “Pekâlâ, ey şeyh! Ben düğün için gerekli hazırlıkları yapıp dönünceye kadar sen burada kızınla birlikte kal!” demiş.</p>

  <p>Şehzade Muhammed, babasının yanına dönmüş ve ona “Ben pırasa sultanının kızıyla nişanlandım!” demiş. Babası ona “Şimdi pırasaların bir sultanı mı var?” demiş. O da “Evet, ben de kızıyla evlenmek istiyorum!” diye yanıt vermiş. Şah “Pırasalara hükümdar sağlayan Tanrı’ya övgüler olsun, oğlum!” diye haykırmış. Sonra da “Madem ki kız senin hoşuna gitti, hiç değilse, anneni, baba pırasa ile ana pırasayı ve pırasa genç kızı görmek üzere pırasalar ülkesine göndermemizi bekle!” demiş. Şehzade Muhammed de “Pekâlâ” demiş.</p>

  <p>Annesi, genç kızın ülkesine gitmiş ve oğlunun kendilerine pırasalar sultanının kızı olduğunu söylediği bu kızın, her bakımdan hoş bir kız ve gerçekten bir şahın oğlunun eşi olmak için yaratılmış biri olduğunu görmüş. Ve ondan son kertede hoşlanmış, onu öperek kendisine “Sevgili kızım, ben seni görmüş olan şehzadenin annesiyim ve seni onunla evermek üzere geldim!” demiş. Genç kız da “Nasıl? Senin oğlun bir şehzade mi?” demiş. Kadın “Evet, oğlum bir şah oğludur; ben de onun annesiyim!” diye yanıt vermiş. Genç kız da “Öyleyse, onunla evlenemem” demiş. Kadın “Ama neden!” diye sormuş. Kız da ona “Ben, ancak mesleği olan biriyle evlenirim!” demiş.</p>

  <p>O zaman sultan hanım canı sıkılarak oradan ayrılmış ve kocasına “Pırasalar ülkesinin genç kızı oğlumuzla evlenmek istemiyor!” demiş. Şah “Neden?” diye sormuş. Kadın da “Çünkü kız, ancak mesleği olan biriyle evlenmek istiyor” demiş. Şah “Hakkı var” demiş. Ama şehzade bunu öğrenince, hasta olup yatağa düşmüş.</p>

  <p>O zaman şah tüm lonca şeyhlerini çağırtmış ve hepsi yanına gelince, değirmencilerin şeyhi olan ilkine “Ne kadar bir zamanda mesleğini oğluma öğretirsin?” diye sormuş. O da “En az iki yılda. Ama daha az zamanda olmaz” diye yanıt vermiş. Şah “Çok âlâ. Sen şöyle kenara çekil” demiş. Sonra demirciler şeyhi olan ikincisine dönmüş ve ona “Sen ne kadar bir zamanda mesleğini oğluma öğretirsin?” demiş. O da “Günü gününe bir yıl gerek bana!” diye yanıt vermiş. Şah ona da “Pekâlâ, Sen de şöyle kenara çekil” demiş. Böylece tüm lonca şeyhlerini sorguya çekmiş; kimileri bir yıl, kimileri iki yıl, kimileri de üç, hatta dört yıl süre istemişler. Şah da işi nasıl çözeceğini bilemez bir durumdayken, herkesin ardında bir yerde bulunan ve olduğu yerde sıçrayıp duran ve gözleriyle ve havaya kaldırdığı parmağıyla işaretler yapmakta olan birini görmüş, ve onu yanına çağırarak kendisine “Niye sıçrayıp duruyorsun?” diye sormuş. O da “Kendimin efendimiz sultan tarafından fark edilmesi için. Çünkü ben fakirim ve lonca şeyhleri buraya gelişlerini bana bildirmediler. Ben dokumacıyım ve mesleğimi oğluna bir saat içinde öğretirim” diye yanıt vermiş.</p>

  <p>O zaman şah tüm öteki şeyhleri yanından uzaklaştırmış, dokumacıyı alıkoymuş ve onun önüne çeşitli renklerden iplikler ve bir tezgâh getirtmiş. Ve ona “Sanatını oğluma öğret” demiş. Dokumacı da ayağa kalkan şehzadeye doğru dönmüş ve ona “Bana bak! Ben sana “‘Şöyle yap, böyle yap!’ demeyeceğim! Hayır! Ama ‘Gözünü aç ve gör! Bak ellerim nasıl gelip gidiyor?’ diyeceğim” demiş. Ve kısa bir sürede, şehzade dikkatle onu izlemekte iken dokumacı bir mendil dokumuş. Sonra da öğrencisine “Şimdi yaklaş bakalım ve bunun gibi bir mendil doku!” demiş. Şehzade de tezgâh başına oturmuş, üzerinde babasının sarayını ve sarayın bahçesini gösterir şekilde şahane bir mendil dokumuş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz elli ikinci gece olunca, demiş ki:</i></p>

  <br/>

  <p>Şehzade de tezgâh başına oturmuş ve babasının sarayını ve sarayın bahçesini gösterir şekilde şahane bir mendil dokumuş.</p>

  <p>Adam da iki mendili eline alarak bunları şaha göstermiş ve ona “Bu iki mendilden hangisi benim eserimdir, hangisi senin oğlunun?” demiş. Şah da, tereddüt etmeden, üzerinde sarayın ve bahçenin güzel desenleri bulunan oğlunun dokumasını parmağıyla göstermiş ve “Bu da, öteki de senin eserin!” demiş. Ama dokumacı “Senin şanlı atalarının onuru üzerine yemin ederim ki, ey şah, bu güzel mendil oğlunun eseridir, şu çirkin olanı da benim eserim” diye haykırmış.</p>

  <p>O zaman şaşırıp kalmış olan şah, dokumacı şeyhi, tüm lonca şeyhlerinin başına getirmiş ve onu memnun ederek oradan uzaklaştırmış. Bunu izleyerek, karısına “Oğlumuzun eseri olan bu mendili al ve pırasa sultanının kızına göstermeye git ve ona ‘Oğlum, meslek bakımından ipek dokumacısıdır!’ de!” demiş. Şehzadenin annesi de mendili alıp genç kızın yanına gitmiş ve mendili ona göstermiş ve şahın sözlerini tekrarlamış. Kız mendile hayran olmuş ve “Şimdi senin oğlunla evlenirim” demiş.</p>

  <p>Şahın vezirleri de kadıyı bulmuş ve ona evlilik sözleşmesini hazırlatmışlar. Düğün yapılmış. Ve şehzade pırasalar ülkesinin genç kızının içine işlemiş ve ondan hepsinin art yuvarlarında birer pırasa işareti bulunan birçok çocuk sahibi olmuş. Bunların her biri ayrı bir meslek öğrenmişler. Ve hepsi mutlu ve rahat bir ömür sürmüşler. Ama en iyi bilen Tanrı’dır!</p>

  <p>Öykü bitince Sultan Baybars “Pırasa sultanının kızının bu öyküsü, güzel öğretisinden dolayı hoşuma gitti. Ama acaba içinizde bana başka şey anlatacak biri daha var mı?” demiş. O zaman adı Selahaddin ve on birinci kolluk amiri olan başka bir komutan, Sultan Baybars’ın önünde yeri öptükten sonra “Ben varım! Ve de öyküm şudur!” demiş:</p>

  <div class="baslik11" id="b71_11">
    <p>On Birinci Kolluk Amirinin Öyküsü</p>
  </div>

  <p>Bir zamanlar öyle olmuş ki, bir sultanın oğlunun doğduğu gün, sarayın ahırındaki soylu bir kısraktan da bir tay doğmuş. Sultan da “Doğan tay, yeni doğan oğlumun bahtı üzre yazılı doğmuştur. Ve mal olarak kendisinindir” demiş. Böylece çocuk büyüyüp belli bir yaşa erince, annesi ölmüş; aynı gün tayın anası olan kısrak da ölmüş.</p>

  <p>Günler geçmiş ve sultan saraydaki esireler arasından seçtiği bir başka kadınla evlenmiş; çocuğu, onun üzerinde daha fazla özen göstermeksizin, sevgiden yoksun bırakarak okula vermişler. Ve annesinin öksüzü okuldan her dönüşünde ahıra girip atını okşar, yiyecek içecek verir ve dertlerini ve yüzüstü bırakılmasını ona anlatırmış.</p>

  <p>Öte yandan sultanın evlendiği esirenin lanet olası Yahudi hekim bir âşığı varmış. Ve bunlar, sarayda, bu anasının öksüzünün kesin varlığından ötürü buluşma yeri bakımından çok zorluk çekiyorlarmış ve birbirlerine “Nasıl yapmalı?” diye sorup duruyorlarmış; ve bu konu üzerinde düşünüp genç şehzadeyi ağulamayı kararlaştırmışlar.</p>

  <p>Çocuğa gelince, bir gün, okul dönüşü, her zamanki gibi atını görmeye gitmiş; ve onu ağlarken görmüş. Atı okşayarak ona “Seni kim ağlattı, atım?” demiş. At da, ona “Senin yaşamını yitireceğine ağlıyorum” diye yanıt vermiş. Oğlan “Kim benim yaşamımı yitirmemi ister?” diye sormuş. At da, kendisine “Babanın karısı ile şu alçak Yahudi hekim” diye yanıt vermiş, oğlan “Nasıl yapacaklar bunu?” diye sorunca da “Bir zencinin derisinden çıkarılan bir ağu hazırladılar sana. Bunu yemeğine koyacaklar. Sen dikkat et de onu yeme!” demiş.</p>

  <p>Bunu öğrenen genç şehzade babasının karısının yanına çıkınca, kadın, yesin diye önüne yemek koymuş. Çocuk bunu yer gibi yapmış, ama sonra punduna getirip oralarda miyavlayıp duran şahın karısının kedisine yutturmuş. Ve sahibi onu engelleyemeden önce kedi, hemencecik ölmüş. Şehzade de, hiçbir şey olmamış gibi, ayağa kalkıp dışarı çıkmış.</p>

  <p>Şahın karısı ve Yahudi birbirlerine “Bunu ona kim söyleyebilir?” diye sormuşlar. Ve “Atı dışında kimse söylememiştir!” yanıtını bulmuşlar. O zaman kadın “Pekâlâ” demiş; ve hasta olmuş gibi davranmış. Şah da, sultan hanımı muayene etmesi için kendi hekimleri olan Allah’ın belası Yahudi hekimi çağırtmış. O da, kadını muayene etmiş ve “İyileşmesi şu ve şu türde soylu bir kısrağın tayının yüreğine bağlıdır” demiş. Şah da “Sarayımda bu koşulları taşıyan bir tek tay vardır. O da annesinin öksüzü oğlumun tayıdır” demiş. Çocuk okuldan gelince babası ona “Teyzen hanım sultan hastadır; ve iyileşmesi için soylu kısrağın oğlu olan senin tayın yüreğini yemesinden başka çare yoktur” demiş. Çocuk da “Bunda bir uygunsuzluk yok. Ama, babacığım, ben daha tayımın üzerine bir kez bile binmedim. İlkin ona binmek isterim; ondan sonra onu boğazlayıp yüreğini alabilirler!” diye yanıt vermiş. Şah da ona “Pekâlâ” demiş. Genç şehzade, tüm sarayın önünde atına binmiş ve meydanda dörtnal koşturmuş. Ve böylece dört nal at sürerken, oradakilerin gözünden kaybolmuş. Atlılar ardından koşmuşlar; ama onu bulamamışlar.</p>

  <p>Şehzade böylece babasınınkinden başka bir ülkeye ulaşmış. At da ona yelesinden bir tutam kıl, bir de çakmaktaşı vermiş ve “Bana ihtiyacın olursa, bu kıllardan birini yakarsın, hemen yanına gelirim. Şimdi yiyeceğimi sağlamanın yolunu bulmak ve bahtını ararken sıkıntıya sokmamak için seni bırakıp gitmem daha doğru olacak” demiş. Öpüşmüşler ve ayrılmışlar.</p>

  <p>Genç şehzade de, o ülkenin sarayının baş bahçıvanını görmeye gitmiş ve ona “Ben bir yabancıyım, burada. Beni hizmetine almaz mısın?” demiş. O da “Pekâlâ. Zaten bahçeleri sulamak için sudolabını çeviren öküzü yönetmek üzere birine ihtiyacım vardı” demiş. Genç şehzade de sudolabının yanına gitmiş ve bahçıvanın öküzünü yönetmeye başlamış.</p>

  <p>Oysa, o gün, şahın kızları bahçede dolaşıyorlarmış ve içlerinden en genci, su dolabının öküzünü yöneten şehzadenin farkına varmış. Ve yüreğine sevdanın ateşi düşmüş. Ama ortada hiçbir şey yokmuş gibi davranarak kız kardeşlerine “Kardeşlerim, biz ne zamana kadar kocasız kalacağız? Babamız bizim turşumuzu mu kuracak? Kanımız kuruyacak bizim” demiş. Kız kardeşleri de ona “Doğru söylüyorsun! Ekşime yolundayız ve de kanımız kuruyor!” demişler. Ve bir araya gelip yedisi birden, annelerini bulmuş ve ona “Babamız bizimle sarayında turşu mu kuracak? Kanımız kuruyor, bizim. Artık koca bulup bizi bu can sıkıcı durumdan kurtaramaz mı?” demişler.</p>

  <p>Bunun üzerine anneleri şahı bulmaya gitmiş ve onunla bu doğrultuda konuşmuş. Şah da tellal bağırtarak kızlarının evlenmelerini sağlamak için ülkenin tüm gençlerinin sarayın pencerelerinin altından geçmeleri gerektiğini ilan ettirmiş. Tüm delikanlılar sarayın pencerelerinin altından geçmişler. Ve bunlardan birinin sultan kızlarından biri tarafından beğenildiği her seferinde, o kız mendilini delikanlının üzerine fırlatmış ve böylece, içlerinden altısı beğendikleri birer koca seçmiş ve memnunluklarını belirtmişler.</p>

  <p>Ama küçük kız hiç kimse üzerine mendil fırlatmamış. Şah bunu öğrenince “Kentte başka kimse kalmadı mı?” diye sormuş. Kendisine “Sadece bahçedeki sudolabını çevirten fakir çocuk var” yanıtı verilmiş. Şah da “Kızım henüz kimseyi seçmediğine göre onun da geçmesi gerek!” demiş. Gidip onu bulmuşlar ve sarayın pencerelerinin altından geçirmişler. Ve işte o zaman genç kızın mendili doğruca onun üzerine düşmüş; ve kızı onunla evermişler. Ama genç kızın babası olan şah, bu yüzden kederlenip hasta olmuş.</p>

  <p>Doktorlar toplanmışlar ve ona çare olarak sıkı besi ve bakire bir dişi ayının derisinden yapılma tulum içinde yine dişi bir ayının sütünü içmesini salık vermişler. Şah da “Kolay bir şey bu. Benim, su dolabı bakıcısı olan o alçak yedincisine benzemeyen, hepsi de yiğit altı damadım var. Gidin onlara söyleyin de, bana bu sütü getirsinler!” demiş.</p>

  <p>O zaman şahın altı damadı güzel atlarına binmişler ve söz konusu olan dişi ayı sütünü aramak üzere yola koyulmuşlar. Küçük kızın kocası olan çocuk da topal bir katıra binmiş, herkes onunla alay ederken o da aynı şekilde yola çıkmış. Tenha bir yere ulaşınca çakmak taşını çakmış ve bir kıl yakmış. Atı hemen ortaya çıkmış ve öpüşmüşler. Çocuk da ona kendinden isteneni bildirmiş.</p>

  <p>Böylece, belli bir zaman geçtikten sonra, altı damat, ellerinde bir dişi ayının derisinden yapılma tulum içinde dişi ayı sütü getirerek seferden dönmüşler. Ve kendisine “Bunu amcamız şaha götür!” diyerek sultan hanıma sütü teslim etmişler. Sultan hanım da el çırpmış, haremağalarını çağırmış ve onlara “Bu sütü, incelesinler diye hekimlere götürün!” demiş. Hekimler de sütü inceleyip “Bu yaşlı bir dişi ayının sütü ve de bir dişi ayının tulumu içinde. Ve şahın sağlığına zarar vermekten başka işe yaramaz” demişler.</p>

  <p>İşte tam o sırada haremağaları yeniden sultan hanımın yanına çıkarak, ona “Bu süt tulumunu bize aşağıda Hamt Melek’ten daha güzel bir atlı verdi!” diyerek, kendisine ikinci bir tulum teslim etmişler. Hanım sultan da onlara “Bunu hekimlere götürün de incelesinler!” demiş. Hekimler de tulumu ve içindekini inceleyerek “İşte aradığımız şey bu. Bakire bir ayının tulumuna konmuş taze bir dişi ayının sütü bu!” demişler. Ve içmesi için şaha vermişler; o da bunu içip o saat ve o anda iyileşmiş ve “Bu ilacı kim getirdi?” diye sormuş. Ona “Hamt Melek’ten de güzel, tatlı bir delikanlı” diye yanıt vermişler. O da “Benim tarafımdan gidip saltanat yüzüğünü ona götürün ve onu tahtıma oturtun! Sonra yerimden kalkar ve küçük kızımı su dolabı bakıcısı oğlandan ayırtır ve onu, beni ölüm ülkesinden geri çeviren bu delikanlı ile evlendiririm” demiş. Buyruklarını yerine getirmişler.</p>

  <p>Sonra şah yataktan kalkmış ve giyinerek taht salonuna inmiş. Tahtta oturmakta olan güzel delikanlının ayaklarına kapanmış, onları öpmüş. Ve onun yanında küçük kızının oturmakta ve gülmekte olduğunu görmüş. Ve ona “Pekâlâ kızım! Görüyorum ki, sudolabı bakıcısı oğlandan ayrılmış ve özgürlükle Harut Melek’ten daha güzel olan bu delikanlıyı seçmişsin!” demiş. Kız da ona “Babacağım, su dolabının bakıcısı oğlan, sana dişi ayının sütünü getiren delikanlı ve şimdi saltanat tahtında oturmakta olan kişi bir tektir ve aynı şahıstan başkası değildir” demiş.</p>

  <p>Şah da bu sözleri duyunca şaşakalmış ve şahane delikanlıya dönerek, ona “Kızımın söylediği doğru mu?” diye sormuş. O da “Evet, doğrudur! Ve eğer beni damat olarak görmek istemiyorsan, bunun çözümü güç değildir; çünkü kızın hâlâ bakiredir!” diye yanıt vermiş. Şah da onu öpüp bağrına basmış. Sonra genç kızla olan evliliğinin şenliklerini yapmış. Ve o gece gerdeğe girdiği sırada, delikanlı, genç karısının asla ekşiyip kanının kurumasına imkân vermeyecek şekilde davranmış.</p>

  <p>Bunu izleyerek genç hükümdar karısı ve kalabalık bir orduyla birlikte babasının ülkesine dönmüş. Ve babasını ölmüş, dul karısını da, Allah kahredesi Yahudi hekimle birlikte devlet işlerini idare eder halde bulmuş. Bunun üzerine ikisini de yakalatmış ve tutuşturulmuş bir odun yığınının üzerinde kazığa oturtarak yaktırmış. İşte onların sonu böyle olmuş! Hiçbir zaman tükenmeden sonsuza dek yaşayacak Tanrıya övgüler olsun!</p>

  <p>Sultan Baybars, Komutan Selahaddin’in bu öyküsünü işitince “Böylesi bir başka öyküyü bana anlatacak kimse kalmamış olması ne yazık!” demiş. O zaman, adı Nasreddin olan on ikinci kolluk amiri ilerlemiş ve sultana saygılar sunduktan sonra “Ben henüz konuşmadım, ey zamanın şahı. Ve zaten benden sonra başka kimse konuşmayacak; konuşacak başka kimse de kalmadı” demiş. Baybars da memnun olmuş ve “Öyleyse ne anlatacaksan, anlat bize!” demiş. O zaman, o da demiş ki:</p>

  <div class="baslik11" id="b71_12">
    <p>On İkinci Kolluk Amirinin Öyküsü</p>
  </div>

  <p>Anlatırlar ki, ama Tanrı’nın biliminden öte bilim var mıdır, bir zamanlar, Tanrı’nın izniyle yeryüzünde hüküm süren bir şah varmış. Ve bu şah kısır bir sultanla evliymiş. Günün birinde, bir Magripli, onun huzuruna çıkarak kendisine “Sana bir ilaç verir de, karının hamile kalıp istediği gibi bir doğum yapmasını sağlarsam, ilk doğan çocuğunu bana verir misin?” demiş. Şah da, ona “Pekâlâ, onu sana veririm” diye yanıtlamış. O zaman Magripli şaha biri yeşil öteki kırmızı iki şekerleme vermiş ve ona “Sen yeşilini yiyeceksin, karın kırmızısını. Gerisi Allah’a kalmıştır” demiş. Sonra da çekip gitmiş.</p>

  <p>Şah yeşil şekerlemeyi yemiş, kırmızısını da karısına vermiş; o da bunu yemiş. Ve hamile kalıp kutsallık bu ad üzerine olası, Muhammed adını verdikleri bir oğlan doğurmuş. Bilimleri kolayca öğrenecek kadar zeki ve de güzel bir sesle donanmış olan çocuk büyüyüp gelişmeye başlamış. Sonra hanım sultan bir çocuk daha doğurmuş; adını Ali koydukları bu çocuk, sakar ve her konuda beceriksiz olarak büyümeye başlamış. Bunu izleyerek yeniden hamile kalmış ve Mahmud adını verdikleri üçüncü bir oğlan doğurmuş; o da salak ve budala olarak büyümeye başlamış.</p>

  <p>Böylece, on yıl sonra Magripli şahın huzuruna çıkmış ve ona “Oğlumu bana ver” demiş. Şah da “Pekâlâ” demiş. Ve karısının yanına gidip ona “Magripli büyük oğlumuzu almak üzere geldi” demiş. Kadın “Asla! Ona beceriksiz Ali’yi verelim!” demiş. Şah da “Pekâlâ” demiş. Beceriksiz Ali’yi çağırmışlar, elinden tutup onu Magripliye vermişler; o da çocuğu alıp çekip gitmiş.</p>

  <p>Ve onunla birlikte sıcak bir havada, öğle zamanına ulaşıncaya kadar yol almaya başlamış. Sonra ona “Sen acıkıp susamadın mı?” diye sormuş. Çocuk da “Bu da sorulur mu, Allah aşkına? Yarım gün aç susuz yol alınır da, nasıl acıkılmaz?” diye yanıt vermiş. O zaman Magripli ona “Hımm?” demiş ve çocuğu elinden tutarak geri götürmüş ve “Bu çocuk benimki değil!” diyerek babasına teslim etmiş. Şah da ona “Senin oğlun hangisi, peki?” diye sormuş. Magripli de elini uzatmış ve kesinlikle, zeki olan ve güzel bir sesle donanmış bulunan Muhammed’i alıp götürmüş.</p>

  <p>Ve onunla yarım gün yol aldıktan sonra, kendisine “Aç mısın?” diye sormuş. Uyanık oğlan da ona “Eğer sen aç ya da susuzsan, ben de aç ve susuzum!” diyerek yanıt vermiş. Magripli onu öpmüş ve uzak köşelerinden birinde bulunan ülkesine götürmüş ve bir bahçeye sokarak orada yiyecek ve içecek şeyler vermiş. Bunu izleyerek ona bir büyü kitabı vererek “Bu kitabı oku!” demiş. Çocuk da kitabı alıp açmış; ama bir tek sözcüğünü bile çözememiş. Canı sıkılan Magripli de ona “Nasıl? Sen benim oğlum olasın da, bu kitabı çözemeyeceksin ha? Yecüc Mecüc adına ve de dönüp duran yıldızların ateşi uğruna, eğer otuz günlük bir süre içinde bu kitabı baştan aşağı ezberleyemezsen, senin sağ kolunu keserim” demiş. Sonra onu bırakıp bahçeden çıkıp gitmiş.</p>

  <p>Çocuk da büyü kitabını almış ve onu okumaya çalışmakla yirmi dokuz gün geçirmiş. Ama, bu sürenin sonunda, kitabı okumak bir yana nasıl tutulması gerektiği konusunda bile bir fikir edinememiş. O zaman kendi kendine “Mahvolmam için bana sadece bir gün kaldığına göre, ben bu büyü kitabına bakarak gözlerimi oyup duracak yerde, iyisi mi, gidip bahçede dolaşayım!” demiş.</p>

  <p>Ve bahçenin derinliklerindeki sık ağaçlıklı bir yöreye gelmiş ve orada, ağaçlardan birine saçlarından asılmış bir genç kızın karşısına çıktığını görmüş. Çabucak kızı kurtarmış. Kız da onu öpüp kendisine “Ben bu Magriplinin eline düşmüş bir sultan kızıyım. Büyü kitabını ezbere öğrendiğim için beni saçlarımdan astı” demiş. O zaman oğlan da ona “Ben de bir şehzadeyim. Magripli bana da otuz günde öğreneyim diye büyü kitabını verdi; ve ölmem için sadece bir günüm kaldı” demiş. Genç kız da ona “Sana büyü kitabını öğretirim; ama Magripli gelince, ona öğrenemediğini söyle!” demiş.</p>

  <p>Bunun üzerine, onu yanına oturtmuş, birçok kez öptükten sonra, büyü kitabının içindekilerini öğretmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz elli üçüncü gece olunca, demiş ki:</i></p>

  <br/>

  <p>Bunun üzerine onu yanına oturtarak birçok kez öptükten sonra, büyü kitabının içindekilerini öğretmiş. Sonra da ona “Şimdi senin beni, önceki gibi asman gerek!” demiş. O da kıza itaat etmiş.</p>

  <p>Magripli otuzuncu gün bitince gelip oğlana “Büyü kitabını oku!” demiş. O da “Bir tek sözcüğünü bile sökemediğime göre, onu nasıl okurum?” diye yanıt vermiş. Magripli de hemen onun sağ kolunu kesmiş ve ona “Otuz günün daha var. Bu sürenin sonunda, büyü kitabını hâlâ öğrenmemişsen, başını uçuracağım” demiş. Sonra da çekip gitmiş.</p>

  <p>Çocuk ağaçların altına, sol koluyla kesilmiş kolunu taşıyarak genç kızı bulmaya gitmiş. Ve onu asıldığı yerden yeniden kurtarmış. Kız da ona “İşte Magriplinin kırk yıldır büyü konusundaki bilgisini tamamlamak üzere aradığı halde benim bulduğum bir bitkinin üç yaprağı! Kolunun kesilen iki yerini biraraya getir ve bu yaprakları üzerine sür, iyileşeceksin!” demiş. Çocuk da onun dediğini yapmış. Kolu da eski haline dönmüş. Bu iş bitince genç kız büyü kitabından bir fasıl okuyarak bir başka yaprağı ovuşturmuş. Ve o anda topraktan iki hecin devesi çıkmış, develer sırtlarına binsinler diye ikisinin önünde diz çökmüşler. Kız da oğlana “Her birimiz ailelerimizin yanına dönelim! Sonra falan ülkede, falan yerdeki babamın sarayına gelerek benimle evlenmek istediğini bildirirsin!” demiş. Ve oğlanı kibarca öpmüş. Ve karşılıklı vaatler vererek her biri kendi yoluna gitmiş.</p>

  <p>Muhammed çocuk, devesinin inanılmaz bir hızla yol alması sonucu ailesinin yanına ulaşmış. Ama onlara başından geçenler hakkında hiçbir şey söylememiş. Sadece deveyi baş haremağasına teslim edip, ona “Götür bunu, hayvan pazarında sat; ama burnuna takılı olan ipi sakla!” demiş. Haremağası da ipten tutarak deveyi hayvan pazarına götürmüş. O zaman bir haşhaş satıcısı, deveyi satın almak üzere ortaya çıkmış. Birçok tartışmalardan ve pazarlıklardan sonra, genellikle haremağaları alışveriş işlerinden hiç anlamadıkları için, oldukça düşük bir fiyatla ondan deveyi satın almış. O da işi bitirmek üzere, onu ipiyle birlikte satmış.</p>

  <p>Haşhaş satıcısı da deveyi dükkânına götürmüş ve onu her zamanki müşterileri haşhaş yutuculara göstermiş. Ve deveyi sulamak üzere bir çanak su bulmaya gitmiş; ve haşhaş yutucular kahkahadan kırılarak deveyi seyrederken suyu onun önüne koymuş. Deve de iki ayağını çanağın içine uzatmış. O zaman, haşhaş satıcısı “Dur ulan pezevenk!” diyerek onu dövmüş. Bunu duyan deve, öbür iki ayağı üzerinde dinelmiş, başı ilerde olmak üzere, çanaktaki suya dalmış ve ortadan yok olmuş. Bunu gören haşhaş satıcısı, ellerini birbirine vurmuş ve “Ey Müslümanlar, imdadıma gelin! Deve çanaktaki suda boğuldu!” diye haykırmaya başlamış. Ve böyle bağırarak ellerinde kalan ipi göstermiş.</p>

  <p>Çarşının her yanından kopup gelen insanlar ona “Sus be adam! Sen deli misin? Deve çanağın içinde nasıl kaybolur?” demişler. Haşhaş satıcı onlara “Defolup gidin! Sizin burada ne işiniz var? Size, başıyla daldığı çanakta kayboldu diyorum. Ve işte elimde kalan ipi de şurada! İsterseniz, doğru söyleyip söylemediğimi dükkânımda oturan saygın kişilere sorun!” diye yanıt vermiş. Ama çarşının aklı başında tacirleri ona “Sen ve şu dükkânında oturan kişiler, sözü geçmeyen haşhaş yutucularından başka bir şey değilsiniz!” demişler.</p>

  <p>Onlar böyle tartışıp dururlarken, şehzade ile şah kızının kaybolduğunu gören Magripli, parmağını koparırcasına ısırarak ve “Yecüc Mecüc aşkına ve dönüp dolaşan yıldızların ateşi uğruna yemin ederim ki, onların ikisini de, yedi kat yerin altına kaçmış olsalar bile, yakalayacağım!” diyerek ilkin Uyanık’ın yaşadığı kente uğramış ve tam da haşhaş satıcısı ile çarşı halkının aralarında tartıştıkları sırada oraya gelmiş. Ve devenin ipinden ve boğulma yeri ve mezar olarak çanaktan söz edildiğini duymuş; ve haşhaş satıcısının yanına yaklaşarak, ona “Ey zavallı, eğer deveni kaybettinse, sana onun değerini ödemeye hazırım, Allah için! Elinde ondan ne kaldıysa, yani şu ipi bana ver, sana ödediğin bedeli ve fazladan kârın olsun diye yüz dinar vereceğim” demiş. Pazarlık böylece o saat ve o anda kararlaştırılmış. Magripli de devenin ipini tutmuş ve sevincinden uçarak çekip gitmiş.</p>

  <p>Aslında, bu ipte yakalama gücü varmış. Magripli daha uzaktan bu ipi gösterir göstermez, genç şehzade hemencecik gelip başını ipin ilmiğine sokmuş. Ve hemen hecin devesine dönüşmüş ve Magriplinin önünde ıhmış; o da üzerine binmiş.</p>

  <p>Magripli de onu sultanın kızının oturduğu kent doğrultusunda ileri sürmüş. Ve hemencecik kızın babasının sarayını çevreleyen bahçenin duvarları altına ulaşmışlar. Ama, mağribinin deveyi ıhlatarak üzerinden inmek için ipi oynattığı sırada, Uyanık, ipi dişleriyle yakalamış ve ısırarak tam ortasından koparmış. Bu kesilmeyle ipteki yakalama gücü kaybolmuş; ve Uyanık, Magripliden kaçmak için büyük bir nara dönüşmüş ve bu şekliyle çiçek açmakta olan bir nar ağacına asılmış.</p>

  <p>O sırada Magripli, kızın babası olan sultanın huzuruna çıkmış. Selamlaşmalardan ve övgü sunmalardan sonra, ona “Ey zamanın şahı, senden bir nar talep etmeye geldim. Çünkü amcamın kızı hamiledir ve canı şiddetle nar istemektedir. Ve sen, hamile bir kadının arzusu yerine getirilmeyince nasıl bir günah işlenmiş olacağını bilirsin!” demiş. Şah bu talebi duymakla şaşırmış. ve “Ey âdem, mevsim nar mevsimi değil, ve bahçemdeki nar ağaçları sadece dünden beri çiçek açmış bulunuyor” diye yanıt vermiş. O da “Ey zamanın şahı, eğer senin bahçende nar yoksa, kafamı kes benim!” demiş.</p>

  <p>O zaman şah, baş bahçıvanını çağırtmış. Ve ona “Benim bahçemde nar olduğu doğru mu, ey bahçıvan?” diye sormuş. Bahçıvan da “Sultanım, şimdiki mevsim, nar mevsimi midir ki?” diye yanıt vermiş. Şah da Magripliye dönmüş ve ona “Buyur bakalım, kafan uçtu gitti...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz elli dördüncü gece olunca, demiş ki:</i></p>

  <br/>

  <p>Şah da Magripliye dönmüş ve ona “Buyur bakalım, kafan uçtu gitti” demiş. Ama Magripli “Ey şah, kafamı uçurtmadan önce, bahçıvana emir ver de gidip nar ağaçlarına baksın” diye yanıt vermiş. Şah da “Pekâlâ!” demiş. Ve bahçıvana işaret ederek gidip ağaçlar üzerinde, mevsimi olmadığı halde, nar bulunup bulunmadığına bakmasını istemiş.</p>

  <p>Bahçıvan da bahçeye inmiş ve nar ağacının birinde, geçmiş yıllarda bitenlerin hiçbirine benzemeyen irilikte bir nar bulmuş ve onu alıp şaha götürmüş.</p>

  <p>Şah da narı almış ve onu görmekle çok şaşırmış. Ve onu kendisi için mi saklamanın, yoksa hamilelik dolayısıyla aşeren karısı için bu adama mı vermesi gerektiğini bilememiş. Ve vezirine “Ey vezirim, şu gördüğün iri narı ben yemek isterdim. Sen ne dersin?” demiş. Vezir de “Ey şah, eğer nar bulunamasaydı, sen bu Magriplinin kafasını kestirmeyecek miydin?” diye sormuş. O da “Evet, kesinlikle!” demiş. Vezir de “O halde nar onun hakkıdır!” demiş.</p>

  <p>O zaman şah, kendi eliyle narı Magripliye vermiş. Ama, Magripli daha ona dokunur dokunmaz, nar çatlamış ve tüm taneleri yere saçılmış ve her yana dağılmış. Magripli de onları, sadece şahın tahtının altındaki bir deliğe kaçmış olan tek bir tane hariç, birer birer toplamaya koyulmuş. Oysa, işte bu tek nar tanesinde Uyanık Muhammed’in yaşamı saklanmış bulunuyormuş. Magripli de boynunu bu deliğe doğru sarkıtmış ve onu alıp ezmek üzere elini uzatmış. Ama birdenbire nar tanesinin içinden bir hançer çıkmış ve boylu boyunca Magriplinin yüreğine saplanmış. O da, yüreği, uğursuz kanı içinde boğularak anında ölmüş.</p>

  <p>O zaman genç Şehzade Muhammed tüm güzelliğiyle görünmüş ve şahın önünde toprağı öpmüş. Genç kız da, tam o anda, içeri girmiş ve babasına “İşte beni saçlarımdan asılı olduğum ağaçtan kurtaran bu gençtir” demiş. Şah da ona “Madem ki seni kurtaran genç budur, onunla evlenmekten başka bir şey yapamazsın!” demiş. Genç kız da “Pekâlâ!” demiş. Ve düğünleri gerektiği gibi kutlanmış. Ve geceler, tüm geceler içinde kutsanmış bir gece olmuş. Ve o zamandan başlayarak, memnun ve rahat, birlikte yaşayıp, kız ve oğlan çocuklarına sahip olmuşlar. Serüven de böyle bitmiş.</p>

  <p>Şan ve övgüler Tek, Eşsiz ve Ne Başı Ne Sonu Olanındır.</p>

  <p>Sultan Baybars, öyküyü dinlerken heyecanlanmış durmuş; ve bitince memnunluğun son sınırlarına ulaşmış.</p>

  <p>Ve kolluk amirlerine duyduğu memnunluğu göstermek için, aylık bin dinar maaş tahsis ederek hepsini saray mabeyincisi yapmış. Ve onları kadeh arkadaşı olarak kabullenmiş; ve ne barış ne de savaş zamanı yanından ayırmış. Yüceler Yücesi’nin rahmeti cümlesinin üzerine olsun!</p>

  <br/>

  <p><i>Sonra Şehrazad, gülmüş ve susmuş. Şah Şehriyar da ona “Ey Şehrazad, şimdi geceler, senin ağzından çıkan öyküleri daha uzun süreyle dinlememe olanak vermeyecek kadar kısa!” demiş. Şehrazad da ona “Evet, ey şah! Ama yine de şayet bana izin verirsen, sanırım ki, bugüne kadar işittiklerini epeyce geride bırakacak bir öykü daha anlatabilirim!” demiş. Şah Şehriyar da “Kuşkusuz, Şehrazad, hiç kararsızlık göstermeden harika olacağını sandığım bu öyküyü anlatmaya başlayabilirsin!” demiş. O zaman Şehrazad da demiş ki:</i></p>
</body>
</html>