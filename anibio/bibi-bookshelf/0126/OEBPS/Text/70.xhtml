<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Kuşların Başkanı Genç Kızın Öyküsü</p>
  </div>

  <p><i>Şehrazad da demiş ki:</i></p>

  <br/>

  <p>Ey bahtıgüzel şah, bana kadar ulaştı ki, barış kenti ve tüm neşelerin konutu ve zevklerin yurtluğu ve ruhların bahçesi olan Bağdat’ta, Üç Âlemin Efendisi’nin yeryüzündeki vekili Emirü’l-Müminin Harun Reşid’in içki arkadaşı ve seçkin dostu olarak yakınları ve sakileri arasında, elleri utların sevgilisi, sesi bülbüller için yol gösterici, musikişinas, musikişinasların şahı ve zamanında musikinin harikası sayılan şarkıcı Musullu İshak en-Nedim varmış. Ona büyük bir sevgiyle bağlı bulunan Halife, kendisine otursun diye saraylarının en güzellerinden ve en seçkinlerinden birini vermiş bulunuyormuş. İshak da, görev olarak esirler çarşısından ve dünya pazarlarından halifenin haremi için satın alınan cariyeler arasından en yetenekli olanlara şarkı ve saz öğretmeyi üstlenmiş bulunuyormuş. Ve bunlardan biri arkadaşları arasında seçkinleşince ve şarkı söylemekte, ut çalmakta ustalaşınca; İshak onu halifenin huzuruna çıkarıyor ve onun önünde şarkı söyletip saz çaldırıyormuş. Kız halifenin hoşuna giderse, hemen hareme alınırmış. Ama yeterince hoşa gitmemişse, İshak’ın sarayındaki öğrencilerin arasında yer almak üzere geri dönermiş.</p>

  <p>Günlerden bir gün, Emirü’l-Müminin, göğsünün daraldığını duyumsayarak büyük veziri Cafer el-Bermeki’yi, kadeh arkadaşı İshak’ı ve öfkesinin celladı Mesrur’u çağırtmış. Çağırttıkları huzuruna gelince, bunlara, kendisi gibi kılık değiştirmelerini buyurmuş. Böylece kılık değiştirince, çağrılılar sade birer vatandaşa dönüşmüşler. Ve Cafer’in kardeşi El-Fazl ile yazıcı Yunus da kılık değiştirerek bunlara katılmış. Hepsi birden fark edilmeden saraydan çıkıp Dicle’nin yolunu tutmuş; orada bir kayıkçıyı çağırarak Bağdat’ın bir mahallesi olan Et-Taf’a kadar uzanmışlar. Ve orada, karaya çıkıp beklenmedik rastlantılarla karşılaşmak ve kendiliğinden ortaya çıkacak serüvenler yaşamak üzere yürümeye başlamışlar.</p>

  <p>Böylece aralarında konuşarak ve gülüşerek ilerlemekte iken, beyaz sakallı, saygın görünümlü yaşlı bir kişinin yanlarına yaklaşmakta olduğunu görmüşler. Bu kişi, İshak’ın önünde eğilip elini öpmüş. İshak, onun, halifenin sarayına genç kız ve genç oğlanları sağlayan esir tacirlerinden biri olduğunu görmüş. İshak, musiki okulu için yeni öğrencilere sahip olma arzusunu ne zaman duysa bu şeyhe başvururmuş.</p>

  <p>Ve şeyh, onun Emirü’l-Müminin’e, Veziri Cafer’e ve dostlarına eşlik ettiğini aklına getirmeksizin, kendisini gezintisinden alıkoyduğundan ve tedirgin ettiğinden ötürü pek çok özürler dilemiş ve “Efendim, çoktandır seni görmeyi kararlaştırmıştım. Ama madem ki Tanrı bugün beni senin bağışlayıcı yoluna çıkardı, hemen sana ruhumu tedirgin eden bir şeyden söz edeyim” diye eklemiş. İshak da “Hayrola ne vardı, muhterem? Sana ne gibi bir hizmette bulunabilirim?” diye sormuş. Esir taciri “Söyleyeyim. Şu anda, esirleri barındırdığım konakta, daha şimdiden ut çalmada çok becerikli bir kız var; çok yetenekli olduğundan okuluna onur vermekte gecikmeyecektir sanırım; çünkü senin hayranlık verici öğretinden herhangi bir kimseden daha iyi yararlanmayı bilecektir. Bundan başka, ruhsal verilerinin uzantısı olarak zarif de olduğundan ona bir göz atmaktan ve sesini denemek için değerli kulağınla onu dinlemekten kaçınmayacağını düşünüyorum. Ondan hoşlanırsan, her şey iyi ve yolunda olur. Hoşlanmazsan, onu herhangi bir tacire satarım; ve sana ve dostların olan bu saygın kişilere verdiğim tedirginlikten dolayı yeniden özür dilerim” demiş. Yaşlı esir tacirinin bu sözlerini işiten İshak, ivedi bir bakışla halifeye danıştıktan sonra “Amca, sen bizi esirler konağına götürmek üzere önümüze düş; söz konusu genç kıza haber ver de, herkesin görüp işiteceği şekilde hazırlansın! Çünkü dostlarım da bana eşlik edecekler” diye yanıt vermiş. Şeyh de işitip itaat ettiği yanıtını vermiş; ve Halife ile yoldaşları, yolu bilen İshak’ı izleyip esirlerin barındığı konağa doğru ağır ağır yol alırlarken, çabucak gözden kaybolmuş.</p>

  <p>Bu serüven sıradan olmaktan öte bir şey getirmemekle birlikte, bunu, bir balıkçının deniz kıyısında, Tanrı’nın, ağını ilk atışında takdir ettiği kaderi, ne kadar az da olsa, nasıl kabullenirse öylece, ferah bir yürekle kabullenmişler. Ve esirlerin barındığı konağa yaklaşırlarken, onun yüksek duvarlı ve çöldeki tüm kabileleri rahatça barındırabilecek kadar geniş bir bina olduğunu görmüşler. Kapısını aşıp alışveriş yapılan, yöresi müşterilerin oturacağı sıralarla çevrili büyük bir salona girmişler. Onlardan önce eve gelmiş olan yaşlı adam, genç kızı bulmaya gittiği sırada, kendiliklerinden bu sıraya oturmuşlar. Bu kız için, salonun tam ortasında İyonya işi işlemeli kumaş kaplı değerli keresteden yapılma, ayak ucuna telleri gümüş ve altından bir Şam udu konulmuş olan bir taht hazırlanmış bulunuyormuş.</p>

  <p>Ve birdenbire beklenen genç kız, bir dalın sallandığı zamanki zarafetiyle içeri girmiş. Orada bulunanları selamladıktan sonra, kendisi için hazırlanmış tahta oturmuş. Öğle sonrasında göğün yücesinde ışıldayan güneş gibiymiş. Ve her ne kadar elleri biraz titriyorsa da, udu almış ve bir kız kardeşin küçük oğlan kardeşini bağrına basması gibi göğsüne dayamış; ve tellerine mızrap vurarak ruhları saran bir peşrev tutturmuş. Bunu hemen izleyerek ve boyun eğen teller üzerinde başka bir makam deneyerek şairin şu sözlerini şarkıya dökmüş:</p>

  <div class="gir1">
    <p>İç çek, ey sabah, ta ki bu iç çekmelerden biri dalgalanarak sevgilinin toprağına yol alsın. Ve kokulu selamını tüm değerli ve parlak varlıklara taşısın!</p>

    <p>Ve sevgilime, yüreğimi aşkına rehine bıraktığımı söyle!</p>

    <p>Sen ona, kıyıcı bir vuruşla yüreğime ve gözlerime vurduğunu söyle!</p>

    <p>Ama bu, tutkumu büyütmekten ve coşturmaktan başka işe yaramadı.</p>

    <p>Her gece aşkla kanayan ruhum da, göz kapaklarıma uykuya baş eğme alışkanlığını unutturdu.</p>
  </div>

  <p>Genç kız bu dizeleri okuyup bitirince, Halife “Sesine ve sanatına maşallah, ey kutsanmış kız! Gerçekten harikaydın!” diye haykırmış. Ama birdenbire kılık değiştirdiğini anımsamış; tanınmaktan çekinerek daha fazla bir şey söylememiş. İshak da, genç kıza iltifatta bulunmak üzere kendince söz sarfetmek istemiş. Ama, tam ağzını açıp konuşacakken, genç kız birdenbire oturduğu yerden ayağa fırlamış ve yanına gelip saygıyla elini öperek “Efendim, senin huzurunda kollar hareketsiz kalır ve diller seni görünce konuşmaz olur; ve seninle karşılaşınca sözgenliğin dili tutulur. Benimle ilgili olarak, sadece sen, ihtiyaçların örtüsünü kaldırabilirsin!” diyerek elini öpmüş. Bunu gören İshak, çok şaşırıp heyecanlanarak ona...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yirmi yedinci gece olunca, demiş ki:</i></p>

  <br/>

  <p>Bunu gören İshak, çok şaşırıp heyecanlanarak ona “Ey değerli genç kız, neden ruhun kederli ve gözlerinden yaş akıyor? Ve sen kimsin, ey tanımadığım varlık?” diye sormuş. Genç kız yanıt vermeden başını önüne eğmiş; İshak da onun herkesin önünde konuşmak istemediğini anlamış; ve halifenin bakışından fikir edindikten sonra, esireyi açık arttırmayla satıldığı yerden ayırabilecek bir perde çektirmiş ve ona yavaşça “Sanırım ki şimdi söyleyeceğini rahatça ve özgürce açıklamak isteyeceksin!” demiş.</p>

  <p>Genç kız da, kendini İshak ile yalnız kalmış bulunca, yüzündeki örtüyü incelikli bir tavırla kaldırmış ve aslında neyse, öylece, tüm güzelliği, yeni doğan ay gibi beyazlığı, her bir şakağındaki simsiyah zülüfleri, düzgün ve saydam sedef gibi burnu, olgun narların eteninden biçilmiş ağzı ve bir gülüşle çukurlaşmış çenesiyle görünmüş. Peçeden kurtulmuş bu güzel yüzün üzerinde iki iri siyah göz, iki kara kaşın altında, şakaklarında kadar âdeta, onları aşmakla tehdit edercesine uzanıyormuş.</p>

  <p>İshak, ona konuşmaksızın bir süre baktıktan sonra, daha da yavaş bir sesle “Şimdi tam bir güven içinde konuş bakalım, ey genç kız!” demiş. Bunun üzerine kız, kaynaklardaki suyun sesine benzer bir sesle “Ruhumdaki bekleyiş ve azabın uzaması beni tanınmaz hale soktu efendim; ve döktüğüm gözyaşları yanaklarımdan tazeliği yıkayıp götürdü. Ve eski zamanların güllerinden biri bile artık açmıyor” demiş. İshak da gülerek onun sözünü kesip “Ne zamandan beri, ey genç kız, ayın yüzünde güller açıyor? Ve kendi sözlerinle, sana özgü güzelliği küçümsemeye çalışıyorsun?” demiş. Kız “Şu ana kadar sırf kendisi için yaşayan bir güzellik neye yarar? Ah efendim, her gün açık artırmada satılmamak için birer yeni bahane bulmaya çalışarak bu esirler konağında aylardan beri günler geçip gidiyor; çünkü boyna senin gelişini ve ünü ülkemin çöllerine kadar yayılmış olan senin musiki okuluna girmeyi bekliyordum” diye yanıt vermiş.</p>

  <p>O tam böyle konuşurken, sahibi olan tacir içeri girmiş; İshak ona “Bu genç kız için ne istiyorsun? Ve de adı nedir bunun?” diye sormuş. Şeyh de “Adını sorarsan, efendim, biz ona Tuhfetü’l-Kulûb, yani Yüreklerin Başyapıtı<a href="../Text/dipnot.xhtml#Footnote0370" id="Feedback0370"><sup>[370]</sup></a> deriz. Çünkü gerçekte, ona başka bir ad bunca yaraşmazdı. Bedeline gelince, bunun, benimle, gözlerinin baştan çıkardığı art arda beliren zengin meraklılar arasında birçok kez tartışılmış olduğunu söylemeliyim. Onun değeri en azından on bin altın dinardır. Ve bilesin diye şunu da eklemeliyim ki, bugüne kadar müşterileri daha fazla pey sürmekten alıkoyan da kendisidir. Çünkü isteği üzerine, onu satın almaya gelenlerin yüzlerini gördüğü zaman, onun rızası olmadıkça kendisini satmayacağımı bildiğinden ‘<i>Şu</i> veya <i>şu</i> nedenle bu adam benim hoşuma gitmedi, <i>şu</i> berikiyle de <i>şu</i> ve <i>şu</i> nedenlerle anlaşamam!” diyerek yanıt veriyor. Bu davranışıyla da her zamanki müşterileri kendinden uzaklaştırdığı gibi, yabancıların da cesaretini kırıyor. Çünkü hepsi de önceden, onun kendilerinde herhangi bir kusur ve noksanlık bulacağını biliyorlar; ve hiç kimse onun kinci eleştirilerini göze almak istemiyor. Bu yüzden, dürüstlüğüm, senden bu genç esire için on bin dinardan fazla istemeyi engelliyor; bu da benim harcamalarımı ancak karşılıyor” diye yanıt vermiş. İshak da, gülerek “Ey şeyh, dilediğin miktara iki kez on bin dinar daha ekle, ancak o zaman ona uygun olan bedele ulaşmış olursun” demiş.</p>

  <p>Şaşıp kalmış olan tacirin önünde böyle konuşarak “Sen hemen bugün, aramızda kararlaştırılan bedelin ödenmesi için genç kızı benim konutuma getir” diye eklemiş. Heyecana kapılmış olan kıza gülümsedikten sonra, esircinin yanından ayrılmış; ve Halife ile öteki yoldaşlarını bulmaya gitmiş. Onları heyecanın sınırında beklerken bulmuş ve onlara, hiçbir ayrıntıyı atlamadan olup biten her şeyi anlatmış. Hepsi birden, karşılıklı bahtlarının hevesine göre gezilerini sürdürmek üzere esirler konağından dışarı çıkmışlar. Gönüllere Armağan adlı genç kıza gelince, efendisi olan yaşlı şeyh, onu çabucak, o saat ve o anda, İshak’ın sarayına götürüp satış bedeli olarak üzerinde anlaşmış bulundukları otuz bin dinarı almış. Ve kendi yoluna gitmiş. O zaman saraydaki küçük esireler, kızın yöresini çevirmişler ve onu hamama götürüp bir güzel yıkanmasını sağlamış, giydirip saçlarını taramış ve onu gerdanlıklar, kol ve ayakları için bilezikler, altın işlemeli örtüler ve gümüş broşlar gibi her türden süs ve takıyla donatmışlar. Yüzünün solgun güzelliği parıldamış ve bir şahın bahçesi üzerindeki Ramazan ayı gibi yalazlanmış.</p>

  <p>Üstat İshak, Gönüllere Armağan denen genç kızı bu yeni parıltı içinde, evlendiği gün yeni gelinin duyumsadığından da fazla bir heyecan ve duyarlık içinde görünce, onu satın aldığından dolayı kendi kendini tebrik etmiş; ve içinden “Vallahi! Bu genç kız benim okulumda birkaç ay kalarak ut çalma ve şarkı söyleme sanatında daha da ilerler ve bu öğrenim tamamlanınca, yüreğinin mutluluğu sayesinde ve doğal güzelliğine yeniden sahip olarak halifenin haremine göze çarpar bir güzellik sağlar; çünkü tüm gerçekliği içinde, bu genç kız bir Havva kızı değil, âdeta seçkin bir huri!” demiş. Ve musiki çalışmaları için gerekli her şeyin kendisine sağlanması için emir vermiş; ve musiki sarayında kaldığı süre içinde her şeyin ona hoş gelmesi için hiçbir ihmalde bulunulmamasını söylemiş. Ve de öyle yapılmış ve böylece, sanat ve güzellik yolunda ilerlemesi için genç kıza her şey rahatlıkla sağlanmış.</p>

  <p>Günlerden bir gün, ut ve tambur çalan genç kız arkadaşlarının kendilerine ayrılan bahçede her yana dağıldıkları ve musiki sarayının genç ay yüzlülerden tümüyle boşaldığı bir sırada genç Gönüllere Armağan, dinlenmekte olduğu divandan kalkmış. Tek başına öğrenim odasına girmiş; sandalyesine oturmuş, başını kanadının altına sokan bir kuğu davranışıyla udunu bağrına yaslamış; bir zamanlar solgun ve uyuşuk olan güzelliği tüm olarak yerine gelmiş. Böylece, kışın getirdiği ölümle solmuş yanaklı nergisin yerini alan, ikinci baharda tarh içinde açmış lale gibiymiş. Ve yine böylece, gözler için bir ayartı, yürekler için bir büyü ve onu överek yaratmış olan için bir neşe şarkısı olmuş. Kendi başına udunu çalmış ve onun bağrından bir dizi makamdan nağmeler çıkartmış. Sonra, şarkıcı kuşların titrek ve zincirleme ötüşlerini aşan bir sanatla ilk makama dönmüş. Gerçekte, parmaklarının her birinde bir mucize saklıymış.</p>

  <p>Ve kuşkusuz, İshak’ın sarayında hiç kimse, üstadın kendisi bile, değil ona üstün gelmek, onun dengi bile olamazmış. Çünkü esirler konağında heyecan, harika kızın ellerini ve sesini titrettiğinden ve de arkadaşları gibi sadece İshak’ın öğretilerini dinleyerek, yalnız tek başına değil, tüm öğrencilerle birlikte toplu halde de şarkı söylemekle yetinmişken; şimdi herkesin ortasında çalgı çalıp şarkı söylemek zorunda kalmış bulunmuyormuş. Böylece udun ahenkli tahtalarından, imal edildiği ağacın dallarında vaktiyle öten tüm kuşların sesini çıkartıyorken, başını kaldırıp şarkı söyleyerek dudaklarından şairin şu dizelerinin dökülmesine yol açıyormuş.</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yirmi sekizinci gece olunca, demiş ki:</i></p>

  <br/>

  <p>Böylece, udun ahenkli tahtalarından, imal edildiği ağacın dallarında vaktiyle öten tüm kuşların sesini çıkartırken, başını kaldırıp dudaklarından şairin şu dizelerinin dökülmesine yol açıyormuş:</p>

  <div class="gir1">
    <p>Ruh, olası tek dostunu arzulayınca, onu hiç kimse alıkoyamaz, baht bile!</p>

    <p>Ey çektirdiği acılar ruhumda sonsuz bir uçurum açan sevgili, tümüyle yaşamımı al ve onu kendine malet; çünkü tek başımayken, yokluğunun yarattığı bitkinlik beni yıkabilir ve öldürebilir.</p>

    <p>Gülerek, bana “Hiçbir hekimin kurtaramayacağı, çektiğin o dertlerden seni sadece ben kurtarabilirim; bir tek bakışım kederli halinden seni kurtarmak için yeter!” dedi.</p>

    <p>Daha nice zaman, ey zalim, yaramı alaya alacaksın? Yüce Tanrı, şu koskoca yeryüzünde, senin alaylarının mızrağına hedef olarak benden başkasını yaratmış mıdır acaba?</p>
  </div>

  <p>O böylece şarkı söyleyip dururken, sabahtan beri halifenin yanında bulunmakta olan İshak, gelişinden hizmetçileri haberli kılmaksızın geriye dönmüş. Ve konağın kapısından girdiği andan başlayarak tıpkı sabahın erken saatinde hurma ağaçlarını selamlayan yel gibi şarkı söyleyen mucizevi, tatlı ve dinleyenin ruhu için dövüşçülerin bedenine sürülen bademyağından daha güçlü olan sesi işitmiş.</p>

  <p>Ve İshak, udun nağmelerine katılarak eşlik sağlayan ve kuşkusuz yeryüzündeki sesler arasından biri olamayacak, ama cennetsi uyumların getirdiği bir uçul<a href="../Text/dipnot.xhtml#Footnote0371" id="Feedback0371"><sup>[371]</sup></a> sayılabilecek bu sesin vurgulamalarından büyük bir heyecan duymuş; ve aynı zamanda hem tutkulu hem de hayranlık ifade eden bir feryat koparmaktan kendini alamamış. Ve genç şarkıcı Tuhfe, bu haykırışı işitmiş; ve hâlâ udu kollarında tuttuğu halde koşmuş. Ve giriş mahallinin duvarına yaslanmış, bir elini yüreğine bastırmış, efendisi İshak’ı solgun ve heyecanlı görünce, udu elinden atmış ve korku içinde “Yüce Tanrı’nın lütufları üzerine olsun, efendim ve seni her dertten kurtarsın! İnşallah hiçbir elemin ve kederin yoktur!” diye haykırmış. İshak da, kendini toparlayarak yavaşça, “Boş salonda ut çalıp şarkı söyleyen sen miydin Tuhfe?” diye sormuş. Genç kız sıkılıp kızarmış; ve neden sorulduğunu bilmediği bir soruya nasıl bir yanıt vereceğini bilememiş. Ama İshak ısrar ettiğinden, daha fazla susarak aykırı duygular uyandırmaktan korkmuş; ve “Ne yazık ki, efendim, hizmetçin Tuhfe’ydi o!” diye yanıt vermiş. İshak, bunu işitince, başını eğmiş ve “İşte karmaşıklık günü geldi! Ey kendinin, çağının sesten ve uyumdan yana birincil olduğuna inanan mağrur ruh, sen artık, bu semavi genç kızın yanında tüm yetenekleri tükenmiş bir köleden başka bir şey değilsin!” demiş.</p>

  <p>Ve heyecanın sınırında, genç kızın elini tutup onu, saygıyla, ilkin dudaklarına, sonra alnına götürmüş. Tuhfe kendini bayılır gibi hissetmiş; yine de “Tanrı’nın adı üstüne olsun, efendim! Ne zamandan beri ustaları öğrencilerinin elini öper oldu!” diye haykırarak elini şiddetle geri çekmek gücünü kendinde bulmuş. Ama İshak, tüm alçakgönüllülüğüyle “Sus, ey Gönüllere Armağan, ey yaratıkların yücesi, sus sen! İshak üstadını buldu, o İshak ki, bugüne kadar eşi menendi olmadığını sanıyordu. Çünkü dua ve barış üzerine olası Peygamber’in adına yemin ederim ki, bugüne kadar eşi bulunmadığına inandığım sanatım, bugün, seninkinin yanında, ancak bir dinar karşısında bir dirhem kadar değer taşıyor. Ey Tuhfe, sen yetkinliğin ta kendisisin! Ve ben, şu saat ve şu anda, seni Emirü’l-Müminin’in yanına götüreceğim. Ve onun bakışı senin üzerinde kıvılcımlar saçınca, şimdi Tanrı’nın yaratıklarının sultanı olduğun gibi, kadınlar arasında da bir sultan olacaksın! Böylece sanatın da, güzelliğin de kutsanmış olacak. Bundan dolayı, ey benim yüce ruhlu Gönüllere Armağan’ım! Harika bahtın seni Emirü’l-Müminin’in sarayındaki seçkin yere oturtunca, inşallah anılarından, kölen, derde boğulmuş İshak’ı hiç uzaklaştırmazsın!” diye yanıt vermiş. Tuhfe de, gözleri yaşlarla dolu “Efendim, sen tüm servetlerin kaynağı, hatta tüm yüreğimin gücü olduğun halde, seni nasıl unuturum?” diye yanıt vermiş. İshak da ona, elini tutup kitaba el bastırarak yemin verdirmiş. Sonra da “Evet, kuşkusuz! Senin bahtın harika bir baht ve alnında Emirü’l-Müminin’in arzusunun damgalanmış olduğunu görüyorum. Ve de bana izin ver de burada demin tek başına söylediğin şarkıyı, halifenin huzurunda da söylemeni senden rica edeyim; ben de bir kapının ardından, kendimi Tanrı’nın mutlu kullarından biri sayarak seni dinleyeyim!” diye eklemiş ve genç kızdan vaat alarak ona şunu da sormuş “Ey Gönüllere Armağan, sen şimdi bana, önüne mağaralardaki gizli tüm defineler, ayrıca Tanrı’nın öğelerin bağrına gömdüğü toprak ve deniz altındaki tüm zenginlikler yığılsa bile bir sultan kurtarmalığına paha biçmek olası değilken, nasıl oluyor da bir ece, alınıp satılan esireler topluluğunun arasına karışmış bulunabiliyor, söyler misin?” demiş.</p>

  <p>Tuhfe, bu sözleri duyunca gülmüş ve “Efendim, hizmetçin Tuhfe’nin öyküsü garip bir öyküdür; ve başından geçen olay çok şaşırtıcıdır; çünkü iğneyle gözün iç köşesine yazılsa, uyanık bir okuyucu için ibret oluştururdu. Tanrı isterse yakın bir günde, benimle ve benim Bağdat’a gelmemle ilgili olan bu öyküyü sana anlatırım. Ama bugün için benim Magripliler tarafından yakalanıp Magripliler arasında yaşadığımı bilmen yeter” demiş. Sonra da “Emirü’l-Müminin’in sarayına gitmek için seni izlemek üzere buyruğunu beklemekteyim” diye eklemiş.</p>

  <p>Sakınımlı ve ince duygulu yaratılışta olan İshak da, bu konuda daha fazla bilgi edinmek için ısrar etmekten sakınmış ve ayağa kalkarak ellerini çırpmış ve bu işarete koşup gelen esirelere sokağa çıkmak üzere olan hanımları Tuhfe’nin giysilerini hazırlamalarını buyurmuş. Hemen büyük giysi dolapları açılmış ve buralardan esansları uçucu kokular sürülmüş, dokunuşlara ve bakışlara yeğni gelen bir yığın harika çizgili ipekten Nişabur giysileri çıkarmışlar. Aynı şekilde mücevher kutularından görünümü hoş birtakım mücevher çıkarmışlar. Ve hanımları olan genç kıza, çeşitli renklerden yedi kat urbayı üst üste giydirmişler ve onu güzel bir Çin putuna benzetmişler.</p>

  <p>Bütün bu özen bitince, eteklerinin püsküllü uçlarını kollarında taşımakla görevli başka genç kızlar ona eşlik ederken, aynı esireler iki yanında yer alıp sağından solundan yürüyerek onu desteklemişler; ve onunla birlikte, harika udu taşıyan bir zenci ile birlikte İshak, yol açmak üzere önlerinde olduğu halde musiki okulundan çıkmışlar. Ve bu mevkip halifenin sarayına ulaşmış ve bekleme salonuna girmişler. İshak, ilkin, tek başına halifenin huzuruna çıkmak üzere çabukluk göstermiş; ve karşılıklı selam ve hatır sormalardan sonra, ona “İşte ey Emirü’l-Müminin, bugün senin huzuruna en güzeller içinde yekta, seçkin bir veri, Yaradan’ın bir mucizesi, Cennetten dışarı uğramış bir melek, benim öğrencim değil, üstadım olan harika şarkıcı Gönüllere Armağan Tuhfe’yi getirdim!” demiş. Harun Reşid gülümsemiş ve “Nerededir bu övdüğün kişi, ey İshak? Yoksa bir ara esirler konağında yüzü müşterilerin gözünden peçeyle gizlenmiş olarak gördüğüm genç kız mı, bu?” demiş. İshak da “Ta kendisi, efendim! Ve de vallahi! İnsanın gözüne taze sabahlardan taze görünümlü ve sesi kulağa çakılların üzerinde akıp giden suyun sesinden daha hoş gelen bir varlıktır!” diye yanıt vermiş. Harun Reşid de “Öyleyse, ey İshak, sabahtan daha taze olan bu sabahı içeri sokmakta daha fazla gecikme! Çünkü, gerçekte, sabah asla gizlenmemeli ve su şarkı söylemeyi hiç kesmemelidir...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz yirmi dokuzuncu gece olunca, demiş ki:</i></p>

  <br/>

  <p>“... Sabahtan daha taze olan bu sabahı içeri sokmakta daha fazla gecikme; ve suların musikisinden daha uyumlu olan bu suyun musikisini duyurmayı daha fazla erteleme! Çünkü, gerçekte, sabah asla gizlenmemeli ve su şarkı söylemeyi hiç kesmemelidir” diye yanıt vermiş.</p>

  <p>İshak, Tuhfe’yi aramak üzere huzurdan çıkmış; o sırada halife, bir şarkıcının ilk kez bunca şiddetle övüldüğünü duyarak ruhunda şaşkınlık duymakta imiş. Ve de Cafer’e dönerek “Ey vezir, İshak’ın kendinden başkası hakkında bunca hayranlıkla konuşması hayret verici değil mi? İşte beni şaşırmanın sınırında şaşkınlığa uğratan da bu!” demiş. Sonra da “Ama, hele işin ne olduğunu bir görelim!” diye eklemiş.</p>

  <p>Birkaç dakika geçince, elinden incelikle tutan İshak’ın yol gösterdiği genç kız içeri girmiş. Ve Emirü’l-Müminin’in gözü onun üzerine kıvılcımlar saçmış ve ruhu zarafetiyle heyecanlanmış; uçuşan ipek atkılara benzer büyüleyici yürüyüşünden gözleri şenlenmiş ve onu seyrederken kız da huzuruna ulaşmış, önünde eğilmiş ve yüzünden peçesini kaldırmış; ve tıpkı ayın on dördüncü gecesi gibi saf, göz kamaştırıcı, beyaz ve sakin görünmüş. Her ne kadar Emirü’l-Müminin’in huzurunda olduğundan dolayı tedirgin bulunmakta ise de güzel tavırlı, nazik ve görgülü davranmanın ihtiyaçlarını hiç unutmamış; ve eşi bulunmaz sesiyle “Selam üzerine olsun, ey âdemoğulları arasında en soylu olanların evladı, ey barış ve dua üzerine olası Peygamber’in kutsanmış ardılı, doğru yolda yürüyenlerin yuvası ve sığınağı! Esirelerinin en uysalından ve en hayranlık duyanından selamlar olsun, üzerine!” diyerek halifeyi selamlamış.</p>

  <p>Harun Reşid de, bunca tatlılıkla söylenen bu sözleri duyunca, içi ferahlamış ve mumnunlukla “Maşallah! Ey mükemmellik kalıbına dökülmüş olan!” diye haykırmış. Ve ona daha da dikkatle bakmış; neredeyse sevinçten uçacakmış. Cafer ile Mesrur da aynı şekilde sevinçten uçar gibi olmuşlar. Bunu izleyerek Harun Reşid tahtından kalkmış ve genç kıza doğru inerek yaklaşmış ve yavaşça yüzündeki örtüyü kaldırmış; bunun anlamı artık onu hareme aldığını ve inananların seçkinlerine özgü sır içinde bulunacağını göstermek imiş.</p>

  <p>Bunu izleyerek onu yanına oturmaya çağırmış ve ona “Ey Tuhfetü’l-Kulûb, sen gerçekten seçkin bir armağansın! Ama, konutu aydınlatan gelişinle birlikte saraya uyumlu sesler de getirmez misin? İşte bakışlarımız gibi kulaklarımız da sana bağlı şimdi!” demiş. Tuhfe, küçük zenci kölenin elinden udu almış ve halifenin tahtının ayakucuna oturmuş ve hemen en güç etkilenen kulağa bile hoş gelecek tarzda bir peşreve girişmiş. Parmaklarının yarattığı mucize kuşların gırtlaklarından kopandan daha heyecan verici bir gerçeği oluşturuyormuş. Sonra, herkesin soluklarını tuttuğu bir sırada, dudaklarından şarkı halinde şairin şu dizeleri dökülmüş:</p>

  <div class="gir1">
    <p>Ufkun sınırlarında, genç ay yatağından çıkınca ve yatmakta olan eflatunun şahına ansızın rastlayınca;</p>

    <p>Yüzünde örtü bulunmaksızın yakalanmış olmanın tüm utancıyla solgunluğunu yeğni bir bulut altında gizler.</p>

    <p>Ve akşamın sakin göğünde gezintisini sürdürmek için parıldayan emirin gözden yok olmasını bekler.</p>

    <p>Şayet hanım sultan, şahın yaklaşması karşısında, bir genç kız gibi, oracıkta ölmeksizin korkusunu yenemeseydi, bakışını hiç kaçırmadan hükümdarının gözünün içine bakabilir miydi?</p>
  </div>

  <p>Harun Reşid, genç kıza sevgiyle, memnunlukla ve tatlılıkla bakmış; ve onun doğal yeteneklerinden, güzelliğinden, sesinden ve çalıp söylediği şarkıdan o denli etkilenmiş ki, tahtından aşağı inmiş ve gelip halının üzerinde onun yanına oturmuş ve ona “Ey Tuhfe, vallahi, sen gerçekten gönüllere bir armağansın!” demiş. Sonra da İshak’a dönerek, ona da “Gerçekten, ey İshak, bize tüm söylediklerine karşın, bu harika varlığın değerlendirilmesi konusunda yeterince adaletli davranmamışsın. Çünkü, hiç tartışmasız, onun seni geçtiğini söylemekten çekinmiyorum. Kuşkusuz ona Halife adalet göstermezse, hiç kimsenin göstermeyeceği bahtında yazılı olsa gerek!” demiş. Cafer de “Başım üzre yemin ederim ki, efendim, doğru söylediniz! Bu genç kız gönüllerin hırsızıdır!” diye haykırmış. İshak da “Gerçekten, ey Emirü’l-Müminin, onu ilk kez işitir işitmez, bunu anlamakta güçlük çekmemiş; ve hemen, tüm sanatımın ve Tanrı’nın bana yetenek olarak verdiği her şeyin artık benim gözümde pek bir şey ifade etmediğini çok açık olarak kavramıştım. Ve kendi kendime “Ey İshak, bugün, senin için utanma günüdür! dedim” demiş. Bunu duyan Halife de “Pekâlâ, öyleyse!” demiş.</p>

  <p>Sonra da Tuhfe’den aynı şarkıyı yeniden söylemesini rica etmiş; ve onu tekrar duyarak zevkten haykırmış ve titremiş. İshak’a da “Atalarımın onuru üzerine yemin ederim ki, sen bana evrenin saltanatına değer bir armağan getirdin!” demiş. Sonra artık heyecanına egemen olamayarak ve yoldaşlarının önünde duygularını fazlaca açıklayan biri olarak görünmek istemeyerek, Halife, ayağa kalkmış ve kölesi Mesrur’a “Ey Mesrur, ayağa kalk ve hanımın Tuhfe’yi haremdeki onur dairesine götür. Ve hiçbir şeyinin noksan olmamasına dikkat et!” demiş. Ve hadım cellat, Tuhfe’yi alıp götürerek dışarı çıkmış. Halife de, ıslak gözlerle, onun ceylan yürüyüşüyle süsleri ve çizgili urbası içinde uzaklaşmasına bakakalmış. İshak’a da “Kız zevkli giyinmiş. Sarayımda eşlerini görmediğim bu giysileri nereden sağlamış?” demiş. İshak “Cömertlikle bunları kendisine bağışladığın kölen sağladı efendim! Bunlar benim aracılığımla senin kendisine bağışladığın armağanlardır. Zaten, başın üzerine yemin ederim ki, onun güzelliğiyle kıyaslanınca, dünyanın tüm armağanları yok olmuş sayılır” demiş. El açıklığında hiçbir kusuru görülmemiş olan Halife de, Cafer’e dönmüş ve ona “Ey Cafer, hemen sadık yoldaşımız İshak’a hazineden yüz bin dinar öde! Ve seçkin kumaşlardan on adet hil’at sağla!” demiş.</p>

  <p>Sonra Harun Reşid, yüzü ferahlamış ve tüm kaygılardan kurtulmuş olarak Mesrur tarafından Tuhfe’nin götürülmüş bulunduğu daireye doğru yollanmış. Ve “Güvenlik üstüne olsun, ey Tuhfetü’l-Kulûb!” diyerek genç kızın yanına girmiş ve ona yaklaşarak ve kızı kollarına alarak onda dokunulmadık lekesiz bir bekâret bulmuş; ondan çok hoşnut kalmış; ve o günden başlayarak Tuhfe, onun yüreğinde çok yüce bir yer tutmuş; öyle ki, bir an bile yokluğuna dayanamaz olmuş, hatta saltanatının tüm işlerine ait anahtarları da onun eline teslim etmiş. Çünkü onu, aklı başında bir kadın buluyormuş. Ona, yaşamını alışık olduğu şekilde sürdürmesi için ayda iki yüz bin dinar ve gece gündüz kendisine hizmet etmeleri için elli köle genç kız, ayrıca tüm Irak’ı ve Nil kıyısındaki toprakları satın almaya yetecek değerde armağanlar ve değerli eşya bağışlamış.</p>

  <p>Bu genç kızın sevdası halifenin yüreğine o denli işlemiş ki, onun korunması için kimselere güvenememiş. Ve onun yanından ayrıldığı vakit kıza özgü dairenin anahtarını kendi üzerinde saklamış. Hatta, bir gün, kız önünde şarkı söylerken, öylesine coşkulu bir heyecana kapılmış ki, onun elini öpmek ister gibi bir davranışta bulunmuş. Ama kız bir sıçrayışta toparlanmış ve bu şiddetli devinim sırasında udunu kırmış ve ağlamış. Harun Reşid de, son kertede duygulanarak ona niçin ağladığını sormuş ve “Tanrı’dan gözlerinin herhangi birinden asla tek bir damla yaş bile akıtmamasını dilerim, ey Tuhfe!” diye haykırmış. Tuhfe de “Ben kim oluyorum da efendim, benim elimi öpmek isteyesin? Yoksa Tanrı’nın ve dua ve barış üzerine olası Peygamber’inin bundan dolayı beni cezalandırmalarını ve mutluluğumu yok etmelerini mi istiyorsun? Çünkü dünyada hiç kimse böyle bir onura erişemez” demiş. Harun Reşid onun bu yanıtından memnun olmuş ve kendisine “Şimdi, ey Tuhfe, benim ruhumda hangi mertebede yer tuttuğunu bildiğine göre, seni heyecanlandıran bu davranışı bir daha tekrarlamayacağım. Artık gözlerini sil ve bil ki senden başka hiç kimseyi sevmiyorum; ve seni severek öleceğim” demiş. Tuhfe de onun ayaklarına kapanarak dizlerini kollarıyla sarmış. Halife onu ayağa kaldırıp kucaklamış ve ona “Benim için tek sultan sensin. Hatta amcamın kızı Sitti Zübeyde’den de üstünsün!” demiş.</p>

  <p>Günün birinde Harun Reşid ava çıkmış. Tuhfe de kendi dairesinde kokulandırılmış mumlarıyla ışık saçan altın bir şamdanın altında tek başına oturmuş, bir kitap okuyormuş. Ansızın, dizlerinin üstüne kokulu bir elma düşmüş. Başını kaldırınca dışardan elmayı atan kişiyi görmüş. Bu, Sitti Zübeyde imiş. Tuhfe, çabucak ayağa kalkmış ve saygılı selamlar sunduktan sonra, ona “Sultanım, kusurlarımı bağışlasın! Vallahi, davranışlarımda özgür olsaydım, her gün gelip kölelik görevlerimi yerine getirmeme izin vermeni dilerdim! Tanrı asla bizi senin varlığından yoksun bırakmasın!” demiş. Zübeyde de gözdenin odasına girmiş.<a href="../Text/dipnot.xhtml#Footnote0372" id="Feedback0372"><sup>[372]</sup></a> Ve yanı başına oturmuş. Yüzü hüzünlü ve kaygılı imiş. Ona “Ey Tuhfe, senin yürek yüceliğini bilirim; sözlerin de beni şaşırtmadı. Çünkü bizim nezdimizde gönül güzelliği doğal bir veridir. Benim, Emirü’l-Müminin’in başı üzerinde yemin ederim ki kendi dairelerimden çıkıp yeğenim ve kocam olan halifenin öteki eşlerini ve gözdelerini ziyaret etme âdetim yoktur. Ama bugün, senin saraya gelişinden beri, başıma gelen onur kırıcı durumu sana açıklamaya geldim. Gerçekten bil ki, tam anlamıyla yüzüstü bırakıldım ve kupkuru bir cariye mertebesine indirgendim. Çünkü Emirü’l-Müminin artık beni görmeye gelmiyor ve artık benden haber almak bile istemiyor” demiş. Ve ağlamaya başlamış. Tuhfe de onunla birlikte ağlamış ve neredeyse bayılacak gibi olmuş. Zübeyde de ona “Bundan dolayı senden şunu istemeye geldim. Öyle yapmalısın ki, tüm olarak köle derekesinde kalmamam için, Harun Reşid, hiç değilse ayda bir gecesini bana bıraksın!” demiş. Tuhfe, sultanın elini öpmüş ve ona “Ey başımın tacı, ey hanımımız, bütün ruhumla halifenin bir gececik değil, tüm bir ayı senin yanında geçirmesini dilerdim; böylece yüreğin ferahlar, ben de bağışlanırdım; ben ki gelişimle senin kederlenmene neden oldum. Kim bilir belki bir gün gelir de ben, sultanım ve hanımım olan senin yanında bir köleden başka şey olmam!” demiş.</p>

  <p>Tam o sırada, Harun Reşid avdan dönmüş ve doğruca gözdesinin dairesine yönelmiş. Sitti Zübeyde de onu uzaktan görerek Tuhfe’den dilediğini yerine getirme vaadi aldıktan sonra çabucak oradan ayrılmış. Harun Reşid gülerek içeri girmiş ve Tuhfe’yi dizlerine oturtmuş. Sonra birlikte yiyip içmişler; sonra da soyunmuşlar. İşte ancak o zaman Tuhfe, Sitti Zübeyde’den söz açmış ve halifeden onun gönlünü yapmasını ve hemen o gece onun yanına gitmesini rica etmiş. Halife de gülerek ona “Madem ki Sitti Zübeyde’ye yapacağım ziyaret bunca aceleymiş, bunu bana, biz soyunmadan önce bildirmeliydin, ey Tuhfe!” demiş. Ama kız da ona “Şöyle söyleyen şaire hak vermek için bunu böyle yaptım” demiş:</p>

  <div class="gir1">
    <p>“Hiçbir yakarıcı, kendini örtülü olarak ortaya koymamalıdır; çünkü yardım için araya giren, bunu, tüm çıplaklığıyla yapsa daha iyi olur.”</p>
  </div>

  <p>Harun Reşid de bunu işitince memnun olmuş ve Tuhfe’yi bağrına basmış. Bunu izleyerek Tuhfe’nin Sitti Zübeyde konusunda kendisinden yapmasını istediği şeyi yerine getirmek üzere onu terk etmiş ve giderken kapıyı üzerinden kilitleyip oradan ayrılmış. İşte onun durumu böyleymiş. Tuhfe’ye gelince, o andan başlayarak onun başına gelenler öyle inanılmaz ve şaşılası şeyler imiş ki, yavaş yavaş anlatılmalıymış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuzuncu gece olunca, demiş ki:</i></p>

  <br/>

  <p>... Tuhfe’ye gelince, o andan başlayarak onun başına gelenler öyle inanılmaz ve şaşılası şeyler imiş ki, yavaş yavaş anlatılması gerekirmiş.</p>

  <p>Tuhfe kendi dairesinde tek başına bulunurken, yeniden kitabını eline alıp okumasını sürdürmüş. Sonra, biraz yorulduğundan, udunu eline almış ve onu sırf kendisi için çalmaya başlamış. Ve bunu o kadar güzel yapmış ki, tüm cansız eşya, onun nağmeleriyle zevkle raksetmiş. Birdenbire içgüdüsel olarak, o sırada mum ışığıyla aydınlanmış odasında alışılmadık bir şeyin varlığını sezinlemiş. Geri dönünce odanın ortasında sessizce raksetmekte bulunan yaşlı bir adam görmüş. Başı yere eğik, görünümü saygın ve tavrı ululuk saçan biriymiş bu. Hiçbir âdemoğlunun yapamayacağı şekilde, esrimeye değgin raks etmekte imiş. Tuhfe korkusundan buz kesildiğini duyumsamış. Çünkü kapılar ve pencereler kapalı imiş ve giriş yerleri haremağaları tarafından kıskançlıkla gözetiliyormuş ve sarayda bu garip ihtiyarın yüzünü gördüğünü hiç hatırlamıyormuş. İçinden çabucak cin ve şeytanları bedenden uğratmaya yarayan kalıp cümleyi okumuş “Taşlanan şeytanın şerrinden Yüceler Yücesi Tanrı’ya sığınırım!” diyerek. Ve kendi kendine “Kuşkusuz, bu garip varlığın yanımda bulunduğunu fark ettiğimi anlamasını istemiyorum. İyisi mi ben, çalgı çalmayı sürdüreyim. Tanrı da ne isterse onu yapsın!” demiş. Ve ara vermeksizin çalmaya başladığı havayı sürdürme gücü bulmuş; ama parmakları da saz üzerinde titremiş.</p>

  <p>Ve bir saat kadar bir süre rakseden şeyh, raksı bırakmış; Tuhfe’ye yaklaşmış ve ona “Sen eşsiz bir varlıksın, ey Doğu’nun ve Batı’nın harikası! Dünya seni görmekten ve kusursuzluğuna tanıklık etmekten hiç yoksun kalmasın! Ey Tuhfe, ey Gönüllere Armağan olan, beni tanımadın mı?” diyerek önünde yeri öpmüş; kız da “Yo, vallahi! Seni tanımıyorum! Ama senin Ecinnistan ülkesinin bir ecinnisi olduğunu düşünüyorum. Kötülük bizden ırak olsun!” diye haykırmış. Yaşlı adam, gülerek “Doğru söyledin, ey Tuhfe, ben tüm Ecinnistan kabilelerinin reisiyim; ben İblis’im!” diye yanıt vermiş. Tuhfe de “Tanrı’nın adı benim üstüme ve yörem üstüne olsun! Bundan Tanrı’ya sığınırım!” diye haykırmış. Ama İblis onun elini tutmuş, öpüp dudaklarına ve alnına götürmüş; ve “Hiçbir şeyden korkma, ey Tuhfe, çünkü çoktandır sen benim korumam altındasın ve nasıl Havva kızları içinde güzelliğinle herkesi aşıyorsan, ecinniye kızları arasında güzelliğiyle aynı durumda bulunan genç ecinniye sultanı Kameriye’nin sevgilisisin! Gerçekten bil ki, epeyce bir zamandan beri, seni kuşkulandırmadan, her gece, onunla birlikte seni görmeye geliyor, yine sana fark ettirmeden senin güzelliğine hayran oluyoruz. Çünkü bizim sevimli sultanımız Kameriye, sana çılgınca âşık ve sadece senin adın ve gözlerin üzerine yemin ediyor. Buraya gelip de uyurken seni görünce, arzuyla eriyor ve güzelliğinle ölüyor. Gelip seni gördüğü ve sen onu görmeksizin görünümünden zevk aldığı geceler dışında, onun için zaman bitkinlik içinde geçiyor. Ben de buraya, senin yanına, onun dertlerini sana anlatmak ve senden uzakta, içinde bulunduğu sıkıntıyı belirtmek ve onun adına, eğer istersen, seni ecinni şahları içinde en yüce, mertebeye yükseltileceğin Ecinnistan’a götürmek üzere elçi olarak geldim. Orada, tıpkı buradaki âdemoğullarının yüreklerini yönettiğin gibi bizim yüreklerimizi de yöneteceksin. Bugün koşullar bu geziyi yapman için harika uygunlukta. Çünkü biz bugün kızımın evlenmesini ve oğlumun sünnetini kutlayacağız. Bunu fırsat bilerek yapacağımız şenliği varlığın ışıklandıracaktır; ecinniler senin gelişinle duygulanacaklar ve seni sultanları olarak kabul edeceklerdir. Ve sen bizim aramızda istediğin kadar eyleşebilirsin. Ecinnistan hoşuna gitmezse ve sürekli şenlik halinde geçen bizim yaşamımız sana uymazsa, hiçbir üsteleme ve güçlük göstermeksizin, seni aldığım yere geri getireceğime yemin ederim” demiş.</p>

  <p>Kahrolası İblis’in bu konuşmasını işitince çok korkmuş olan Tuhfe, şeytansı karmaşıklıklardan çekinerek öneriyi geri çevirmeyi göze alamamış; ve bir baş işaretiyle “Olur” diye yanıt vermiş. İblis de hemen bir eline Tuhfe’nin kendisine verdiği udu alarak, öbür eliyle de kızın elini tutarak “Bismillah!” demiş ve onu öylece yanına alarak anahtar yardımı olmaksızın kapıları açmış ve onunla birlikte helanın kapısına gelinceye kadar yol almış. Helalar, bazen de kuyu ve mahzenler yeraltı ecinnilerinin ve ifritlerinin yeryüzüne çıkmalarına yarayan belli başlı yerlerdir. İşte bundan dolayı hiç kimse helaya, şeytan ve perileri dışarı çıkarmak üzere, belirli kalıp sözleri telaffuz etmeksizin ve içinden Tanrı’ya sığınmaksızın girmez. Ve yeryüzüne çıkmalarına yarayan aynı helaları yuvalarına dönmek için de kullanırlar. Bu kuralın tuhaflığını inkâr etmenin imkânı yoktur.</p>

  <p>Çok korkmuş olan Tuhfe, yaşlı İblis ile birlikte helanın önüne gelince, aklı başından uçup gitmiş. Ama İblis onu şaşırtmak için gevezelik etmeye başlamış ve helanın açık bulunan ağzından onunla birlikte toprağın bağrına inmiş ve bu aşılması güç geçidi kazasız belasız geçip kubbe şeklinde oyulmuş başka bir geçide ulaşmışlar. Bu geçit de aşılınca, birdenbire kendilerini dışarıda, gök kubbenin altında bulmuşlar. Yeraltından çıktıkları yerde, sahibi veya sürücüsü bulunmayan eyerlenmiş bir at onları bekliyormuş. Yaşlı İblis, Tuhfe’ye “Bismillah, ey hanımım!” demiş Üzengileri tutarak eyerlerinde büyücek bir arkalık bulunan ata bindirmiş. Kız, elinden geldiğince eyere yerleşmiş ve at hemen, üzerine bindiği bir dalga gibi kıpırdamış ve ansızın gecenin koynunda geniş kanatlarını yayarak uçmuş. Şeyh İblis de kendi yetenekleriyle yanında uçarken, kızla birlikte göklere yükselmiş. Tuhfe bütün bunlardan öylesine korkmuş ki, eyerin üzerine devrilerek bayılmış.</p>

  <p>Ama havanın yüzüne çarpması, onu baygınlıktan kurtarmış. Ve kendini geniş bir çayırdan geçerken görmüş. Bu çayır çiçekler ve körpe fidanlarla öylesine doluymuş ki, güzel renklerle boyanmış yeğni bir urba görür gibi olmuş. Bu çayırın ortasında yüksek kuleleri göklere uzanmış, yanları yüz seksen kızıl bakır kapıyla berkitilmiş bir saray yükseliyormuş. Cümle kapısının eşiğinde, güzel urbalara bürünmüş ecinni kabilelerinin reisleri bulunuyormuş. Bu reisler Şeyh İblis’i görünce, hep bir ağızdan “İşte Sitti Tuhfe geliyor!” diye haykırmışlar. At kapının önünde durur durmaz, hepsi onun yöresini çevirmiş, attan yere inerken ona yardım etmiş, ellerini öperek onu saraya götürmüşler. Tuhfe, birbirini izleyen ve duvarları altından, sütunları gümüşten iç içe dört salondan oluşmuş büyük bir salon görmüş; öyle bir salon ki tanımlamaya kalkışanın dilinde tüy bitermiş. Ve ta dipte, üzerine deniz incileri kakılmış kızıl altından bir taht görülüyormuş. Tuhfe’yi büyük bir merasimle bu tahta oturtmuşlar. Ecinni reisleri tahtın merdivenleri üzerinde, onun yanında ve ayak ucunda sıralanmışlar. Görünüşleri bakımından bunlar âdemoğullarına benziyorlarmış; sadece içlerinden ikisinin korkunç yüzleri varmış. Çünkü bu iki kişiden her birinin başlarının ortasında, uzun bir yarık halinde, sadece tek gözleri ve yaban domuzları gibi öne fırlamış çengel halinde dişleri varmış.</p>

  <p>Her biri mevkiine göre yer alıp herkes rahatlayınca; parlaklığı yöresindeki salonu aydınlatırcasına aydınlık yüzlü, zarif ve güzel genç bir sultanın ilerlediği görülmüş. Kalçalarını alabildiğine kıvıran üç pericelik genç kız da onun ardından geliyormuş. Bunlar Tuhfe’nin oturduğu tahtın önüne gelince, onu zarif birer baş hareketiyle selamlamışlar. Bundan sonra, başlarında yürüyen genç sultan, tahtın merdivenlerini çıkmış; Tuhfe de aşağı doğru inerken, karşı karşıya gelince, sultan onu yanaklarından ve ağzından uzun uzadıya öpmüş.</p>

  <p>Bu sultan, kesinlikle, Tuhfe’ye âşık olan ecinnilerin ecesi Kameriye Sultan’mış. Öteki üç dişi de, birinin adı Gamra, ikincisinin adı Şerare, üçüncüsünün adı Vahime, onun kız kardeşleri imiş. Kameriye altın bir tahta oturmuş Tuhfe’yi görmekten o denli sevinç duymuş ki, altın tahtından ayağa kalkıp onu bir kez daha öpmüş ve yanaklarını okşayarak bağrına basmış. Bunu gören Şeyh İblis gülmeye başlamış ve “Ne güzel kucaklama! Kibarlık gösterip beni de yanınıza alın!...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz birinci gece olunca, demiş ki:</i></p>

  <br/>

  <p>Bunu gören Şeyh İblis gülmeye başlamış ve “Ne güzel kucaklaşma! Kibarlık gösterip beni de aranıza alın!” diye haykırmış. Ve gürültülü gülüşler ecinni topluluğunu sarsmış. Tuhfe de aynı şekilde gülmüş. Güzel Kameriye ona “Ey kız kardeşim, seni seviyorum ve yürekler öyle derindir ki, tanık olarak ruhlarından başka şeye sahip olamazlar. Benim ruhum da, seni, daha görmeden önce bile sevdiğime şahitlik eder” demiş. Tuhfe, kötü yetiştirilmiş görünmemek için “Vallahi, sen de benim için değerlisin, ya Sitti Kameriye! Ve seni gördüğüm andan bu yana senin kölen oldum” diye yanıt vermiş. Kameriye de teşekkür edip onu yeniden öpmüş ve kendisine üç kız kardeşini “Bunlar bizim reislerle evlidirler” diyerek tanıtmış. Tuhfe, üç kız kardeşin her birine birer selam vermiş. Onlar da, sırası gelince gelip onun önünde eğilmişler.</p>

  <p>Bunu izleyerek ecinni köleler büyük yemek tepsileriyle içeri girip sofrayı kurmuşlar. Sultan Kameriye de, Tuhfe’yi kendisi ve kardeşleriyle birlikte sofraya oturmaya çağırmış; sofra tepsisinin üzerine şu dizeler işlenmiş imiş:</p>

  <div class="gir1">
    <p>Ben her türden yemekler taşımak için yapılmışım</p>

    <p>İçerdiğim şey cömertliktir.</p>

    <p>Bundan dolayı, hiçbir şey arttırmaksızın, üzerimde ne varsa yiyin!</p>

    <p>En güçlülerin elleri bana işaret verir,</p>

    <p>Her biriniz bana belirtirsiniz,</p>

    <p>Göze çarpan tercihlerinizi.</p>

    <p>Sıraladığım yemekler yüzünden,</p>

    <p>Layık olduğum büyüklükte onur kazanırım.</p>
  </div>

  <p>Bu dizeleri okuduktan sonra yemeklere el uzatmışlar. Ama Tuhfe, hiç de iştahla yemiyormuş. Çünkü nefret verici iki kabile reisinin o berbat yüzleri zihnini kurcalıyormuş. Ve Kameriye’ye “Başın üzerine yemin ederim ki, kardeşim, gözlerim artık şurada oturanla onun yanında bulunan şu berikinin görünüşüne katlanamıyor! Bunlar neden böyle dehşet saçıcı ve de kim bunlar?” demekten kendini alamamış. Kameriye de gülmeye başlamış ve “Ey sultanım, şurada gördüğün Eş-Şizban Reis’tir; diğeri de cellat Yüce Maymun Reis. Sen onları pek çirkin buluyorsan, bilesin ki bunun nedeni, bizler ve bütün ecinniler gibi yapıp ilk şekillerini terk ederek insan varlıklarına dönüşmeyi gururlarına yedirememiş olmalarıdır. Çünkü burada gördüğün bütün reisler, her zamanki halleriyle şekil ve görünüm bakımından bu ikisine benzerdirler. Ama bugün korkmaman ve böylece onlarla yakınlık kurman ve kendini rahat hissetmen için birer âdemoğlu kılığına büründüler” diye yanıt vermiş. Tuhfe de “Sultanım, gerçekte, onlara bakamıyorum bir türlü. Özellikle şu korkunç Maymun’a. Ondan sahiden korkuyorum! Evet, bu ikisi beni çok ürkütüyor!” diye yanıt vermiş. Kameriye bu sözleri duyunca kahkahalarla gülmekten kendini alıkoyamamış. Korkunç yüzlü iki reisten biri olan Eş-Şizban onu gülerken görüp kendisine “Bu gülüş de ne böyle, ey Kameriye?” demiş. Kameriye ona hiçbir insan kulağının kavrayamayacağı bir dille seslenerek Tuhfe’nin kendisi ve Maymun hakkında söylediklerini anlatmış. Kötü görünüşlü Eş-Şizban, buna kızacak yerde, öyle şaşırtıcı bir gülüşle gülmüş ki, ilkin, salonda müthiş bir fırtına esiyor sanılmış.</p>

  <p>Yemek böylece ecinni reislerinin hep birden gülüşleri içinde sona ermiş. Ve herkes ellerini yıkayınca, şarap sürahileri getirilmiş. Şeyh İblis de Tuhfe’ye yaklaşıp ona “Sultanım, sen bu salonu neşelendirdin ve varlığınla onu ışığa boğdun ve güzelleştirdin! Ama sen bize udunla sesinin eşliğinde bir şeyler çalıp söylemedikçe biz sultanlar ve şahlar, tam anlamıyla neşelenmiş sayılmayız. Çünkü daha şimdiden gece, ayrılmak için kanat açmış bulunuyor; daha fazla da kanatlarını böyle tutamaz. Gece bırakıp gitmeden, ey Gönüllere Armağan, bizden lütfunu esirgeme!” demiş. Tuhfe de “İşitmek, itaat etmektir!” diye yanıt vermiş. Ve udu eline alıp onunla harikalar döktürmüş; öylesine ki, onu dinleyenlere, saray, demir atmış bir gemiymişçesine kendileriyle birlikte raks ediyor gibi gelmiş; yani musikinin etkisiyle böyle sanılmış. Tuhfe de şu dizeleri şarkıya dökmüş:</p>

  <div class="gir1">
    <p>Barış, yeminle sadık dostlarım olan, hepiniz üzerine olsun! Ey benimle karşılaşanlar, sizinle karşılaşacağım söylenmemiş miydi size?</p>

    <p>Ben sabah yelinden daha tatlı, saydamlaşmış saf sudan daha taze bir sesle size sitemler edeceğim.</p>

    <p>Çünkü gözyaşlarıma sadık gözkapaklarım yara bere içindedir. Ama ruhumun köklü içtenliği, onu tanıyanlar için, bir tedavidir, ey dostlarım!</p>
  </div>

  <p>Ecinni reisleri, bu dizeleri ve bunların süslediği musikiyi duyunca, zevkten dört köşe olmuş; ve çirkin Maymun, şu kötü varlık, öylesine heyecanlanmış ki, parmağı kıçına dalmış olarak raksetmeye koyulmuş. Şeyh İblis de, Tuhfe’ye “Lütfen, makam değiştir; çünkü zevk yüreğime dolarak kanımı ve soluğumu kesiyor!” demiş. Sultan Kameriye de ayağa kalkmış ve “Ey ruhları serinleten! Ey yüreğimin yüreği!” diyerek gelip onu iki gözünün arasından öpmüş. Ve biraz daha çalmasını rica etmiş. Tuhfe de “İşitmek, itaat etmektir!” diyerek yanıt vermiş. Sazına eşlik ederek şu şarkıyı söylemiş:</p>

  <div class="gir1">
    <p>Çoğu zaman, iç çöküntüm büyürken, ruhumu ümitle avutuyorum.</p>

    <p>Güçlükler, eğer ruhun sırları öğrenirse, balmumu gibi erir; ve uzakta olan her şey yakınlaşır, derde katlanmayı bilirsen eğer!</p>
  </div>

  <p>Bu şarkı öylesine güzel bir sesle söylenmiş ki, ecinni reisleri, hepsi birden, raksetmeye başlamış. İblis de Tuhfe’nin yanına gelip elini öperek ona “Ey harika yaratık, senden bir şarkı daha söylemeni rica etsem, gönül yüceliğini harcamış mı olurdum, acaba?” demiş. Tuhfe “Bunu benden neden Sitti Kameriye istemiyor?” diye yanıt vermiş. Genç sultan çabucak koşup Tuhfe’nin iki elini öperek ona “Sana bağışlanan yaşamın hakkı için, bir şarkı daha söyle!” demiş. Tuhfe de “Vallahi! Sesim şarkı söylemekten kısıldı; ama bunu çok istiyorsan, şarkıya dökmeksizin, ama kendi uyumuna yatkın olarak meltemin, çiçeklerin, kuşların şarkılarını sözsel olarak okuyayım! Başlangıç olarak, ilkin meltemin şarkısını size söyleyeyim!” demiş. Ve udunu bir yana bırakarak, ecinnilerin suskunluğu ortasında ve genç ecinni sultanlarının baştan çıkarıcı gülümsemeleri karşısında <i>“İşte Meltemin Şarkısı”</i> demiş:</p>

  <div class="gir1">
    <p>Ben âşıkların habercisiyim, aşk yüzünden sızlananların iç çekişlerini taşırım ben.</p>

    <p>Sadakatle âşıkların sırlarını aktarırım; ve onlardan işittiğim sözleri olduğu gibi tekrarlarım.</p>

    <p>Sevda yolcularına karşı sevecenimdir. Onlar için soluğum daha da tatlılaşır; şakalar, yaltaklanmalarla gevşer.</p>

    <p>Âşıkların tavrına göre tutum değiştiririm. İyi kişiler ise, kokulu bir solukla onları okşarım; ama kötü iseler, tedirgin edici bir esintiyle onları hırpalarım.</p>

    <p>Titreyişim yaprakları sarsınca, seven kişi iç çekişlerini tutamaz; ve fısıltılarım onları okşar okşamaz, sevgilisinin kulağına acılarını söyler.</p>

    <p>Tatlılık ve sevecenlik benim ruhumu oluşturur ve ben, akkor halindeki hava içinde bir ut gibiyim.</p>

    <p>Hareket halindeysem, bu, boşuna bir heves yüzünden değildir; kız kardeşlerim olan mevsimleri, çeşitlemeleri ve akıp gidişleri içinde izlemek içindir.</p>

    <p>Ben sadece sevimli iken, bana yararlı derler. Bahar zamanı, kuzeyden eserim; böylece ağaçları verimli ve geceyi gündüze benzer kılarım.</p>

    <p>Sıcak mevsimde, meyvaları kayırmak için ve ağaçlar tüm güzelliklerine bürünsünler diye doğudan eserim.</p>

    <p>Sonbaharda güneyden eserim; meyvaları ki sevgililerimdir, yetkin hale gelsinler ve iyice olgunlaşsınlar diye!</p>

    <p>Nihayet kışın, batıdan yol alarak gelirim. Böylece dostum ağaçları meyvalarının yorucu ağırlıklarından kurtarmak için yardıma koşarım. Güzelim dallar yaşamlarını korusunlar diye, yaprakları kuruturum.</p>

    <p>Tutuşturduğu yüreğin sırlarını sevgiliye açıklayan hurmayı dölleyen benim! Ve avare âşığa sevgilisinin çadırına yaklaşmakta olduğunu haber veren benim kokulu soluğumdur.</p>
  </div>

  <p>Şimdi de size, dilerseniz, efendilerim, hanımlarım, <i>Gülün Şarkısı</i>’nı söyleyeyim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz ikinci gece olunca, demiş ki:</i></p>

  <br/>

  <p>Şimdi de size, dilerseniz, efendilerim, hanımlarım, Gülün Şarkısı’nı söyleyeyim!</p>

  <div class="gir1">
    <p>Kışla yaz arasında ziyaret için gelen benim. Ama ziyaretim gece hayaletinin görünümü kadar kısadır.</p>

    <p>Çiçek açışımın kısa süresinden yararlanmak için acele edin ve hatırlayın ki, zaman keskin bir kılıçtır.</p>

    <p>Ben, aynı zamanda, sevgilinin rengi ve âşığın giysisiyim! Soluğumu koklayanı kokuya boğarım. Ve beni, sevgilisinin elinden alan genç kıza, tanımadığı bir heyecan sağlarım.</p>

    <p>Ben asla uygunsuz davranmayan bir konuğum; uzun süre bana sahip olmayı uman yanılmadadır. Ben, bülbülün âşık olduğu gülüm!</p>

    <p>Ama, tüm övüncüme karşın, tüm hemşirelerim içinde, ne yazık ki, en fazla dertlisi benim! Daha pek genç yaştayken, her yanımı dikenler sararak beni sıkıştırır.</p>

    <p>Bunlar keskin oklar atarak dökülen kanımı giysilerime yayar ve onları kızıl bir renge boyar. Sonsuza dek yaralıyım ben.</p>

    <p>Bununla birlikte, katlandığım tüm acılara karşın, geçici şeylerin en zarifi olarak kendi güzelliğimle süslenirim.</p>

    <p>Ama işte insanların korkunç eli! İmbiğe hapsetmek üzere yapraklar içindeki saltanatımdan ayırır beni, kopararak!</p>

    <p>O zaman bedenim sıvılaşır, yüreğim yanar; derim yırtılır ve gücüm yiter; gözyaşlarım akar, kimse acımaz bana.</p>

    <p>Bedenim ateşin sıcaklığına, gözyaşlarım boğuntuya ve yüreğim kaynamaya terk edilir. Yaydığım ter, acılarımın reddedilemez belirtisidir.</p>

    <p>Yakan bir ateşle kendilerini tüketenler uçan ruhumdan teselli bulurlar; arzunun kıvrandırdıkları da eski giysilerimin miskini zevkle koklarlar.</p>

    <p>Dış güzelliklerim insanları terk ettiği zaman da, iç niteliklerim ruhumla birlikte onların çevresinde kalır.</p>

    <p>Benim geçici güzelliklerimden bir eğretileme çıkarmayı bilen, kendi iç dünyasına dalanlar da, çiçeğimin bahçeleri süslediği zaman yerinmezler; ama âşıklar bu sürenin sonsuza dek sürmesini isterler.</p>
  </div>

  <p>Ve şimdi de, efendilerim ve hanımlarım, eğer dilerseniz, size, <i>Yaseminin Şarkısı</i>’nı söyleyeceğim. İşte şöyle:</p>

  <div class="gir1">
    <p>Ey yanıma yaklaşanlar, kahırlanmayı bırakın, ben yaseminim!</p>

    <p>Yıldızlarım, madendeki gümüşten de ak, mavi gökte ışıldar. Ben doğrudan doğruya tanrısallığın bağrından doğdum; ve de kadınların göğsünde dinlenirim. Baş üzerinde taşınmak için harika bir süsüm.</p>

    <p>Benim eşliğimde şarap kullanın, zamanını iç çöküntüsüyle geçirenle alay edin.</p>

    <p>Rengim kâfura şahitlik eder, efendilerim; ve kokum, kokuların anasıdır. Onunla, kendim uzaklarda olsam da, varlığımı sürdürüyorum.</p>

    <p>Yasemin olan adım, ruhsal yaşamlarında müritlere kendilerine özgü anlamıyla zevk veren bir gizemdir sadece.</p>

    <p>İki ayrı sözcükten oluşurum: Umutsuzluk ve hata. Dolayısıyla sessiz dilimle, umutsuzluğun hata olduğu anlamını taşırım.</p>

    <p>Bundan dolayı, kendimle birlikte, mutluluğu getiririm ve mutluluk ve neşeyi hatırlatırım.</p>

    <p>Ben yaseminim. Ve rengimle kâfura şahitlik ederim, ey efendilerim!</p>
  </div>

  <p>Şimdi de efendilerim ve hanımlarım, eğer dilerseniz, size <i>Nergisin Şarkısı</i>’ın söyleyeyim. İşte şöyle:</p>

  <div class="gir1">
    <p>Güzelliğim hiç başımı döndürmez; çünkü, gözlerim baygındır, uyumlu salınırım ve kökenim soyludur.</p>

    <p>Her zaman çiçekler nezdindeyim; onları göğsümde tutmaktan hoşlanırım; ay ışığında onlarla konuşurum; sürekli olarak onların arkadaşıyım.</p>

    <p>Güzelliğim arkadaşlarım arasında bana birinci sırayı sağlar; bununla birlikte onların hizmetindeyim. Ve de kim dilerse, bu hizmetin gereklerinin neler olduğunu ona öğretirim.</p>

    <p>İtaat etmenin kemerini böbreklerim üstüne kenetlerim ve iyi bir hizmetkâr gibi ayak üzeri dikilirim.</p>

    <p>Öteki çiçeklerle bir arada oturmam ve sofra arkadaşıma başımı kaldırıp bakmam!</p>

    <p>Solumak isteyenler için koku saçmaktan yana cimri değilimdir; ve beni koparan ele asla karşı çıkmam.</p>

    <p>Benim için bir saflık giysisi olan çeneğimde her an susuzluğumu gideririm. Zümrüt bir sak, bana temel oluşturur, altın ve gümüş urbama şekil verir.</p>

    <p>Kusurlarımı düşündüğümde, gözlerimin mahçuplukla yere eğilmesini engelleyemem ve bir gün ne olacağımı düşündüğümde, yüzüm renk değiştirir.</p>

    <p>Dolayısıyla bakışlarımın ıslaklığıyla hatalarımı itiraf etmek ve göz kıpmalarımı bağışlatmak isterim.</p>

    <p>Eğer sık sık başımı eğiyorsam, suya eğilip kendime hayranlıkla bakmak için değildir bu; ama kıyıcı sonumun geleceği anı düşünmektendir!</p>
  </div>

  <p>Şimdi de, eğer dilerseniz, efendilerim, hanımlarım; size <i>Menekşenin Şarkısı</i>’nı söyleyeyim. İşte şöyle:</p>

  <div class="gir1">
    <p>Yeşil bir yaprağın mantosuna ve mavi ötesi bir hil’ate bürünmüşüm.</p>

    <p>Ben hoş görünüşlü, küçücük bir şeyim.</p>

    <p>Bırakın gül, Sabahın Gururu olarak adlandırılsın! Ben, bunun sırrını taşırım.</p>

    <p>Ama, mutluların yaşamını süren ve güzelliğinin kurbanı olarak ölen hemşirem gül, kıskançlık uyandırmaya daha layıktır!</p>

    <p>Ben, çocukluğumdan beri kederle tükenmiş, solgun yaşarım; ve de mateme bürünmüş olarak doğarım.</p>

    <p>Hoşça zaman geçirdiğim anlar ne kadar kısadır! Yazık, ne yazık ki!</p>

    <p>Kurak büyüdüğüm ve yaprak giysilerimden soyunuk kaldığım anlar ne kadar uzundur!</p>

    <p>Bakın! Taçyapraklarım açılır açılmaz, büyüme yaşına ulaşmam için zaman bırakmaksızın, koparıp, beni kökümden yoksun ederler;</p>

    <p>O zaman, benim zayıflığımdan yararlanarak iznim olmadan alçakgönüllülükle onlara ulaşmadan, bana şiddetle davranan kimseler eksik değildir.</p>

    <p>Benim yanımda olanlara zevk saçarım, beni fark edenlerin hoşuna giderim. Bununla birlikte, bir gün, hatta günün bir kısmı ancak geçmişken benim değerim bilinmez artık.</p>

    <p>Beni, hakkımda en büyük değeri sağladıktan sonra, en düşük fiyatla satarlar; beni övgülerle sardıktan sonra hatalarım bulunur sonunda.</p>

    <p>Akşam vakti, düşman bahtın etkisiyle taçyapraklarım büzülür ve solar; sabahleyin solmuş ve kurumuş olurum.</p>

    <p>İşte o zaman, benim erdemlerimi bilen, gayretli insanlar beni toplar.</p>

    <p>Benim yardımımla, kötülükleri uzaklaştırırlar, acıları yatıştırırlar ve sert mizaçlar tatlılaştırılır.</p>

    <p>Tazeyken, kokumun hoşluğundan, çiçeğimin güzelliğinden insanları yararlandırırım. Kuruyunca onlara sağlıklarını kazandırırım.</p>

    <p>Ama âdemoğulları içinde benim iç niteliklerimi bilmezlikten gelen ve bilgece görüşmelerimi incelemeyi ihmal eden ne çok kişi var!</p>

    <p>Yine de düşünmeyi bilenlere, beni inceleyerek bilgi edinmek isteyenlere, üzerinde düşünecekleri konular oluştururum! Çünkü, aklın sesini işitmek isteyenlere karşı ayırt edici tavır takınırım.</p>

    <p>Küçük sapları üzerinde çiçeklerimi, seçkin piyadeleri zümrüt miğferlerini takınmış, mızraklarını gök yakutla donatmış, kargılarıyla düşmanlarının başlarını marifetle uçuran bir orduya benzer görerek çoğu zaman yanlış tanınmış olmamın tesellisini bulurum.</p>
  </div>

  <p>Ve şimdi de, dilerseniz, efendilerim hanımlarım; size <i>Nilüferin Şarkısı</i>’nı okuyayım. İşte şöyle:</p>

  <div class="gir1">
    <p>Doğam öylesine çekingen ve utangaçtır ki, havada çıplak yaşamaya karar veremediğimden, gözlerden kaçar, suda yaşarım. Ve lekesiz taçyapraklarımla, görmektense keşfetmeye eğilimliyimdir.</p>

    <p>Âşıklar benim derslerimi doymazlıkla dinlesinler, ölçülü davranmayı öğrensinler ve ihtiyatlı olsunlar!</p>

    <p>Sulak yerler benim dinlendiğim yataktır. Çünkü saydam ve akarsuyu severim ve ondan ne sabah, ne akşam, ne kış, ne yaz ayrılamam!</p>

    <p>Ve nasıl olağandışı şeydir ki, bu su için, aşkla üzgün, ardından iç çekip duruyorum; ve arzunun yakan susuzluğunun pençesinde, her yerde ona eşlik ediyorum.</p>

    <p>Böylesi hiç görülmemiştir: Su içinde olmak ve de kendini en ateşli susuzluk tarafından yutulmuş gibi duymak!</p>

    <p>Gündüzün, gün ışığı altında, altın yaldızlı çeneğimi açarım; ama gece yeryüzünü sarınca ve sular üzerine uzanınca; dalga beni kendine çeker.</p>

    <p>Ve çeneğim eğilir, kendimi besleyici bağrına gömerek, yeşillik ve sudan oluşan yuvamın dibine çekilir ve tekil düşüncelerime dönerim.</p>

    <p>Çünkü çeneğim, o zaman, gece sularına gömülmüş, uyanık bir göz gibi, mutluluğunu oluşturan şeyleri gözetir.</p>

    <p>Ve düşüncesiz insanlar artık benim nerede olduğumu bilmezler ve gizli mutluluğumun farkına varmazlar. Ve hiçbir yasakçı, taze sevgilimden uzaklaştırmak için artık beni tedirgin etmez.</p>

    <p>Zaten, arzularımın beni sürüklediği bir yerde; sevgilim benim yanımda kalıyor. Beni saran ateşi yatıştırmak için ona ricada bulunursam, tatlı sıvısıyla beni suluyor; ondan sığınak istersem, dostça, gizlemek için bana bağrını açıyor.</p>

    <p>Varlığım onunkine bağlı ve yaşamımın süresi onun benim yanımda kaldığı süreye dayanıyor.</p>

    <p>Ben ancak onunla yetkinliğin son kertesini elde edebiliyorum ve erdemlerimi onun kendine özgü niteliklerine borçluyum ben.</p>

    <p>Doğam öylesine çekingen ve utangaçtır ki, havada çıplak yaşamaya karar veremediğimden, gözlerden kaçar ve suda yaşarım. Ve lekesiz taçyapraklarımla görmektense, keşfetmeyi yeğlerim.</p>
  </div>

  <p>Ve şimdi, dilerseniz, efendilerim ve hanımlarım; size <i>Karanfilin Şarkısı</i>’nı söyleyeyim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz üçüncü gece olunca, demiş ki:</i></p>

  <br/>

  <p>Ve şimdi, dilerseniz, efendilerim ve hanımlarım, size, <i>Karanfilin Şarkısı</i>’nı söyleyeyim! İşte şöyle:</p>

  <div class="gir1">
    <p>Zamanın değişimi, benim de ilk rengimi değiştirdi ve böylece bendeki çeşitlemeleri yaratan üç ayrı renk ortaya çıktı. İlki aşk derdinin sarı giysisi altında ortaya çıkar; ikincisi yokluğun acılarıyla ortaya çıkan tedirginliğin beyaz urbasına bürünmüş olarak bakışlara çarpar; üçüncüsü de, aşk üzüntüsünün mavi örtüsü altında görülür.</p>

    <p>Beyaz olduğumda, ne parıltım, ne kokum vardır: Bu yüzden, kimse ne koklamaya gelir beni, ne de çekici yanlarımı kapatan örtüyü kaldırmaya.</p>

    <p>Ama böylece yüzüstü bırakılmaktan keyif duymadayım. Çünkü bunu ben istedim. Özenle sırrımı saklıyor, kendi kokumu kendi içimde tutuyorum. Ben definemi öylesine bir özenle gizlice ortadan kaldırırım ki, ne arzular, ne gözler ondan yararlanamaz.</p>

    <p>Sarı olduğum zaman, aksine, baştan çıkarıcılığı vaat ederim; bu maksatla, şehvet havasına bürünürüm; sabah, akşam, mis gibi kokumu yayarım; sabahın şafağından akşamın kızıllığına kadar kokulu nefesimle solurum.</p>

    <p>Kınamayın beni kardeşlerim, arzuyla bunca alevlenen tutkumu meltemin soluğuna terk ediyorum diye. Sırrına ihanet eden sevgili suçlu değildir; aşkının şiddetiyle yenik düşmüştür.</p>

    <p>Ama mai olduğum zaman, gündüzün, kızgınlığımı bastırırım, derdime sabırla katlanırım ve yüreğimin kokusunu asla salıvermem.</p>

    <p>Beni sevenlere bile, ışık benim sevdiğim gizemi ortadan kaldırdığında, yanıt vermem; ve ruhumun gizini onlara açmam; ve koku saçarak varlığıma da ihanet etmem.</p>

    <p>Ama gece beni karanlıklarıyla örter örtmez hazinemi dostlarıma açarım; ve benimle aynı derdi çekenlere dertlerimi dökerim.</p>

    <p>Ve dostlarımın oturduğu bahçede şarap bardakları dolaşırken, ben de sıram gelince, kendi yüreğimin bardağından içerim.</p>

    <p>O zaman, o an bana uygun geldiğinden, gece yayılımlarımı dışa vurur; ve çok sevilen bir dostun birlikteliği kadar hoş bir koku yayarım.</p>

    <p>Ve yine, benim varlığım aranır ve tatlılıkla okşanırsam; ben de, katı yüreklerin bana çektirdiklerinden şikâyet etmeksizin çabucak çağrıya uyarım.</p>

    <p>Ah! Sevgilinin uzanan kollarda solup sarardığı, âşıkların baş başa kalmak için seçtikleri karanlıkları ne kadar severim, ben! Kokulu şikâyetlerimi rüzgâra yaydığım, çıplaklığımı gözleyen örtüleri kaldırdığım ve kokusuz kardeşlerime kokulu tütsümü sunmak istediğim zaman bana imkân sağlayan karanlıkları severim.</p>
  </div>

  <p>Ve şimdi de, efendilerim ve de hanımlarım; eğer gerçekten diliyorsanız, <i>Fesleğenin Şarkısı</i>’nı size söyleyeyim:</p>

  <div class="gir1">
    <p>Kız kardeşlerim, işte barındığım bahçeyi elinizden geldiğince süsleyeceğiniz an geldi. Bana buyruk verin ve lütfen beni sofra arkadaşı olarak kabul edin!</p>

    <p>Taze ve narin yapraklarım benim az rastlanan niteliğimden söz eder size; ben ırmakların dostuyum; ay ışığında eğlenenlerin sırrını paylaşırım ve ben onların en sadık emanetçisi olurum.</p>

    <p>Beni sofra arkadaşı olarak kabul edin, kardeşlerim! Nasıl raks çalgıların sesi yokken pek hoş olmazsa, benim varlığım olmaksızın da zevk sahibi kişilerin ruhu neşe bulmaz. Göğsümde, yüreklerin derinlerine kadar işleyen değerli bir koku saklıdır. Cennete seçileceklerden olduğum bana vaat edildi. Size söyledim, kardeşlerim, ben asla sır saklamayı bilmeyen biri olmadım.</p>

    <p>Bununla birlikte, ailemin üyeleri arasında bir hafiye bulunduğundan söz edildiğini işitmiş olacaksınız! Nane!</p>

    <p>Ama sizden rica ederim, ona sakın sitem etmeyin; o sadece kendi kokusunu ve ancak kendisini ilgilendiren bir sırrı yayar.</p>

    <p>Kendiliğinden sır saklamasını bilmeyen, kendisine sır açıklayanlarla benzeşemez; ve asla aşağılayıcı hafiye adına layık olmaz.</p>

    <p>Ne olursa olsun, ben naneye asla yakın akrabalık ilişkileriyle bağlı değilim. Üzerinde düşünün kardeşlerim, ben ırmakların dostuyum; ay ışığındaki âşıkların sırrını bilirim. Ben sadık bir emanetçiyim.</p>

    <p>İşte barındığım bahçeyi elinizden geldiğince süsleyeceğiniz an geldi.</p>

    <p>Bana buyruk verin ve lütfen beni sofra arkadaşı olarak kabul edin!</p>
  </div>

  <p>Ve şimdi, efendilerim, hanımlarım; eğer istiyorsanız, size, <i>Papatyanın Şarkısı</i>’nı söyleyeceğim. İşte şöyle:</p>

  <div class="gir1">
    <p>Eğer simgelerden anlar durumdaysan, ayağa kalk, sana sunulanlardan yararlan. Yoksa, uyu; madem ki Doğa’yı yorumlamayı bilmiyorsun.</p>

    <p>Ama, cahilliğinin suç olduğunu itiraf etmelisin!</p>

    <p>Çiçeğimin açtığı günler nasıl olur da çok hoş günler olmaz! İşte güzelliğimin en tatlı, en hoş olduğu kırları süslediğim dönem!</p>

    <p>Beyaz yapraklarım beni uzaktan fark ettirir ve sarı göbeğim, taçyapraklarına tatlı bir baygınlık yayar.</p>

    <p>Benim iki tür rengimin farklılığı, Kur’an’ın bazılarının anlamı açık, bazılarının kapalı olan ayetlerindeki farklılığa benzer.</p>

    <p>Her yıl yer alan aşikâr ölümümden, gizli olan anlamı ve bahtın bana çektirdiği dertleri çıkarmayı bil.</p>

    <p>Açılan çiçeklerimin kırları büyülediği sırada çoğu zaman gelip beni hayranlıkla seyrettin; daha sonra yeniden geldin; ama artık beni bulamadın; ve bunu anlayamadın!</p>

    <p>Ve dahi, dertli şikâyetlerim güvercin hemşirelerime doğru yükselince, bu iniltileri zevk şarkısı yerine koyar; ve çiçeklerimin süslediği çimenlik üzerinde, neşe dolu, eğlenirsin! Ne yazık ki, gerçeği anlayamadın!</p>

    <p>Beyaz yapraklarım beni uzaktan fark ettirir; ama senin, benim neşemle hüznümü birbirinden ayıramaman can sıkıcı!</p>
  </div>

  <p>Ve şimdi, efendilerim ve de hanımlarım, eğer dilerseniz, size <i>Lavanta Çiçeğinin Şarkısı</i>’nı söyleyeyim! İşte şöyle:</p>

  <div class="gir1">
    <p>Oh! Çiçek tarhlarını süsleyen çiçeklerin arasında bulunmayışımdan dolayı ne kadar mutluyum! Kötü ellere düşmek tehlikesinden uzağım; ve çılgınca konuşmaların dışındayım. Benim hemşirelerim olan bitkilerin âdetlerine aykırı olarak Doğa beni derelerden uzakta bitirir; bakımlı yerleri ve uygarlaştırılmış toprakları hiç sevmem.</p>

    <p>Yabaniyim ben! Toplumdan uzak, eyleştiğim yerler çöller ve ıssızlıklardır. Çünkü kalabalığa karışmayı sevmem.</p>

    <p>Hiç kimse beni ekip yetiştirmediğinden ve de bana gösterdiği özenden dolayı sitemde bulunmaz. Özgür, özgürüm ben! Ve kölelerle kötü adamların elleri asla bana dokunmamıştır. Ama Arabistan’ın Necid’ine gelirseniz, beni orada bulursunuz; orada, solgun adamların konutlarının uzağında geniş ovalar mutluluğumu oluşturur ve ceylanların, arıların topluluğu benim tek zevkimdir.</p>

    <p>Orada, acı pelin benim yalnızlık kardeşimdir. Keşişlerin ve kendi içlerine gömülmüş dervişlerin sevgilisiyim ben. Hacer’i teselli eder, İsmail’i iyileştiririm.</p>

    <p>Özgür, özgürüm ben ve kentlerin pazarlarında asla satışa sunulmayan soylu kandan esireler gibiyim.</p>

    <p>Hovardalar beni hiç aramaz; ama bana tek değer veren, şakağında bir tutam filizimle silinmez bir resim çizercesine, bacağını kaldırıp bindiği yürük atı üzerinde yol alandır.</p>

    <p>Sabah rüzgârı, yanıbaşımda, avare dolaşırken, doğduğum yer olan Necid Çölü’nde olmanı isterdim.</p>

    <p>Taze ve ıtırlı kokum, yalnız yaşayan Bedeviyi sarar; ve temiz soluğum, benim yanımda dinlenmekte olana katılır.</p>

    <p>Ve de katı yürekli kervancı, güç bulunur niteliklerimi kervan halkına tanımlarken, benden sevecenlikle söz etmekten kendini alamaz.</p>
  </div>

  <p>Şimdi de, dilerseniz, efendilerim ve hanımlarım; bitirmek için size <i>Lalenin Şarkısı</i>’nı söyleyeyim. İşte şöyle:</p>

  <div class="gir1">
    <p>Eğer benim içim dışıma uyar olsaydı, sızlanmak ve kız kardeşlerimin bahtına imrenmek zorunda kalmazdım.</p>

    <p>Durmadan benim giysilerimin zengin ayırtlarını överler. En büyük övgü de bakirelerin yanaklarında benim pembeliğime benzerlik bulmalarıdır.</p>

    <p>Bununla birlikte beni görüp de küçümseyenler de vardır; şölen salonlarını süsleyen vazolara koymazlar beni; hoşluğumu kimseler övmez. Kız kardeşlerime gösterilen saygıda benim hiç payım yoktur; tarhların ancak en geri tarafında yer alırım; hatta beni oradan tüm olarak çıkardıkları da olur; görünüşümden de, kokumdan da tiksinirler sanırım.</p>

    <p>Yazık bana! Bu açık ilgisizliğin sebebi ne acaba? Yazık! Yazık! Sanırım ki, yüreğimin kara olmasındandır.</p>

    <p>Ama bahtın yazgılarına karşı ben ne yapabilirim ki? Eğer iç yanımda kusurlar varsa ve yüreğim kara ise, dış yanım hiç mi güzel değil?</p>

    <p>Savaşmaya sırt çeviririm. Yazık bana! Eğer iç yanım, dış yanıma benzer olsaydı, sızlanmak ve kız kardeşlerimin bahtına imrenmek zorunda kalmazdım. Tüm felaketim, sanırım ki, yüreğimden geliyor.</p>
  </div>

  <p>Şimdi de, meltemin ve çiçeklerin şarkılarını bitirdiğime göre, eğer dilerseniz, efendilerim ve hanımlarım, size, bazı kuşların şarkılarını söyleyeyim. İşte ilkin <i>Kırlangıcın Şarkısı...</i></p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz dördüncü gece olunca, demiş ki:</i></p>

  <br/>

  <p>Şimdi de meltemin ve çiçeklerin şarkılarını bitirdiğime göre, eğer dilerseniz, efendilerim ve hanımlarım, size, bazı kuşların şarkılarını söyleyeyim. İşte ilkin <i>Kırlangıcın Şarkısı:</i></p>

  <div class="gir1">
    <p>Eğer barınacak yer olarak damları ve evleri seçiyorsam, ağaçların kovuğunda ve dallarda yaşayan benzerim kuşlardan böylece ayrılmak içindir.</p>

    <p>Yabancı koşullarda kalmak kadar gözümde üstün tuttuğum başka hiçbir şey yoktur. Bundan dolayı insanlar arasına karışırım; benim türümden olmadıklarından ve kesinlikle onların arasında yabancı olmak için.</p>

    <p>Her zaman gezgin yaşarım; böylece bilgili kişilerin yoldaşlığından yararlanırım.</p>

    <p>Vatanımdan uzakta kalınca, her zaman iyilikle ve nazik bir tarzda karşılanırım.</p>

    <p>Bir eve yerleştiğimde, içinde oturanlara en küçük bir zarar bile vermem. Dere kenarlarında bulduğum çer çöple yuvamı kurarım.</p>

    <p>Evdeki yaşayanları çoğaltırım; ama onların azığını paylaşmayı hiç istemem çünkü gider tenha yerlerde besinimi ararım.</p>

    <p>Böylece, evsahiplerimin malik olduğu şeylerden elimi çekmem, beni onlarla bağdaştırır; onların besinlerine ortak olsam, beni asla konutlarında barındırmazlar.</p>

    <p>Bir araya geldiklerinde yanlarındayımdır, ama yemek yerlerken onlardan uzaklaşırım. Çünkü onların iyi niteliklerine katılmayı arzularım; şölenlerine değil. Onlar da değerdir benim aradığım, has buğdayları değil; onların dostluğunu isterim, tahıllarını değil.</p>

    <p>Ve dahi, insanların ellerinde bulunduklarından titizlikle çekindiğimden dolayı onların sevgisini kazanıyorum; onlar beni gözbebekleri gibi sever ve bağırlarına basarlar!</p>
  </div>

  <p>Ve şimdi, dilerseniz, efendilerim ve hanımlarım; size <i>Baykuşun Şarkısı</i>’nı söyleyeyim...</p>

  <div class="gir1">
    <p>Bana bilgeliğin sahibi derler. Ne yazık, bilgelik edinilir mi? Bilgelik, barış ve mutluluk ancak uzlette bulunur. Hiç değilse bunları orada bulma talihi vardır.</p>

    <p>Doğduğumdan beri dünyadan el etek çektim. Çünkü, bir damla su bile, bir şelalenin özünü oluşturursa, toplum da felaketlerin kaynağıdır. Bu yüzden mutluluğumu asla orada aramam.</p>

    <p>Çok eski bir yıkıntıdaki bir kovuk benim tek başıma yaşadığım konuttur. Orada, yoldaşlardan, dostlardan ve yakınlardan uzakta, acılardan arınmış yaşamım ve kıskançlardan çekinecek hiçbir şeyim yoktur.</p>

    <p>Görkemli sarayları, orayı konut yapan bahtsızlara bırakırım ve lezzetli yemekleri, bunlarla beslenen zavallı zenginlere!</p>

    <p>Çetin yalnızlığımda, düşünmeyi ve murakabeye varmayı öğrendim! Özellikle nefis<a href="../Text/dipnot.xhtml#Footnote0373" id="Feedback0373"><sup>[373]</sup></a> dikkatimi çekti. Onun yaptırabileceği iyiliği ve suçlu kılabileceği kötülüğü düşündüm. Dikkatimi gerçek ve içsel niteliklere çevirdim.</p>

    <p>Böylece anladım ki, ne sevinçler ne de zevkler kalıcı; ve dünya bir boşluk üzerine kurulmuş büyük bir boşluktur. Kapalı konuşuyorum, ama anlaşılıyorum. Bunlar açıklanması uğursuz olan şeylerdir.</p>

    <p>Benzerlerimin benden beklemek hakkı olan şeyleri unuttum; ve de onlardan beklemek hakkım olan şeyleri! Ailemi, malımı, mülkümü ve ülkemi terk ettim. Kasırların üzerinden ilgisizce uçup geçtim.</p>

    <p>Duvarların eski kovuklarını seçtim. Böylece ben de seçkinleştim.</p>

    <p>İşte bundan dolayı bana bilgeliğin üstadı derler. Ne yazık! Bilgelik edinilebilir mi?</p>
  </div>

  <p>Ve şimdi, dilerseniz, efendilerim ve hanımlarım; size <i>Şahinin Şarkısı</i>’nı söyleyeyim...</p>

  <div class="gir1">
    <p>Gerçektir, ben suskunum. Hatta bazen iyice karamsarım, kuşkusuz!</p>

    <p>Asla kendini beğenmiş, durmadan ötüşü kuşları bezdiren ve dilinin ölçüsüzlüğü başına her türlü felaketleri getiren bülbül değilim.</p>

    <p>Sessizliğin yasalarına uyarım. Dilimi tutuşum, benim tek erdemimdir, belki de; ve de görevlerimi gözetişim kusursuz yanımdır.</p>

    <p>İnsanlar beni yakalayıp tutsak edince de ihtiyatlı kalırım; asla düşüncemin ardında olanı açığa vurmam. Hiç kimse asla geçmişin ayak izleri üstünde ağlar görmeyecektir. Bilgi edinme: gezilerimde işte budur benim aradığım.</p>

    <p>Ve de sahibim sonunda beni sever; ve soğukluğum ve itiyadım yüzünden kin duyulmasından korkarak, Kur’an’ın “Gözün örtülmesi iyidir” hükmüne uyarak gözlerimi bir başlıkla örter.</p>

    <p>Sahibim dilimi bir bağla gagama bağlar; Kur’an’ın “Konuşmamak bilgeliktir” hükmüne uyarak.</p>

    <p>Ve yine Kur’an’ın “Yeryüzünde taşkınlık göstererek gezme!” hükmüne uyarak ayağıma köstek vurur.</p>

    <p>Böylece bağlanmış olmaktan acı duyarım, ama her zaman dilimi tutarım, katlandığım acılardan söz etmem.</p>

    <p>Başıma takılan başlığın karanlığında düşüncelerim boyuna olgunlaşır, öğrenimim tamamlanır. İşte o zaman şahlar hizmetkârım olur; şahane elleri uçuşumun hareket noktası olur ve bilekleri benim gururlu ayaklarımın altında kalır.</p>
  </div>

  <p>Ve şimdi, dilerseniz, efendilerim ve de hanımlarım, <i>Kuğunun Şarkısı</i>’nı size söyleyeyim! Kısadır, ama şöyledir:</p>

  <div class="gir1">
    <p>Arzularımın sahibi olarak havaya, karaya ve suya hükmederim.</p>

    <p>Bedenim kardandır, boynum bir zambak, gagam yaldızlı amberden küçük bir mahfaza.</p>

    <p>Benim saltanatım beyazlık, yalnızlık ve vakardan oluşmuştur. Suların gizemini, derinlerin definelerini ve denizin harikalarını bilirim.</p>

    <p>Ben, kendi kanatlarımla gezer, tozarken; kıyıda yaşayan duyarsız, asla denizin incilerini toplamaz ve sadece acı köpüğü talep eder.</p>
  </div>

  <p>Ve şimdi, dilerseniz, efendilerim ve hanımlarım, size, <i>Arının Şarkısı</i>’nı söyleyeyim. İşte şöyle:</p>

  <div class="gir1">
    <p>Evimi tepeler üzerine kurarım. Ağaçlara zarar vermeksizin elde edilenle ve tereddüt etmeden yenilenle beslenirim.</p>

    <p>Çiçekler, meyvalar üzerine konarım, asla bir meyvayı zedelemeden ve bir çiçeği bozmadan; onlardan sadece şebneme benzer yeğni bir öz alırım.</p>

    <p>Narin yağmamdan mutlu, konutuma döner; işime, düşüme koyulur; ve nasibim olan lütfa şükrederim.</p>

    <p>Yuvam, katı bir mimarlığın isterlerine göre kurulmuştur; ve Euklides’in kendisi, benim peteğimin hendesesine hayran olarak bilgilenmiştir</p>

    <p>Mumum ve balım bilgimle çalışmanın birleşmesinden üremiştir. Bal mumu, zahmetlerimin sonucudur, bal da bilgimin ürünüdür.</p>

    <p>Lütuflarımı ancak iğnemin acısını tattırdıktan sonra dileyenlere sunarım.</p>

    <p>Eğer eğretileme arıyorsan onların öğretici olanlarından birçoğunu sağlarım. Düşün ki, benim lütuflarımdan, ancak, küçümsemelerimin ve açtığım yaraların acısına katlanarak yararlanabilirsin.</p>

    <p>Aşk, ağır olanı yeğniler. Anladıysan beri gel, anlamadıysan olduğun yerde kal.</p>
  </div>

  <p>Ve şimdi, efendilerim ve hanımlarım; size, dilerseniz eğer, <i>Pervanenin Şarkısı</i>’nı okuyayım! İşte şöyle:</p>

  <div class="gir1">
    <p>Ben sevgilim alevin aşkıyla sonsuza dek tutuşan bir âşığım. Kendimi arzuyla ve ateşle yakmak! İşte benim kısa yaşamımı yöneten yasa budur.</p>

    <p>Sevgilimin kötü davranışı, aşkımı azaltacağına, onu arttırmaktan başka bir şey yapmıyor ve yok edici birleşmemizi görmek arzusuyla sürüklenerek ona doğru atılıyorum.</p>

    <p>Ama o beni kıyıcılıkla iterek kanatlarımın ince tülünü yırtıyor.</p>

    <p>Hayır, asla bir âşık, benim çektiklerime katlanmamıştır.</p>

    <p>Mum da bana “Gerçek âşık, beni mâhkum etmek için acele etmez, çünkü ben de senin çektiğin acıları çekiyorum” diye yanıt verir.</p>

    <p>“Bir âşık yanıp tükenirse, bunda şaşılacak bir şey yok; ama bir sevgili<a href="../Text/dipnot.xhtml#Footnote0374" id="Feedback0374"><sup>[374]</sup></a> aynı bahtı paylaşırsa, işte şaşılacak şey budur.</p>

    <p>“Ateş beni sever, seni sevdiğim gibi; al alevli iç çekişleri beni yakar ve eritir.</p>

    <p>“Yanıma yaklaşmak ister ve beni yutar; aşkla birleşmek ister benimle: ama arzusuna ancak beni tüketmekle kavuşur.</p>

    <p>“Ateşle konutumdan koparılırım, ben ve kardeşim bal. Sonra onu benden ayırırlar ve aramıza geniş bir aralık sokarlar.</p>

    <p>“Işığımı yaymak, yanmak, gözyaşları dökmek, işte benim bahtım bu! Başkalarını aydınlatmak için tükenirim ben.”</p>

    <p>İşte böyle konuştu benimle mum. Ama ateş ikimize doğru dönerek, bize dedi ki:</p>

    <p>“Benim saki olduğum yerde içenler mutludur. Benim ölümsüz alevimde tükenerek aşkın yasalarına boyun eğip, kendi başlarına ölenlerin yaşamı mutludur!”</p>
  </div>

  <p>Ve şimdi, dilerseniz, efendilerim ve hanımlarım; size, <i>Karganın Şarkısı</i>’nı söyleyeyim...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz beşinci gece olunca, demiş ki:</i></p>

  <br/>

  <p>Ve şimdi, dilerseniz, efendilerim ve hanımlarım, size, <i>Karganın Şarkısı</i>’nı söyleyeyim! İşte şöyle:</p>

  <div class="gir1">
    <p>Evet, biliyorum, geceyi giyinmiş, tedirgin edici haykırışımla, temiz olan ne varsa berbat etmeye, en tatlısından ne varsa acılaştırmaya geliyorum.</p>

    <p>İster şafağın uyanışı sırasında olsun, ister gecenin yaklaşması sırasında, baharda kurulan konaklama yerlerine yönelip oradakileri yerlerinden ayrılmaya zorlarım.</p>

    <p>Tam bir mutluluk görünce, yakında sonunun geleceğini ilan ederim; görkemli bir saray görürsem, pek yakında yıkılacağını bildiririm.</p>

    <p>Evet, bütün bunlar yüzünden bana kusur bulurlar ve Haşir’den daha uğursuz Cadir’den daha kutsuz olduğum söylenir.</p>

    <p>Ama, ey benim davranışımı ayıplayan, gerçek mutluluğunu, benim kendiminkini tanıdığım gibi, tanısaydın; benim gibi kara bir giysiye bürünmek için tereddüt etmez; ve bana, boyna, iç çekmelerle yanıt verirdin.</p>

    <p>Ama boş zevkler zamanını işgal ediyor ve gururun seni bilgelik yollarından uzakta tutuyor.</p>

    <p>Unutuyorsun ki, senin sadık dostun, sana açıkyüreklilikle seslenendir. Yoksa kusurlarını saklayan değil; seni azarlayandır, bağışlayan değil, sana gerçeği öğretendir, hareketlerine karşı öç alan değil.</p>

    <p>Çünkü her kim sana uyarılarda bulunursa, sende uyuyan erdemi uyandırır ve sağlık kaygıları esinleyerek tedbirli davranmanı sağlar.</p>

    <p>Bana gelince, mateme bürünmüş, bizi terk eden kaçak yaşam üzerine ağlıyorum. Ve yöneticisinin ilerlemesini çabuklaştırdığı bir kervan gördüğüm her defa, inlemekten kendimi alamıyorum.</p>

    <p>Böylece camindeki vaize benzemekteyim ve vaizlerin siyah giyinmeleri yeni bir şey değildir. Ama, ne yazık ki, benim peygamberane sesime yanıt verenler dilsiz ve cansız nesnelerdir.</p>

    <p>Ey kulağı ağır işiten, uyan artık, sabah bulutlarının gösterdiği şeyi anla; dünyada, göze görünmez âlemden şöylece bir şeyler görmek için çaba harcamayacak hiç kimse yoktur!</p>

    <p>Ama sen beni duymazsın, duymazsın beni sen! Sonunda bir ölüye seslendiğimi anlarım.</p>
  </div>

  <p>Ve şimdi, dilerseniz, efendilerim ve hanımlarım; size <i>Hüthüt Kuşunun</i><a href="../Text/dipnot.xhtml#Footnote0375" id="Feedback0375"><sup>[375]</sup></a> <i>Şarkısı</i>’nı söyleyeyim...</p>

  <div class="gir1">
    <p>Aşkın habercisi olarak Saba’dan gelince, mavimtırak çekik gözlü Melike’nin altın yaldızlı mektubunu Hükümdar’a verdim.</p>

    <p>Süleyman da bana “Ey Hüthüt Kuşu, sen bana Saba’dan yüreğimi hoplatan bir haber getirdin” dedi.</p>

    <p>Beni lütuflara boğdu ve o zamandan beri sakladığım bu hoş tacı başıma koydu.</p>

    <p>Bana bilgeliği öğretti. İşte bundan ötürü çoğu zaman düşüncelerimin yalnızlığına geri dönüyor; bana söylediği şekliyle öğretisini hatırlıyorum.</p>

    <p>Bana dedi ki “Bil ki, ey hüthüt kuşu; yürek, öğrenmek için uyanık bulunuyorsa; zekâ, eşyanın gizli anlamına nüfuz eder.</p>

    <p>“Ruh iyi durumdaysa, gerçeğin alametlerini kavrar; vicdanın idraki olsaydı, zahmetsizce iyi haberleri alırdı;</p>

    <p>“Şayet ruh, gizemli etkilemelere açık olsaydı, doğaüstü ışınları alırdı.</p>

    <p>“Eğer içimiz temiz olsa, eşyanın gizemi açıkça belirir; ve Kutsal Dost gözümüze görünürdü.</p>

    <p>“İnsan gurur giysisinden soyunursa, artık yaşamda hiçbir engel kalmaz ve ruh artık düşünceler salgılamaz.</p>

    <p>“Böylece mizacın, ruhsal sağlığı oluşturan dengeyi bulurdu; ve sen kendi tabibin olurdun;</p>

    <p>“Umut yelpazesiyle kendini serinletmeyi bilir ve kendi kendine sığınmanın halile ağacını, ıslahın erik ağacını, ilginin çiğdesini ve yönetimin demir hindisini dikerdin!</p>

    <p>“Sabır harcında karılmayı bilir; alçakgönüllülük eleğinden elenir; gecenin sonunda ağaran sabahın tenhalığında Kutsal Dost ile baş başa kaldıktan sonra ruhsal çareler üretirdin.</p>

    <p>“Çünkü kapının sinir bozan gıcırtısından, sineğin vızıltısından ve böceklerin toz içinde debelenmelerinden kinayi bir anlam çıkarmasını bilmeyen,</p>

    <p>“Çıplağın yürüyüşünün neyi belirlediğini, serabın ölgün ışığını, sisin rengini anlamayan, bilge kişilerden sayılmaz.”</p>
  </div>

  <p>Genç Tuhfe, çiçeklerin ve kuşların bu şarkılarını söyledikten sonra susmuş. O zaman sarayın tüm köşelerinden coşkuya kapılmış ecinni taifesinin haykırışları yükselmiş. Şeyh İblis gelip onun ayaklarını ve soylu ecinni hatunlar coşkunun sınırında ağlayarak yanaklarını öpmüşler. Ve hep birlikte, elleri ve gözleriyle, açıkça “Dilimiz hayranlıklıkla bağlıdır; sözler ağzımızdan çıkamıyor” anlamında hareketler ve işaretler yapmışlar. Sonra, oturdukları yerlerden düzenli aralıklarla sıçramışlar ve kendi ecinni dillerinde, açıkça “Ne kadar güzel! Ne harika! Hayran olduk! Teşekkür ediyoruz!” anlamında, bacaklarını havaya kaldırmışlar. İfrit Maymun ve çirkin arkadaşı da ayağa kalkıp parmakları kıçlarında oynamaya başlamışlar; ve bu da, onların dilinde, kesinlikle “Hayranlıktan çılgına döndüm” anlamına geliyormuş.</p>

  <p>Tuhfe, bu şarkı ve şiirlerin ecinniler üzerinde bıraktığı etkiden heyecanlanmış olarak onlara “Vallahi, ey efendilerim ve hanımlarım, yorgun olmasaydım, size, geri kalan kokulu çiçekler, otlar ve kuşlar hakkında başka şarkılar ve şiirler de söylerdim. Özellikle de bülbülün, bıldırcının, sığırcık kuşunun, tahtalı güvercinin, saka kuşunun, tavusun, sülünün, kartalın, devekuşunun şarkılarını; köpek, deve, at, yabaneşeği, eşek, zürafa, ceylan, karınca, koyun, tilki, keçi, kurt, arslan gibi hayvanların ve daha başka pek çok hayvanın da şarkılarını söylerdim. Ama inşallah, bir başka münasebetle toplandığımızda bunu yaparım. Şimdi, Şeyh İblis’ten, beni, hakkımda büyük bir tedirginlik duyabilecek olan efendim Emirü’l-Mümin’inin sarayına götürmesini rica ediyorum. Çocuğun sünnetinde ve genç ifritenin düğününde bulunamazsam beni bağışlayın. Gerçekten, bulunmam mümkün değil!” demiş.</p>

  <p>O zaman Şeyh İfrit ona “Gerçekten, ey Gönüllere Armağan, bizi bunca erken terk etmek istemen yüreğimizi yaralıyor. Bizi biraz da dudaklarımızdan çekip aldın! Tanrı, üzerinde olsun, ey Tuhfe! Bize birkaç dakika daha lütfet!” demiş. “Emirü’l-Müminin’in yanına geri dönmem gerek; çünkü, ey Şeyh İblis, toprağın çocuklarının gerçek mutluluğu ancak toprak üzerinde yaşayarak tadacaklarını görmezlikten gelemezsin. Ve ruhum, benzerlerinden bunca uzak olduğu için kederlidir” diye yanıt vermiş.</p>

  <p>O zaman İblis, ona “Başım üzerine, gözüm üzerine, ama ilkin, ey Tuhfe, eski musiki hocan, hayranlık uyandıran Musullu İshak bin İbrahim’i tanıdığımı sana söylemek istiyorum” demiş. Sonra da gülüp “O da aynı şekilde beni tanıyor, çünkü, bir gün sırası gelince, bir kış akşamı aramızda geçmiş olan bazı şeyleri sana anlatmakta kusur etmeyeceğim. Çünkü onunla ilişkilerim uzun bir öykü oluşturur; ve herhalde ona ut üzerinde öğrettiğim bazı makamları ve ona bir akşam sağladığım hayal kızı hâlâ unutmamıştır. Ama sen Emirü’l-Müminin’in yanına dönmek için bu denli acele ettiğine göre, şimdi bütün bunları sana anlatmamın zamanı değil. Bununla birlikte, İshak, ellerinde hiçbir şey olmaksızın ayrılmış olduğunu söyleyemeyecektir. Bundan dolayı, sana, ut üzerinde, bu yoldan tüm evreni hayran bırakacağın bir özelliği öğreteceğim, böylece efendin halifenin de daha çok sevgisini kazanırsın” demiş. Kız da “Sana ne uygun geliyorsa yap!” diye yanıt vermiş.</p>

  <p>Sonra İblis, genç kızın udunu eline almış ve yeni bir makamdan bir musiki parçası ve buna harika bir yanıt verir gibi diğer bir musiki parçası çalmış; bunları işitilmedik ve tınısı harika tekrarlar izlemiş. Bu musikiyi işiten Tuhfe’ye, o ana kadar öğrenmiş olduğu her şey hataymış gibi gelmiş ve Allah belasını veresice Şeyh İblis’ten öğrendiği şey, sanki ona tam uyumluluğun kaynağı ve temeli gibi görünmüş. Ve bu yeni musikiyi efendisi Emirü’l-Müminin’e ve İshak en-Nedim’e dinletebileceğini düşünerek neşelenmiş. Ve aldanmamış bulunduğundan emin olmak için işittiği havayı onu öğretmiş olanın huzurunda tekrarlamak istemiş. Dolayısıyla İblis’in elinden udunu almış; ve kendisine verilmiş olan ses perdesi üzerinden yol alarak aynı musiki parçasını noksansız olarak tekrarlamış. Tüm ecinniler “Harika!” diye haykırmışlar. İblis de, ona “Ey Tuhfe, işte şimdi sanatın en üst düzeyine ulaştın. Ben de sana tüm ecinni reislerinin ortaklaşa imzaladığı bir şahadetname vereceğim; bununla tanınacak ve yeryüzünün en iyi ut çalıcısı olarak ilan edileceksin. Ve aynı şahadetnameyle seni ‘Kuşların Başkanı’ olarak adlandıracağım. Çünkü lütfedip bize okuduğun şiirler ve şarkılar seni eşsiz kılıyor; ötücü kuşların başkanı olmak senden başkasının hakkı değil” demiş.</p>

  <p>Şeyh İblis, başkâtibi çağırtmış; o da bir horoz derisi alıp oracıkta söz konusu şahadetnameyi hazırlamış...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz altıncı gece olunca, demiş ki:</i></p>

  <br/>

  <p>Şeyh İblis, başkâtibi çağırtmış; o da bir horoz derisi alıp oracıkta söz konusu şahadetnameyi hazırlamış. Sonra onun üzerine, Şeyh İblis’in yazdırdığı şekilde küfi harflerle ve güzel yazıyla mükemmel satırlar çiziktirmiş. Ve bu şahadetnameyle genç Tuhfe’nin bundan böyle Kuşların Başkanı olduğu kesinleşmiş ve özel bir kararnameyle ut çalanların ve şarkıcıların sultanı olarak atandığı belirtilmiş ve şahadetname Şeyh İblis’in mührüyle damgalanmış ve yanıbaşına öteki ecinni reislerinin ve sultanlarının mührü basılmış. Bu iş bitince, belgeleri küçük bir altın çekmeceye kilitlemişler; çekmeceyi de merasimle Tuhfe’ye vermişler. O da bunu alıp teşekkür makamında öperek alnına götürmüş.</p>

  <p>O zaman İblis kendisini çevreleyenlere bir işaret yapmış ve hemen her biri bir sandık yüklenmiş ecinni hamallar içeri girmişler. Hepsi birbirine benzer on iki adet olan bu sandıkları Tuhfe’nin önüne koymuşlar. İblis de, onları birer birer açıp içlerindekini Tuhfe’ye göstererek “Bunlar senin malın!” demiş. Birinci sandık baştan aşağı değerli taşlarla doluymuş; ikincisi altın dinarlarla, üçüncüsü külçe halinde altınla; dördüncüsü kuyum işi mücevheratla; beşincisi altın şamdanlarla; altıncısı kuru şekerleme ve halile ağacı<a href="../Text/dipnot.xhtml#Footnote0376" id="Feedback0376"><sup>[376]</sup></a> meyvaları; yedincisi ipek giyim eşyası; sekizincisi düzgün ve kokular; dokuzuncusu musiki araçları; onuncusu altın sofra takımları; on birincisi işlemeli giysiler ve on ikincisi her renkten ipek giysilerle doluymuş.</p>

  <p>Tuhfe, bu on iki sandığın içindekileri gördükten sonra, İblis, hamallara yeni bir işaret yapmış; onlar da sandıkları yeniden yüklenmiş ve Tuhfe’nin ardında düzenli biçimde yer almışlar. O zaman ecinni eceleri, ağlayarak gelip Kuşların Başkanı’na vedada bulunmuşlar; ve Kameriye Sultan, ona “Kardeşim, ne yazık ki, bizi terk ediyorsun! Ama hiç değilse bize arada bir oturduğun köşkte gelip seni görmemize ve akılları baştan alan güzelliğinle gözlerimizi şenlendirmemize izin ver. Ama, istersen, bundan böyle, görünmez olacak yerde, yeryüzü kızlarının kılığına gireyim ve soluğumla seni uyarayım!” demiş. Tuhfe de “Tüm dost yüreğimle, ey Kameriye kardeşim. Evet, kuşkusuz! Senin soluğunla uyanmaktan ve seni yanıbaşımda yatırmaktan zevk duyacağım” demiş. Ve oracıkta yeniden öpüşmüşler ve bin kez sevgi yemini etmişler.</p>

  <p>O zaman İblis gelip Tuhfe’ye sırtını çevirip önünde eğilmiş; ve onu ata biner gibi oturtmuş. Vedalaşmalar ve yerinme hıçkırıkları arasında, kız sırtında olduğu halde, hemen, artlarından sandıkları sırtlarında bulunan hamallar kendilerini izlerken uçmuş. Ve göz açıp kapayıncaya kadar geçen bir zaman içinde hepsi birden kazasız belasız Bağdat’ta, Emirü’l-Müminin’in sarayına ulaşmışlar, İblis, Tuhfe’yi yavaşça yatağının üzerine bırakmış; hamallar da on iki sandığı düzgün bir şekilde duvarın önüne dizmişler. Ve Kuşların Başkanı’nın önünde yeri öperek, İblis başta olmak üzere en küçük bir gürültü yapmaksızın geldikleri gibi çekip gitmişler.</p>

  <p>Tuhfe odasında ve yatağında kendini yalnız başına bulunca; sanki oradan hiç çıkmamış gibi olmuş; başına gelen her şeyin bir rüyadan başka bir şey olmadığını sanmış. Ve de, duygularının gerçek olup olmadığından emin olmak için, udunu eline almış, düzen tutturup İblis’in öğretmiş olduğu yeni makam üzre, dönüşüyle ilgili doğaçlama dizeler söyleyerek çalmış. Köşkü koruyan haremağası odadan gelen ut sesini ve şarkıyı duymuş ve “Vallahi! Bu benim hanımım Tuhfe’nin çalışı!” diye haykırmış. Ve dışarı fırlayıp bir Bedevi güruhu tarafından izlenen bir âdem gibi koşarak ve çok heyecanlandığı için düşüp kalkarak, âdeti gereğince Emirü’l-Müminin’in kapısında görevde bulunan başharemağası Cellat Mesrur’un yanına ulaşmış. Ve “Ya Seydi! Ya Seydi!” diyerek onun ayaklarına kapanmış, Mesrur da kendisine “Sana ne oldu? Ve böyle bir saatte buraya ne yapmaya geldin?” demiş. Haremağası “Çabucak, ya Seydi, Emirü’l-Müminin’i uyandır. Hayırlı haberler getirdim!” demiş. Mesrur, ona “Sen deli misin ki ey Savvab, beni bu saatte Halife efendimizi uyandırmaya muktedir sanıyorsun?” diyerek homurdanmaya başlamış. Ama öteki öylesine ısrar etmiş ve öylesine bağırmaya başlamış ki, sonunda Halife gürültüyü işitmiş ve uyanmış. Ve içeriden “Ya Mesrur, dışarıdaki bu gürültü de ne böyle?” diye sormuş. Mesrur da, titreyerek “Köşkün kuruyucusu Savvap buraya gelip beni buldu ve ‘Emirü’l-Müminin’i uyandır!’ deyip duruyor!” diye yanıt vermiş. Halife “Bana ne söyleyeceksin, ey Savvab?” diye sormuş. Haremağası da “Ya Seydi, ya Seydi!” diye kekelemekten başka bir şey söyleyememiş. O zaman halife, uyurken içeride başucunda bekleyen cariye genç kızlardan birine “Git de işin ne olduğunu öğren!” demiş.</p>

  <p>Bunun üzerine genç kız odadan çıkıp haremağasının yanına gelmiş; ve köşkü koruyanı içeri almış. Haremağası öyle bir haldeymiş ki, Emirü’l-Müminin’i gördüğünde önünde yere kapanıp saygı duruşunda bulunmayı unutmuş ve sanki bir benzeriyle haremağalarının diliyle konuşurcasına “Yallah, kalk çabucak yatağından! Hanımım Tuhfe, odasında ut çalıp şarkı söylüyor. Çabucak gel de onu işit, ey herif!” diye haykırmış. Şaşırıp kalmış olan Halife, bir tek sözcük söyleyemeden haremağasına bakıp kalmış. Öteki de halifeye “Söylediklerimi anlıyor musun? Vallahi ben deli falan değilim. Sana hanımım Tuhfe yatak odasında bulunuyor ve de ut çalıp şarkı söylemekte diyorum. Çabuk gel! Acele et!” demiş. Harun Reşid de kalkmış, çabucak eline geçen ilk urbayı sırtına geçirmiş; aslında haremağasının sözlerinden bir tekini bile anlamaksızın ona “Allah belanı versin! Ne diyorsun sen? Bana nasıl oluyor da hanımın Sitti Tuhfe’den söz ediyorsun? Onun, kapılar pencereler kapalı iken odasından kaybolduğunu ve de her şeyi bilen vezirim Cafer’in, onun yok oluşunun doğal olmadığını, ecinnilerin ve benzerlerinin marifeti olduğunu söylediğini bilmiyor musun? Ve de ecinniler tarafından kaldırılıp götürülen kişilerin bir daha geri dönmediklerinden haberin yok mu? Kara beyninde yer almış bulunan kaba bir rüyadan ötürü gelip efendini uyandırma küstahlığını gösterdiğinden dolayı Allah belanı versin, ey köle!” demiş. Haremağası da “Ben ne rüya gördüm, ne hayal kuruyorum! Bakla falan da yemedim! Kalk bakalım! Bunca acılar çektikten sonra, gel de Havva kızlarının en harikasını gör!” demiş. Halife de, her şeye karşın, haremağası Savvap’ın deliliğini ortaya koyan bu sözleri işitince, gülmekten kendini alamamış ve ona “Eğer söylediklerin doğruysa, talihin yaver gitti demektir; çünkü sana özgürlüğünü bağışlayacak ve bin altın dinar vereceğim; ama her şey yalansa ve sana hemencecik söyleyeyim ki, bir zencinin kara rüyası sonucu mutlaka yalandır; seni çarmıha gerdireceğim!” demiş. Haremağası da ellerini göğe kaldırarak “Ya Allah, Ya Koruyucu, ey Koruyucuların Efendisi, kara beynimde ne bir rüyanın ne de bir hayalin barınmasına izin ver!” diye haykırmış. Halifeye yol göstererek ve “Kulak işitmek içindir, gözler görmek için. Gel öyleyse gözünle ve kulağınla görüp işit!” diyerek önden yürümüş.</p>

  <p>Harun Reşid köşkün kapısına ulaşınca ut çalınışını ve şarkı söyleyen Tuhfe’nin sesini işitmiş. Ve gerçekten o anda Şeyh İblis’in kendisine öğrettiği makam üzre çalıp söyleyen kesinlikle oymuş. Harun Reşid de, altüst olmuş; ve zaten uçup gitmiş olan aklını büyük zorluklarla başına toplayarak anahtarı kilide sokmuş, eli öylesine titriyormuş ki, kapıyı açmayı becerememiş. Sonunda, bir an gelmiş yüreklenmiş; bel veren kapıya dayanarak “Bismillah! Tanrı şeytanı kahretsin! Kötülüklere karşı Tanrı’ya sığınırım!” diyerek içeri girmiş.</p>

  <p>Tuhfe Emirü’l-Müminin’in heyecana kapılarak altüst olmuş halde içeri girdiğini görünce, çabucak ayağa kalkmış ve onu karşılamaya koşmuş. Onu kollarıyla sararak bağrına basmış. Harun Reşid de, ruhunu yitirmişçesine bir feryat koparmış ve bayılarak sırtüstü düşmüş. Tuhfe onun yüzüne miskli gül suları dökmüş ve baygınlıktan kurtulasıya kadar alnını, şakaklarını ıslatıp durmuş. Bir an sarhoş gibi bakınmış Harun Reşid; yanakları boyunca yaşlar akmış ve sakallarını ıslatmış. Ve tam olarak duyarlığını kazanınca, onunla birlikte ağlayan sevgilisinin okşayışları ve birbirlerine söyledikleri sözler tüm anlatıların ötesinde kalmış. Harun Reşid ona “Ey Tuhfe, senin kayboluşun kuşkusuz olağandışı bir şeydir; ama dönüşün daha da olağandışı ve kavrayışı aşıyor” demiş. O da “Başım üzerine yemin ederim ki, efendim, gerçek de budur. Sana her şeyi anlatıp olan biteni belirtince, ne diyeceksin acaba?” diye yanıt vermiş. Ve ona daha fazla bekletmeksizin, yaşlı şeyhin köşke sessizce girişini, İblis’in sarhoş olarak yaptığı raksı, heladan yeraltına inişlerini, kanatlı atı, ecinnilerin sarayını, ecinni ecelerini ve özellikle Kameriye’nin güzelliğini, yemekleri, onurlandırmaları, çiçeklerin ve kuşların şarkılarını, İblis’in musiki dersini ve sonunda kendisine verilen Kuşların Başkanı sıfatını taşıyan şahadetnameyi ona anlatmış. Ve horoz derisi üzerine yazılı söz konusu şahadetnameyi önünde açmış. Sonra halifeyi elinden tutarak ona, bin dilin tanımlayamayacağı, bin kâtibin yazıya dökemeyeceği on iki sandığı, birbiri ardına açarak göstermiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama dokuz yüz otuz yedinci gece olunca, demiş ki:</i></p>

  <br/>

  <p>... Ve ona bin dilin tanımlayamayacağı, bin kâtibin yazıya dökemeyeceği on iki sandığı birbiri ardına açarak göstermiş. Bunlar, sonradan Beni Bermekilerin ve Beni Abbasların zenginliklerinin kaynağı olmuş.</p>

  <p>Harun Reşid’e gelince, sevgilisi Gönüllere Armağan’ı yeniden bulma sevinciyle Bağdat’ı bir kıyısından öbürüne süsletip ışıklandırmış; hiçbir fakirin çağırılmasının unutulmadığı harika şölenler vermiş. Bu şenlikler sırasında her zamankinden fazla onur ve yüceliğe kavuşmuş olan İshak en-Nedim, duyduğu minnetle, Tuhfe’nin sonsuza dek kahrolası İblis’ten öğrendiği de dahil, kendisine öğretmekte noksanlık göstermediği birçok şarkıyı halk önünde söylemiş! Harun Reşid ve Gönüllere Armağan da, aşkın mutluluğu içinde, Mezar Sağlayıcı’nın gelmesine kadar, zevkli bir hayat yaşamaktan geri kalmamışlar.</p>

  <br/>

  <p><i>“Ve işte, ey bahtıgüzel şah,” diye sözünü sürdürmüş Şehrazad, “Gönüllere Armağan, kuşların başkanı genç Tuhfe’nin öyküsü böyledir.”</i></p>

  <p><i>Şah Şehriyar, Şehrazad’ın bu öyküsüne, özellikle çiçeklerin ve başta hüthüt kuşu’nun ve karganınkiler olmak üzere kuşların şarkılarına hayranlığın sınırında hayran olmuş. İçinden “Vallahi! Vezirimin bu kızı benim için büyük bir lütuf oldu. Onun erdemlerini ve niteliklerini taşıyan birisi ölmeye layık değildir. Onun hakkında kesin bir karara varmadan önce, bir süre daha düşünmem gerek. Ve sonra! Belki de onun hâlâ bana anlatacağı kim bilir daha ne harika öyküleri vardır!” diye düşünmüş. Ve ruhunda o güne kadar duymadığı bir coşkunluk duymuş; öyle ki, ansızın Şehrazad’ı yüreğine bastırmaktan kendini alamamış ve ona “Sana benzeyen kızlar kutsansın, ey Şehrazad. Bu öykü, içerdiği çiçeklerin ve kuşların şarkılarıyla ve ruhumu zenginleştiren bu şiirlerin sağladığı büyük öğretiyle beni son kertede heyecanlandırdı. Dolayısıyla, ey vezirimin erdemli, rahat ve güzel konuşan kızı, eğer hâlâ bana anlatacak bunun gibi bir, iki, üç ya da dört öykün varsa, anlatmaya başlamakta tereddüt etme. Çünkü bu akşam ruhumun senin sözlerinle yatıştığını ve tazelendiğini ve yüreğimin, sözgenliğinle sana bağlandığını hissediyorum!” demiş. Şehrazad da “Ben, efendim şahın bir kölesinden başka bir şey değilim; onun övgüleri benim erdemlerimin üstündedir. Ama, madem ki bunu arzu etmektesin, sana kadınlar, kolluk amirleri ve benzerleri hakkında bazı olayları anlatmak isterim. Ancak bu öyküler biraz özgürce ve gözüpek olduklarından sözlerimin senin ruhunu tedirgin edeceğinden ve güzel yaradılışının sevecenliğini inciteceğinden korkuyorum. Çünkü, ey zamanın şahı, halk genellikle sakınımlı bir dili ve onun bazen yerindelik sınırını aşan anlatımlarını bilmez. Eğer sen bunun aşılmasını istiyorsan, ben de aşarım, ama susmamı yeğliyorsan, susarım!” diye yanıt vermiş. Şah Şehriyar da “Kuşkusuz, Şehrazad, konuşabilirsin! Çünkü kadınlardan yana anlatılabilecek hiçbir şeye şaşırmam ben; çünkü onlar çarpık kaburga kemiğine benzerler; pek iyi bilinir ki, çarpık bir kaburga kemiği düzeltilmek istenirken, daha da fazla bükülür; ama gereğinden fazla dayatılırsa kırılır. Bundan dolayı çekinmeden konuş; çünkü bildiğin o alçak karımın ihanetini gördüğüm günden bu yana bilgelik artık bizden uzakta değildir!” demiş. Ve bu son sözleri söyledikten sonra Şah Şehriyar’ın yüzü ansızın kararmış kaşları çatılmış, rengi solmuş ve durumu kötülemiş. Ve bütün bunlar sadece o eski kötü serüveni anımsamış olmasından ötürü olmuş. Hiç de güven verici olmayan bu değişiklikleri görünce küçük Dünyazad da “Ablacığım, lütfen bize bildirdiğin kolluk amirleri ve kadınlar hakkındaki öyküyü hemen anlat! Ve bu yüce ruhlu şahtan yana hiçbir şeyden korkma! Çünkü o, kadınların değerli taşlar gibi olduğunu bilir; bunların kimilerinde lekeler, kusurlar ve hatalar vardır; kimileri ise saf, saydam ve her türlü sınamaya yatkındır. O senden çok daha iyi ve benden çok daha güzel bu ayrımı yapmayı bilir; ve değerli taşlarla çakılları birbirine karıştırmaz!” diyerek haykırmaya özen göstermiş. Şehrazad da “Doğru söyledin, yavrum! Ben de tüm yüreğimle efendimize</i> El-Malikü’z-Zahir Rükneddin Baybars el-Bundukdari ve Kolluk Amirlerinin Öyküsü<i>’nü anlatacağım. Bunların başlarına gelenler şöyle olmuş!” demiş. Ve Şehrazad anlatmaya başlamış:</i></p>
</body>
</html>