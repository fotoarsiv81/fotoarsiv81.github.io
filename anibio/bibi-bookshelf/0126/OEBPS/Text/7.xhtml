<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Enisü’l-Celis ile Ali-Nur’un Öyküsü</p>
  </div>

  <p>Ey bahtıgüzel şah, işittim ki, vaktiyle Basra tahtında Halife Harun Reşid’e bağlı bulunan Muhammed ibn Süleyman ez-Zeyni adlı bir sultan varmış. Fakirleri ve dilenenleri kollar, bahtsız tebaasına merhametle davranır ve servetini, Allah’ın barışı ve duası üzerine olası Peygamberimiz Muhammed’e inananlar arasında bölüştürürmüş. Her bakımdan, erdemleri ve yiğitliği üstüne bir şairin yazdığı kasidenin başlangıcındaki şu dizelere layıkmış:</p>

  <div class="gir1">
    <p>Mızrağının demiri kalemidir; düşmanlarının yüreği de üzerine yazdığı kâğıt! Ve kanları her zaman kullandığı mürekkep!</p>
  </div>

  <p>Bu hükümdarın iki veziri varmış: Birinin adı El-Muin ibn Sâvi, diğerininki ise, El-Fazl ibn Hakan imiş. Ama bilmelisiniz ki, El-Fazl ibn Hakan, zamanının en cömert adamıymış, onu tüm gönüllerin sevgilisi yapan hayran olunacak bir ahlakı, çok hoş bir kişiliği ve bilim adamlarının gelip zor sorunları çözümlemek için ona danışacak kadar görüşlerine değer verdiği üstün nitelikleri varmış ve ülkenin tüm halkı, ayrıklık olmadan, ömrünce iyilik yapması ve kötülük yapmaktan ya da adaletsizlikten sakınması için ona dualar eder; uzun ömür ve mutlu bir yaşam dilerlermiş. Vezir El-Muin ibn Sâvi’ye gelince, o bambaşka biriymiş: İnsanlardan nefret eder, iyilikten dehşet duyar ve kötülük ekip biçermiş; öylesine ki, onu tanıyan bir şair, hakkında bize şunları anlatmıştı:</p>

  <div class="gir1">
    <p>Onu gördüm! Yaklaşmasının getirdiği kirlilikten sakınmak için toparlandım ve iğrençliğin dokunuşundan kaçınmak için giysimin eteklerini kaldırdım. Atımdan beni bu kirli öğeden uzaklaştırıp selamete kavuşturmasını istedim!</p>
  </div>

  <p>Ve yine bu birbirinden farklı iki vezire, bir başka şairin değişik bir dizesini uygulamak olasıdır:</p>

  <div class="gir1">
    <p>Soylu kişiden olma, soylu ruhlu, soylu kişiyle olunca duyduğun zevki yudum yudum tat! Zira her zaman soylu bir babanın oğlu doğuştan soyludur!</p>

    <p>Ama, soyu sopu aşağılık, ruhu çirkin, kendisi aşağılık insan ile ilişki kurmaktan kaçın! Zira kötü tohumdan dünyaya gelmiş kişinin kendisi de kötüdür!</p>
  </div>

  <p>Halk, Vezir El-Muin ibn Sâvi için ne denli kin ve nefret doluysa, Vezir Fazlüddin ibn Hakan için de o denli sevgi ve bağlılık gösteriyormuş. Bundan dolayı Vezir Sâvi, iyi yürekli Vezir Fazlüddin’e büyük düşmanlık besliyor ve hükümdarın kafasında onun hakkında aykırı fikirler uyandırmaya yarayacak hiçbir fırsatı kaçırmıyormuş.</p>

  <p>Böylece, günlerden bir gün Basra hükümdarı Muhammed ibn Süleyman ez-Zeyni, adalet dağıttığı salondaki tahtında, yöresi tüm emirler ve sarayının belli başlı ve büyük unvanlı kişileriyle çevrili oturuyormuş. O gün Basra’ya, esir pazarına, çeşitli ülkelerden bir yığın genç esirenin geldiği öğrenilmiş. Hükümdar da, veziri Fazlüddin’e dönerek, ona “Bana dünyada eşi olmayan güzellikte, mükemmel olduğu kadar aynı zamanda üstün nitelikleri ve tatlı bir kişiliği de olan genç bir esire bulmanı istiyorum” demiş.</p>

  <p>Vezir Fazlüddin’e yöneltilen bu sözleri duyunca, Vezir Sâvi, hükümdarın güvenini daha çok Vezir Fazlüddin’e gösterdiğini anlayıp kıskançlık duyarak şahı önerisinden vazgeçirmek niyetiyle, “Ama böylesi bir cariye bulunabilmesi kabul edilirken, değer olarak hiç değilse on bin altın dinar harcanması göze alınmalıdır!” diye haykırmış. Bunu duyan hükümdar, bu güçlük karşısında daha da hırslanarak hemen haznedarını çağırtmış ve ona, “Hemen şimdi on bin altın dinar al ve vezirim Fazlüddin ibn Hakan’a teslim et!” demiş. Haznedar da hemencecik emri yerine getirmiş. Aynı anda Vezir Fazlüddin, hükümdarın arzusunu tatmin etmek üzere saraydan çıkmış.</p>

  <p>Vezir Fazlüddin hemen esirler çarşısına gitmiş. Fakat, satın alırken gözetilecek koşullara uyan hiçbir esire bulamamış. Bunun üzerine esirler çarşısındaki siyah ve beyaz esirelerin alım ve satımıyla uğraşan tüm simsarları çağırtıp hükümdarın istediği nitelikte genç bir esire bulmaları için tüm araştırmaları yerine getirmelerini onlara emretmiş ve “Pazara en az on bin altın dinar değerince bir esirenin getirildiği her seferinde, bana hemen haber vermelisiniz! Gelip uygun olup olmadığını göreyim!” demiş.</p>

  <p>Ve gerçekten o günden sonra, her gün iki üç simsar gelerek vezire, ellerindeki güzel esireler hakkında haber verir olmuşlar; ancak vezir bunları beğenmeyip simsarı da esireyi de geri çeviriyormuş. Böylece, bir ay kadar bir zaman geçmiş; bin kudretsiz ihtiyarın nefsini canlandıracak, birbirinden güzel bin kadar genç kız görmüş. Ama vezir bunların hiçbiri hakkında karar verememiş.</p>

  <p>Hal böyle olunca, günlerden bir gün, Vezir Fazlüddin, hükümdarın sarayına gidip ondan görevini gereğince yerine getirebilmesi için biraz daha beklemesini rica etme niyetiyle atına binmek üzereyken simsarlardan birinin yaklaştığını ve atının üzengisini tutarak kendisine saygılar sunduktan sonra, onuruna şu iki dizeyi okuduğunu duymuş:</p>

  <div class="gir1">
    <p>Ey devletin parlaklığını arttıran ve ecdadın kurduğu eski binayı canlandıran, her zaman muzaffer büyük vezir!</p>

    <p>Cömertliğin ve iyiliklerinle yoksullara, kahrolmuşlara can verirsin!</p>

    <p>Ve her yaptığın Yüce Allah’ın katında daima kabul görür!</p>
  </div>

  <p>Ve bu dizeleri okuduktan sonra, vezire, “Ey soylu İbni Hakan! Yenilmez Fazlüddin! Bana tanımlamakla onur verdiğin esire bulundu; emrinizi beklemektedir!” demiş. Vezir de simsara, “Hemen onu sarayıma getir! Göreyim!” demiş. Ve vezir sarayına geri dönerek esirenin getirilmesini beklemiş; simsar, bir saat sonra, söz konusu ettiği esirenin elinden tutarak geri gelmiş. Onu tanımlamak için “Göğüsleri dik ve mağrur! Gece rengi gözlerini kapatan kahverengi göz kapaklı, düz ve kaygan yanaklı, belli belirsiz bir gamzesi olan güler çeneli, zengin ve kıvrımlı bir kalçası ve de bir arınınki kadar ince beli olan narin ve güzel endamlı bir kız” olduğunu söyleyebilirim. Nadir ve seçkin kumaşlara bürünmüş olarak içeri girmiş. Ey Şahım! Sana onun ağzının çiçek gibi, tükürüğünün şuruptan tatlı, yanaklarının misket cevizinin taze halindeki kırmızılıkta ve tüm vücudunun bir söğüt dalı kadar narin ve tatlı eğilimli olduğunu söylemeyi unuttum. Sesine gelince, meltemin türküsünden daha ahenkli, bahçenin çiçeklerini yalayarak geçerken koku yüklenen meltemden daha hoşmuş.</p>

  <p>Onu tanımlayan şairin söylediklerine her bakımdan layıkmış:</p>

  <div class="gir1">
    <p>Onun ipek gibi yumuşak bir cildi vardır; vücudu su gibi kıvrımlıdır; su gibi temiz ve dinlendirici!</p>

    <p>Gözleri! Allah, “Güzel olsun!” demiş ve olmuşlar! Tanrı’nın eseri olduğu besbelli! Bir bakışıyla akılları bulandırır! Şarap bile o kadar etkili olamaz!</p>

    <p>Onu sevmek! Geceleyin onu düşünmek! Ruhumu altüst ediyor, bedenimi tutuşturuyor! Gece gibi siyah, uzun, gür saçlarını, sabahın muştucusu şafağı andırır alnını düşlüyorum!</p>
  </div>

  <p>Ve bundan dolayı, çiçek gibi taze ve genç olduğundan, ona Enisü’l-Celis<a href="../Text/dipnot.xhtml#Footnote0076" id="Feedback0076"><sup>[76]</sup></a> adını vermişler imiş.</p>

  <p>Vezir onu görünce, büyük bir hayranlık duymuş ve simsara, “Bu esirenin değeri nedir?” diye sormuş. O da, “Sahibi benden on bin altın dinar istedi. Bu değeri fazla bulmayarak kendisiyle anlaştık. Ancak, esirci bana, saydığı ve senin onun ağzından duymanı istediğim birçok nedenlerden dolayı bunun kendisinin zararına olduğuna yemin etti” demiş; bunun üzerine vezir, “Çağır onu bana!” demiş.</p>

  <p>Simsar hemen esirciyi aramaya koşmuş ve biraz sonra onunla birlikte vezirin huzuruna çıkmış. Vezir, harika esirenin sahibinin, çok yaşlı, bir deri bir kemik kalmış, tıpkı şairin dediği hale gelmiş bir Acem olduğunu görmüş:</p>

  <div class="gir1">
    <p>Zaman ve baht beni yaşlandırdı; başım sallanıyor, bedenim kırılıyor!</p>

    <p>Zamanın kudretine ve şiddetine kim karşı koyabilir ki? Vaktiyle, dimdik ayakta idim, güneşe doğru öylece yürürdüm.</p>

    <p>Şimdiyse, kibirli tavırlarım yok oldu; hastalık yoldaşım, durağanlık sahibemdir!</p>
  </div>

  <p>Adam vezire selam vermiş; o da, “Nasıl anlaştık mı, bu esireyi bana on bin altın dinara satıyor musun?” diye sormuş. “Zaten ben kendime değil, hükümdara satın alıyorum onu!” diye eklemiş. Yaşlı adam, “Mademki hükümdar için satın alınıyor, ben onu, hiçbir değer önermeden armağan etmeyi yeğlerdim. Fakat, ey cömert yürekli vezir! Mademki bana soruyorsun, sana yanıt vermek boynumun borcudur. Ve sana, söyleyeyim: Bu on bin altın dinar, çocukluğundan beri ona yedirdiğim piliçlerin, her zaman donandığı değerli giysilerin ve eğitilmesi için harcadığım paraların bile karşılığı değildir. Çünkü onu yetiştirmek için pek çok hocalar tuttum: Güzel yazı yazmayı, Arap ve İran dillerinin kurallarını, sarf ve nahvini, Kur’an tefsirini, hukukun esaslarını ve kaynaklarını, ahlak ve felsefeyi, geometriyi, tıbbı, kadastroyu öğrendi; özellikle şiir sanatında, eğlendirici çeşitli musiki aletlerini çalmada ve şarkı söyleyip raksetmede üstünlük kazandı ve de tüm şairlerin ve tarihçilerin kitaplarını okudu. Ama bütün bunlar, onu daha soylu bir niteliğe ve daha zarif bir ruha yöneltmekten başka etki yapmadı: ve bundan dolayı ona Enisü’l-Celis adını verdim” demiş. Vezir ona, “Hiç kuşku yok, sen haklısın! Ama ben on bin altın dinardan fazla ödeyemem ve de onu sana tartıp hemen burada ödeyeceğim!” yanıtını vermiş. Gerçekten, Vezir Fazlüddin, ihtiyar Acemin önünde hemen altınları tarttırmış; o da paraları almış. Ama, oradan ayrılmadan önce, yaşlı esir taciri vezire yaklaşmış ve ona, “Vezir Hazretlerinden, kendisine bir tavsiyede bulunmak üzere izin vermesini rica etmekteyim!” demiş. Fazlüddin de “Tabii, söyle bakayım ne diyeceksen!” demiş. O saman ihtiyar ona, “Efendimiz vezire, Enisü’l-Celis’i hükümdarımız Muhammed ibn Süleyman ez-Zeyni’nin huzuruna hemen çıkarmamasını öneririm; çünkü daha bugün yorucu bir yolculuktan sonra kente ulaştı; yorgunluk, hava ve su değişimi onu biraz yıprattı. On gün süreyle onu kendi sarayında tutmakla ona dinlenme fırsatı ve güzelliğini yüceltme şansı vereceksin; sonra hamama girer, giysi değiştirir ve hazır olur. Böylesi senin ve onun hayrınadır. Ancak bu durumda iken onu Sultana sunabilirsin! Ve bu, sana, Sultan’ın gözünde daha çok onur ve saygınlık sağlar!” demiş. Vezir ihtiyarın aklı başında bir adam olduğunu anlamış ve onun görüşüne uymuş; Enisü’l-Celis’i kendi sarayına götürmüş, orada dinlenmesini sağlayabilmek için kendisine ait bir oda ayırtmış.</p>

  <p>Öte yandan, Vezir Fazlüddin ibn Hakan’ın hayran olunacak güzellikte, ufukta yükselen ay gibi bir oğlu varmış. Yüzü harika beyazlıkta; yanakları gül gibiymiş; bir yanağında bir amber damlası gibi bir ben; yüzünde taze ve ipek gibi yumuşak ayva tüyleri varmış; tüm görünümüyle tıpkı şairin şu dizelerle övdüğü gibiymiş:</p>

  <div class="gir1">
    <p>Yanaklarının gülleri! Sakında salkımlanmış kızıl hurmalar kadar nefistir! Onları koparmak isterdim.</p>

    <p>Ama ellerimi uzatmak cüretinde bulunabilecek miyim?</p>

    <p>Kabul görmemekten öylesine korkuyorum ki! Zaten dokunsam neye yarar? Onu ben bütünüyle gözüme yerleştirdim bile! Bu da bana yetiyor!</p>

    <p>Boyu fidandan ince ve narin! Ama yüreği ulaşılmaz ve de katı! Neden sanki yüreği, boyunun inceliğinden ve narinliğinden nasibini almamış?</p>

    <p>Böyle olsa, narin boyu, yüreğini biraz etkileseydi, bana bunca acı çektirmezdi.</p>

    <p>Ve sen, tutkunu olduğum aşk yüzünden beni bu kadar kınayan dostum! Beni biraz mazur tut, ne olursun! Çünkü kendi üzerimde egemen olan ben kendim değilim; ve bedenim ve tüm gücüm bu dertlerin altındadır.</p>

    <p>Ve bil ki, tek suçlu, ne odur ne de sen! Sadece yüreğimdir. Ve, genç zorbam bağışlayıcı olsaydı, şimdi bu denli bitkin olmazdım ben!<a href="../Text/dipnot.xhtml#Footnote0077" id="Feedback0077"><sup>[77]</sup></a></p>
  </div>

  <p>Ve Ali-Nur adıyla anılan bu genç adam, Enisü’l-Celis’in satın alınmış bulunduğundan haberli değilmiş. Oysa, vezir, Enisü’l-Celis’e her şeyden önce kendisine vermiş olduğu nasihatları unutmamasını tavsiye etmiş imiş. Gerçekten vezir ona, “Bil ki, kızım, seni ben hükümdarımız Muhammed ibn Süleyman ez-Zeyni için satın aldım; sen onun seçkin gözdesi olacaksın. Bundan dolayı, kendine çok dikkat etmelisin! Ve de gerek kendini, gerek beni kusurlu kılabilecek her durumdan sakınmalısın! Benim haylaz, fakat yakışıklı bir oğlum bulunduğu konusunda seni uyarmalıyım! Çevremizde kendi gönlüyle ona teslim olmayan ve çiçeğini ona yoldurtmayan tek bir kız bile yok. Ondan kendini koru ve ona rastlamaktan sakın! Hatta sesini bile duyurmamaya ve yüzünü açıkça ona göstermemeye çalış! Yoksa, hiç kuşkusuz mahvolursun!” demiş imiş. Enisü’l-Celis de vezire, “Duydum ve itaat ettim!” diye yanıt vermiş imiş. Bunun üzerine vezirin gönlü yatışmış, onu bırakıp kendi işlerini görmeye başlamış.</p>

  <p>Oysa, Allah’ın yazılı iradesi olarak, işler iyi yürekli vezirin düşündüğünden çok başka türlü gelişme göstermiş. Gerçekten birkaç gün sonra, Enisü’l-Celis vezirin konağında bulunan hamama girmiş ve küçük esir kızlar, ona yaşantısının en mükemmel banyosunu yaptırmışlar. Tüm uzuvlarını ve saçlarını yıkadıktan sonra, onun her yanını mıncıklayıp ovuşturmuşlar ve hazırladıkları ağdayla tüylerini almışlar, miskle kokulandırılmış hoş suları saçlarına dökmüşler, el ve ayak parmaklarını kınalamışlar; sonra da kaş ve kirpiklerine sürme çekmişler; ayaklarının ucunda ödağacı ve akamber yakmışlar ve tüm bedenine hafif kokular sürmüşler. Sonra bedenini gülsuyu ve portakal çiçeği suyu kokulu büyük bir havluyla; başını da sıcak bir baş havlusuyla sarmışlar, onu hamamdan çıkarıp kendi dairesine götürmüşler. Orada, vezirin karısı, Ali-Nur’un annesi hatun, ona hamamdan çıkınca söylenmesi âdet olan sözleri söylemek için beklemekteymiş. Vezirin karısını görünce, Enisü’l-Celis ilerleyip elini öpmüş; vezirin karısı da iki yanağından öperek ona, “Ey, Enisü’l-Celis, sağlık suları olsun! Ey Enisü’l-Celis şimdi ne kadar güzel, ışıltılı ve kokulusun! Evimizi öylesine aydınlatıyorsun ki, sen oldukça meşaleye falan gerek yok!” demiş. Enisü’l-Celis bundan çok duygulanmış, elini göğsüne bastırıp başını eğmiş ve “Hanımım ve annem olan sana teşekkür ederim! Allah seni iki dünyada da aziz kılsın! Nimetlerini senden esirgemesin! Gerçekten, bu yıkanmayla rahatladım; keşke sen de benim ile olsaydın da birlikte yıkanaydık!” demiş. Bunun üzerine Ali-Nur’un annesi Enisü’l-Celis’e şerbetler, kurabiyeler getirtmiş, ona sağlık ve afiyet dileyerek kendi de gidip hamamda yıkanmak üzere oradan uzaklaşmış.</p>

  <p>Ama, tam hamama gireceği sırada, vezirin karısı Enisü’l-Celis’in yalnız kalmasından çekinerek, tedbir olsun diye, iki küçük esireyi onun yanında bırakmış ve Enisü’l-Celis’in dairesinin kapısında nöbet tutmalarını sıkı sıkıya tembih ederek onlara, “Hangi nedenle olursa olsun, çırçıplak olan ve kolayca soğuk alabilecek olan Enisü’l-Celis’in yanına kimseyi sokmayın!” demiş. İki küçük zenci saygıyla, “Duyduk ve itaat ettik!” yanıtını vermişler.</p>

  <p>Bunun üzerine Ali-Nur’un annesi, kendisine sağlık dileğinde bulunan Enisü’l-Celis’i bir kez daha öptükten sonra, öteki kadınlar yanında olduğu halde, hamama girmiş. Oysa, bütün bunlar olurken, Ali-Nur eve gelmiş; her zaman yaptığı gibi, elini öpmek için annesini aramış ama onu bulamamış. Bunun üzerine odaları araştırarak Enisü’l-Celis’in bulunduğu odanın önüne gelmiş. Kapıyı koruyan ve kendisine gülümseyen iki küçük cariyeyi görmüş; bunlar da onu yakışıklı buluyor ve gizli gizli seviyorlarmış. Ali-Nur, bu kapının böylesine muhafaza edilmesine şaşırmış; küçük esirelere, “Annem içerde mi?” diye sormuş; onlar da küçük elleriyle iterek onu kapıdan uzaklaştırmaya çalışarak, “Hayır yok! Hayır yok! Hanımımız burada değil! Evet, burada değil! Hamama girdi, evet hamama girdi, Ali-Nur efendimiz!” demişler. O da bunlara, “Öyleyse siz burada ne yapıyorsunuz, benim kuzucuklarım? Çekilin de içeri girip biraz dinleneyim!” demiş. Kızlar, “İçeri girme, ey Ali-Nur, sakın içeri girme! İçerde genç hanımımız Enisü’l-Celis’ten başka kimse yok!” diye çığrışmışlar. Ali-Nur, “Hangi Enisü’l-Celis?” diye sorunca; “Baban efendimiz Vezir Fazlüddin’in, Sultan ez-Zeyni için on bin altın dinara satın aldığı güzel Enisü’l-Celis hamamdan çıktı. Üzerinde sadece beden havlusuyla çırçıplak! Sakın girme, sakın girme içeri ey Ali-Nur! Yoksa soğuk alır, hanımımız da bizi dövdürür. Sakın girme Ali-Nur!” diye çığrışmışlar. Oysa, onların böyle çığrışmalarını, Enisü’l-Celis içerden, dairesinden duyuyor ve şöyle düşünüyormuş: “Ya Allah! Bana babasının marifetlerini saydığı bu Ali-Nur da nasıl bir insan acaba? Tüm mahallede, dokunmadık hiçbir genç kız, saldırmadık hiçbir kadın bırakmayan bu yakışıklı çocuk ne mene şeydir? Onu görmezsem, ölürüm vallahi!” Ve artık dayanamayarak ayağa kalkmış ve baştan aşağı koku saçarak, hamamın tüm kokuları bedeninden fışkırarak ve de taptaze ve gözenekleri yaşama açık, kapıya doğru ilerlemiş ve yavaşça aralayarak dışarı bakmış. Ve onu görmüş. Gerçekten bu Ali-Nur tam da dolunay gibi imiş. Sırf bu bakışla Enisü’l-Celis, heyecanla çarpılmış ve tüm vücudunun titrediğini hissetmiş. Kendi bakımından Ali-Nur da, kapı aralığından çabucak göz atarak Enisü’l-Celis’in tüm güzelliğinin farkına varmış.</p>

  <p>Ali-Nur da duyduğu arzudan etkilenerek iki küçük cariyeye öylesine yüksek sesle bağırmış ki, ellerini yüzlerine kapayıp ağlayarak kaçışmışlar ve kapısı açık olan ikinci odaya girmişler. Ali-Nur’un arkalarından kapatmak zahmetini duymadığı kapının aralığından, onun Enisü’l-Celis’in odasına daldığını görmüşler. Böylece ne olup bittiğini fark etmişler.</p>

  <p>Gerçekten Ali-Nur, kendini korkuyla divana atan, titremeler içinde, gözleri iri iri açılmış, tüm çıplaklığı içindeki Enisü’l-Celis’in yanına yaklaşmış ve elini göğsüne bastırmış, Enisü’l-Celis’in önünde dize gelmiş ve ona tatlı bir sesle, “Ey Enisü’l-Celis, babamın on bin altın dinara aldığı cariye sen değil misin? Seni, değerini anlamak için altınla mı tarttılar? Ey Enisü’l-Celis! Sen erimiş altından çok daha değerlisin! Ve senin saçların arslan yelelerinden daha gösterişli! Çıplak gerdanın ise, akarsuların köpüğünden daha tatlı ve serinletici!” demiş. Kız da, “Ali-Nur! Sen benim gözlerime çöl arslanlarından da korkunç, seni arayan etime parstan daha güçlü, solan dudaklarıma sert kılıçtan daha öldürücü görünüyorsun! Ali-Nur, sen benim sultanımsın! Beni kucakla, gel!” diye yanıt vermiş.</p>

  <p>Zaten sarhoş olan Ali-Nur da, ilerlemiş; divanın üzerine Enisü’l-Celis’in yanına atlamış. Ve ikisi birbirini kucaklamış. Dışarıda kalan iki küçük cariye de şaşırıp kalmış. Çünkü bu olan bitenler onlar için oldukça garipmiş. Bir türlü sırrını çözememişler. Gerçekten, Ali-Nur, karşılıklı ateşli öpüşlerle birbirlerini kucakladıktan sonra, divanın altından elini kaydırarak, Enisü’l-Celis’in iki bacağını kavramış. Enisü’l-Celis de onu kollarıyla sarmış, ikisi sıkı sıkıya kucaklaşmışlar. Ve bir süre için öpüşmüşler ve çeşitli hareketlerden başka bir şey düşünmez olmuşlar; Ali-Nur, Enisü’l-Celis’in dilini emmiş, o da Ali-Nur’unkini...</p>

  <p>Bunu gören iki küçük esire, büyük bir korkuya kapılmışlar. Dehşet içinde, haykırarak oradan kaçıp Ali-Nur’un annesinin bulunduğu hamama sığınmak istemişler. Tam o sırada, hatun yıkanmasını bitirmiş, gövdesinden fışkıran terler yüzünden pespembe olmuş, hamamdan çıkıyormuş. Karşısında gördüğü küçük esirelere, “Niye böyle bağırıp duruyor, ağlayıp konuşuyorsunuz, benim küçük kızlarım?” diye sormuş. Onlar da, “Ah, hanımımız!” deyip duruyorlarmış. Hatun, “Felaket! Ne oldu bakalım, küçük sefiller?” diye sormuş. Kızlar daha fazla ağlayarak, “Ah hanımımız! Genç efendimiz Ali-Nur çıkageldi, bizi dövdü, bizi cezalandırdı. Sonra da onu hanımımız Enisü’l-Celis’in yanına girerken gördük. Onun dilini emdi, o da onunkini! Bundan sonra ne olduğunu bilmiyoruz. Çünkü nefes nefese kalmışlardı; sonra Ali-Nur onun üzerine çıktı; biz de korkup kaçtık!” diye yanıt vermişler.</p>

  <p>Bu sözleri işitince vezirin karısı, hamam için yüksek nalınlar giymiş olmasına ve ileri yaşta bulunmasına karşın, ardında tüm cariyeleriyle koşmaya başlamış ve Enisü’l-Celis’in dairesine ulaşmış; tam o sırada Ali-Nur, Enisü’l-Celis’in bekâretini yeni gidermiş bulunuyorken küçük cariyelerin haykırışlarını duyunca, çok acele olarak oradan kaçmış.</p>

  <p>Bunun üzerine vezirin karısı, heyecandan yüzü sapsarı, Enisü’l-Celis’e yaklaşmış ve ona, “Kim geldi buraya?” diye sormuş. Kız, o çapkın Ali-Nur’un eğer annesi sorarsa, ne yolda yanıt vereceğini kendisine öğrettiği şekilde, “Hanımım, banyodan çıkmış, divana uzanmış dinlenirken, hayatımda hiç görmediğim genç bir adam içeri girdi. Çok yakışıklıydı, hanımım! Gözleri ve kaşları tıpkı sizinki gibiydi! Bana, ‘Babamın on bin dinara satın aldığı Enisü’l-Celis sen misin?’ diye sordu. Ona, ‘Evet, vezirin on bin dinara satın aldığı Enisü’l-Celis benim! Ancak Sultan Muhammed ibn Süleyman ez-Zeyni için satın alındım!’ dedim. O zaman gülerek bana, ‘Hayır, ey Enisü’l-Celis! Belki babamın eskiden maksadı buydu; ama fikir değiştirdi ve seni tüm olarak bana armağan etti!’ dedi. O zaman çocukluğumdan beri itaatkâr olan ben ona itaat ettim! Ve iyi yaptığımı düşündüm. Doğrusu Bağdat’ta saltanat sürmekte olan halifenin karısı olmaktansa, cariye olarak oğlun Ali-Nur’a ait olmayı yeğlerdim” demiş. Bunu duyan Ali-Nur’un annesi, “Ah kızım! Hepimiz için ne büyük felaket bu! Oğlum olacak bu Ali-Nur vicdansızın biridir! Seni kandırmış! Ama anlat bakayım bana kızım, neler yaptı sana?” diye sormuş. Enisü’l-Celis, “Kendimi ona verdim; tüm gücüyle beni kucakladı, bana sahip oldu” diye yanıt vermiş. Ali-Nur’un annesi sormuş, “Tüm olarak mı sana sahip oldu?” diye. Kız da, “Evet öyle! Hem de üç kez sahip oldu anneciğim!” diye yanıt vermiş. Bu sözleri duyan Ali-Nur’un annesi, haykırarak, “Bu haylaz seni kırıp parçaladı desene!” demiş; sonra ağlamaya, ellerini yüzüne çarpmaya başlamış; bütün esireler de onunla birlikte ağlıyor ve “Aman yarabbi, ne felaket!” diye haykırıyorlarmış. Çünkü Ali-Nur’un annesi ile yöresindeki kadınları asıl korkutan şey, Ali-Nur’un babasının yapacakları imiş.</p>

  <p>Gerçekten, vezir aslında iyi ve gani gönüllü bir adamsa da, böylesi çılgınca bir davranışa, hükümdarın ve kendisinin onuru söz konusu olduğundan hoşgörüyle bakmayacağı kesinmiş. Ve hiddetiyle oğlu Ali-Nur’u bile kendi elleriyle öldürebilirmiş. Tüm bu kadınlar, o anda şefkatlerine ve aşklarına artık yanıt veremeyeceği için bu genç adama ağlıyorlarmış.</p>

  <p>Tam bu sırada, Vezir Fazlüddin ibn Hakan içeri girmiş; tüm kadınları gözyaşları ve keder içinde görmüş ve “Size ne oldu çocuklarım?” diye sormuş.</p>

  <p>Bunun üzerine Ali-Nur’un annesi gözlerinin yaşını silerek sümkürmüş ve “Ey Ali-Nur’un babası! İlkin bana, sana söyleyeceklerime her bakımdan uygun olarak davranacağına dair, Allah’ın barışı ve duası üzerine olası Peygamberimiz üzerine yemin ver! Yoksa, konuşmaktansa ölmeyi yeğlerim!” demiş. Bunun üzerine vezir yemin vermiş ve karısı ona Ali-Nur’un kızı kandırarak nasıl bir düzen kurduğunu ve Enisü’l-Celis’in bekâretinin onarılmaz şekilde nasıl felakete uğradığını anlatmış.</p>

  <p>Ali-Nur, buna benzer başka yaramazlıklar yaparak ana ve babasının başını daha önce de derde sokmuş imiş; ama bu sonuncu ahlaksızca hareketini duyunca Vezir Fazlüddin, kendini yere atmış; sonra giysilerini yırtmaya başlamış ve yüzüne yumruklar indirerek ellerini ısırmış, sakalını yolmuş ve kavuğunu çıkararak yere çalmış. Bunu gören Ali-Nur’un annesi onu yatıştırmaya çalışarak, ona, “Dertlenip durma! On bin dinarı düşünüyorsan, elimdeki parayla, yetmezse mücevherlerimi satarak, bunu sana tümüyle sağlarım” demiş. Ama Vezir Fazlüddin, “Hey kadın, sen neler söylüyorsun? Lekelenenin benim onurum olduğunu ve yaşamımı kaybedebileceğim için kahrolduğumu anlamıyor musun?” diye haykırmış. Karısı ona, “Fakat hiçbir şey kaybolmuş değil ki! Hükümdar Enisü’l-Celis’in varlığından bile haberli değil, bundan dolayı onun bekâretinin bozulmuş olması kendisi bakımından bir anlam taşımaz. Sana vereceğim on bin dinarla, hükümdar için çok güzel bir esire satın alabilirsin ve biz, Enisü’l-Celis’i onu seven ve onda hangi cevheri bulduğumuzu bilen oğlumuz Ali-Nur için saklayabiliriz; çünkü kız, her bakımdan mükemmeldir” demiş. Vezir de karısına “Fakat, ey Ali-Nur’un annesi! Ardımızdaki düşmanımız El-Muin ibn Sâvi denen ikinci vezirin bir gün her şeyi öğrenerek bizi mahvedeceğini unutuyorsun!” demiş; “O gün, Es-Sâvi Sultan’ın huzuruna çıkarak ona...”</p>

  <br/>

  <p><i>Fakat anlatısının tam burasında Şehrazad, günün belirdiğini görmüş ve yavaşça öykü anlatmayı bırakmış.</i></p>

  <p><i>Fakat otuz üçüncü gece gelince, sözünü sürdürmüş:</i></p>

  <br/>

  <p>İşittim ki, ey bahtıgüzel hükümdarım! Vezir Fazlüddin, karısına şöyle demiş: “O gün düşmanımız Vezir Es-Sâvi, Sultan’ın huzuruna çıkarak ona diyecek ki: ‘Ey hükümdarım, her zaman size olan sadakatini övdüğünüz bu vezir sizden on bin altın alarak güya size bir cariye satın alacaktı. Gerçekten, dünyada eşi menendi bulunmayan bir esire satın aldı. Ama onu o denli harika buldu ki, o ahlaksız oğlu Ali-Nur’u çağırarak, “Bunu sen al, oğlum! Bu ihtiyar sultan onun zevkini süreceğine, sana daha layıktır. Zaten şimdiye kadar kaç cariyeye sahip olmuş, birinin bile bekâretini giderememiştir!” demiş. Ve Ali-Nur denen, bekâret gidermeyi meslek haline getirmiş olan bu haylaz da, güzel esireyi almış; kaşla göz arasında, bir yandan öbür yana delip geçmiş. Ve de şimdi babasının sarayında, dairelerini asla terk etmediği bir sürü kadın arasında, bu alçak, bu namussuz, bu genç delici, onunla çeşitli oyunlar düzenleyerek hoşça vakit geçirmeyi sürdürüp duruyor.’ ”</p>

  <p>“Düşmanım Sâvi’nin bu sözlerini duyan Sultan” diye sözünü sürdürmüş Vezir Fazlüddin, “ki bana değer verir, ona inanmayı kabul etmeyecek! Ve ona, ‘Sen yalan söylüyorsun El-Muin ibn Sâvi!’ diyecek. Fakat Sâvi de ona, ‘Bana izin ver, gidip Fazlüddin’in evini bir müfrezeyle sarayım! Esireyi hemen sana getireyim! Meseleyi kendi gözlerinle görüp anlayacaksın!’ diyecek; Sultan da, davranışlarında oynak olduğu için, ona izin verecek ve Sâvi, muhafızlarla birlikte buraya çıkıp gelecek ve Enisü’l-Celis’i hepinizin içinde çekip alacak ve Sultan’ın huzuruna çıkaracak. Ve Sultan soruşturmaya başlayınca, Enisü’l-Celis itirafa zorlanacak! Bunu görünce düşmanım Es-Sâvi zafer kazanacak ve Sultanımıza ‘Efendim sizin için ne denli sadık bir danışman olduğumu görüyorsunuz! Ama ne yapayım ki, sizin nezdinizde daima daha az ağırlıklı sayılmak benim kaderim; oysa şu hain Fazlüddin sizin hep gözdeniz olmuştur!’ diyecek. Bunun üzerine Sultan hakkımdaki düşüncelerini değiştirecek ve beni şiddetle cezalandıracak! Ben de, bugün beni sevip sayan kimseler için alay konusu olacağım! Ve yaşamımı da servetimi de kaybedeceğim” demiş.</p>

  <p>Bu sözleri duyan Ali-Nur’un annesi, kocasına, “Bana inan, bu meseleden kimseye söz etmezsen, hiç kimse bir şey bilmeyecektir. Ve de bahtını Allah’ın iradesine emanet et! Olacak olandan başkası başına gelmez!” demiş. Vezir bu sözleri duyunca yatışmış, ilerde başına gelebilecekler hakkında içine huzur sinmiş; ama oğlu Ali-Nur’a duyduğu öfke, içinden çıkmamış.</p>

  <p>Ali-Nur’a gelince, iki küçük esirenin kopardığı haykırışları duyunca, acele Enisü’l-Celis’in odasından çıkmış. Ve bütün gün orada burada dolaşıp durmuş, saraya ancak geceleyin dönmüş; gizlice annesinin dairesine sokulmuş ve olup bitenlere rağmen, sonunda anası onu bağışlamış ve kucaklamış; kadın, bu eşsiz geyiğin onu kollarında tutmuş olmasından dolayı Enisü’l-Celis’in gizlice kıskanan kadınların da desteğiyle Ali-Nur’u dikkatle saklamış. Ve hepsi de babasının gazabından sakınması için hep birlikte ona tembihte bulunmuş.</p>

  <p>Böylece Ali-Nur, bir ay süreyle, geceleri döndüğü sarayda, annesinin dairesine sessizce girerek kadınlar tarafından saklanmış ve hatta annesiyle anlaşarak Enisü’l-Celis ile gizlice buluşmuş.</p>

  <p>Sonunda, bir gün, Ali-Nur’un annesi, vezirin her zamankinden daha az tedirgin göründüğü bir sırada, ona, “Oğlumuz Ali-Nur’a karşı duyduğun öfke daha ne zamana kadar sürecek? Efendim, doğrudur, esireyi yitirdik artık! Ama sen oğlumuzu da mı yitirmek istiyorsun? Çünkü, öyle hissediyorum ki, eğer bu durum böyle sürüp giderse, oğlumuz ana baba ocağından bir daha dönmemecesine kaçıp gidecek; ve bu tek çocuk, vücudumuzdan kopup gelen bu tek ürün için yine bizler ağlayacağız!” demiş. Vezir de duygulanarak ona, “Ama ne yapabiliriz ki!” demiş. Kadın, “Bu gece, akşamı bizimle geçir, Ali-Nur gelince sizi barıştırayım! İlkin onu cezalandırmak, hatta öldürmek niyetindeymişsin gibi davranırsın, sonunda da bağışlar ve onu Enisü’l-Celis ile evlendirirsin! Çünkü, Enisü’l-Celis, onda görebileceğim kadarıyla, hayran olunacak meziyetlere sahip! Ali-Nur’u da seviyor; Enisü’l-Celis’i satın almak için harcadığın parayı bulup sana vereceğim!” demiş.</p>

  <p>Vezir, karısının görüşünü kabullenmiş ve Ali-Nur annesinin dairesine girer girmez üzerine saldırıp onu önünde yere yıkmış, sanki öldürecekmiş gibi hançerini çekip havaya kaldırmış. Bunu gören annesi, bıçakla oğlunun arasına girmiş ve “Ne yapıyorsun?” diye haykırmış. Vezir de, “Onu geberteceğim!” diye yanıt vermiş. Kadınsa, “Pişman oldu o!” demiş; Ali-Nur da, “Babacığım, beni kurban etmeye yüreğin razı olur mu?” diye inlemiş. Bunun üzerine vezir, gözleri yaş içinde, “Ama sen, ey bedbaht, benim malımın ve belki de canımın tehlikeye girmesini nasıl yüreğine sindirdin?” demiş. Ali-Nur da, “Dinle bak baba, şair ne demiş” diyerek yanıt vermiş:</p>

  <div class="gir1">
    <p>Bir an için benim çok kötü davrandığımı ve tüm suçları işlediğimi kabul et! Ama bilmez misin ki, seçkin kişiler bağışlamayı, tüm evrensel bir barış sağlamayı severler!</p>

    <p>Ve bilmez misin ki, özellikle düşmanın önünde diz çökmüşken ya da sen tepelerden ona hükmederken, o dağın eteğinde bir çukurun dibinde sana yalvarırken böyle davranman gerekir!</p>
  </div>

  <p>Bu dizeleri işitince, vezir, dizlerinin dibinde başı eğik duran oğlunu serbest bırakmış; yüreğine merhamet girmiş ve onu bağışlamış. Bunun üzerine Ali-Nur ayağa kalkmış, babasının ve anasının ellerini öpmüş ve itaatkâr bir vaziyet almış. Babası da ona, “Hey oğlum, bana Enisü’l-Celis’i gerçekten sevdiğini ve bunun her zamanki gibi gelip geçici bir heves olmadığını söyle! Enisü’l-Celis’imize karşı dürüst davranmaya hazırsan, ben de onu sana sunmakta tereddüt etmem!” demiş. Ali-Nur, “Fakat, tabii babacığım! Enisü’l-Celis hakkında ne gerekliyse yapmaya hazırım!” diye yanıt vermiş. Vezir de ona, “Bu durumda, sevgili yavrum, kutsamalarımın hep senin üzerine olmasını istiyorsan, bana Enisü’l-Celis’ten gayrı bir kadını nikahın altına almayacağına ve ona hiçbir zaman kötü davranmayacağına ve de satmak yoluyla ondan yakanı sıyırmayacağına söz vermelisin!” demiş. Ali-Nur da, “Peygamberimizin hayatı ve Kutsal Kuran üzerine sana yemin ederim ki, ona asla kötü davranmayacağım, yaşadığı sürece Enisü’l-Celis üzerine yasal ikinci bir eş edinmeyeceğim ve onu asla yeniden satmayacağım!” diye yanıt vermiş.</p>

  <p>Bundan sonra, tüm konak neşeye gömülmüş; ve Ali-Nur özgürce Enisü’l-Celis’e sahip olmuş ve onunla tam bir uygunluk içinde bir yıl yaşamış. Hükümdara gelince, kendisine güzel bir cariye satın alması için Fazlüddin’e on bin dinar vermiş bulunduğunu tamamıyla unutmuş. Kötü vezir İbni Sâvi’ye gelince, öyküyü her yönüyle öğrenmekte gecikmemiş; ama hükümdarın ve tüm Bağdat halkının, Ali-Nur’un babası veziri nasıl hoş tuttuğunu bildiği için hiçbir girişimde bulunmamış.</p>

  <p>Ama işler böylesine sürüp giderken, bir gün, Vezir Fazlüddin hamama girmiş; acelesi olduğundan terinin kurumasını beklemeden oradan çıkmış; dışarıda da, havada büyük bir değişiklik olmuş bulunduğundan, şiddetli bir soğuk algınlığına uğramış; ve hastalık onu yatağa mahkûm etmiş. Sonra durumu ağırlaşarak, ne gece ne gündüz gözünü kapayamaz olmuş; bedeni eski durumunun gölgesi bile sayılamayacak kadar erimiş, zayıflamış. Bunun üzerine, son görevlerini daha fazla geciktirmek istemediğinden, yanına oğlu Ali-Nur’u çağırtmış ve gecikmeden gelen gözü yaşlı oğluna, “Yavrum, her mutluluğun bir sonu, her iyiliğin biteceği bir zaman vardır; her faturanın ödeneceği bir gün ve her bardakta içilecek bir acı içki vardır. İşte bugün de benim ecel şerbetimi içeceğim gündür” demiş. Sonra da şu dizeleri okumuş:</p>

  <div class="gir1">
    <p>Ölüm seni bugün unutabilir; ama yarın hatırlayacaktır. Ve her birimiz acele adımlarla kayıplar çukuruna doğru yol alırız.</p>

    <p>Yüce Allah’ın nazarında ne alçaklık ne de yükseklik mevcuttur.</p>

    <p>Tüm yükseklikler alçaklıklarla aynı düzeye getirilmiştir; ve kimse ne ezilmiştir, ne de ezendir.</p>

    <p>Ve asla, ne bir şahın, ne bir hakanın ne de bir peygamberin ölümün yasasına karşı durup sonsuza dek yaşadığı görülmüştür.</p>
  </div>

  <p>Sonra vezir sözünü “Ve şimdi, oğlum, sana verilecek bir tek nasihatim kaldı: Kendini Allah’a teslim et, insanoğlunun sonunun nerelere varabileceğini gözden uzak tutma! Ve özellikle karın olan kızımız Enisü’l-Celis’e her zaman büyük itina göster!” diyerek sürdürmüş. Bunu duyan Ali-Nur, “Benim iyi yürekli babacığım, görüyorum ki bizi terk ediyorsun! Senden sonra kime güveneceğiz biz? Sen ki, tüm iyiliklerinle nam salmıştın, kutsal cuma günleri, camilerde vaizler seni kutsar ve senin ömrünün uzun olmasına dua ederlerdi” demiş. Fazlüddin de sözünü sürdürerek, “Çocuğum, Allah’tan beni geri çevirmemesini, kabul etmesini dilerim!” demiş. Sonra da dinimizin emrettiği kelime-i şahadeti tekrarlamış: “Eşhedü en lâ ilâhe ill’Allah! Ve eşhedü enne Muhammeden Resûlullah!” Sonra da son nefesini vererek sonsuza dek mutlu kaderiyle seçkin kutsanmışların arasına katılmış.</p>

  <p>Ve hemen tüm saray haykırışlarla, inlemelerle sarsılmış; ölüm haberi Sultan’ın kulağına da erişmiş ve de tüm Bağdat halkı, Vezir Fazlüddin ibn Hakan’ın ölümünü öğrenmekte gecikmemiş; tüm halk, okuldaki çocuklara varıncaya kadar ona gözyaşı dökmüş. Öte yandan, Ali-Nur, tüm kederine karşın, babasının hatırasına uygun düşecek bir cenaze merasimi düzenlemek uğrunda hiçbir şeyi esirgememiş. Merasim sırasında bütün emirler, kötü İbni Sâvi dahil tüm vezirler, saltanatın tüm hatırı sayılır kişileri ve büyük unvan sahipleri ve Basra’nın tüm halkı, istinasız herkes, cenazeyi sırtlarında taşımış. Ve ölümün ortaya çıktığı evden ayrılırken, merasimi yürüten baş imam, ölünün onuruna şu dizeleri okumuş:</p>

  <div class="gir1">
    <p>Ölenin cesedini kaldırmakla görevli kişiye dedim ki: Emrime uy ve bil ki, ölmeden önce bu kişi de benim nasihatlerime kulak verirdi. İstiyorsan kutsal suyla yanını yöresini yıka! Ama asıl onun uğrunda ağlayan Şan ve Şerefin gözlerinden dökülen yaşlarla bedenini yıkamaya itina göster! Ölüye sürülen merhemler ve tüm kokular ondan uzak olsun! Onu gereğince tahnit etmek için, gökten şanlı melekler inecek, ona saygı sunacaklar! Ve bol bol gözyaşı dökecekler! Tabutunun ağırlığını taşıyıcıların omuzlarına yükleyerek onları yormak nafile! Çünkü zaten tüm halkın omuzları, yaşadığı sürece ağır bir yük oluşturan, onun yaptığı iyiliklerin ağırlığıyla yorgun ve bitkindir!</p>
  </div>

  <p>Bu cenaze töreninden sonra da, Ali-Nur uzun süre matem tutmuş ve birilerini görmeyi ya da birilerince görülmeyi reddederek uzun süre evinde kapalı kalmış ve oldukça uzun bir süre bu üzüntülü durumu sürdürmüş. Ama günlerden bir gün öylece mahzun oturup dururken, birinin kapıyı çaldığını duymuş; gidip açınca, gelenin, rahmetli babası vezirin çok yakın dostlarından birinin oğlu, kendi yaşında genç bir kimse olduğunu görmüş. Bu genç adam Ali-Nur’un elini öpmüş ve ona, “Efendim, tüm insanlar kendi soyundan gelen nesillerde yaşar ve senin gibi bir oğul da, ünlü babasının oğlu olarak yaşamını sürdürmelidir! Böyle olunca sonsuza dek kederlenmek sana yakışmaz! Sonra, eski ve çağdaş bilgelerin kutsal sözlerini, özellikle Allah’ın barış ve duası üzerine olası Peygamberimizin ‘Ruhunu şifaya kavuştur ve matemden yüz çevir!’ deyişini hatırdan çıkarma!” diyerek onu teselli etmiş.</p>

  <p>Bu sözleri duyan Ali-Nur, söyleyecek bir şey bulamamış; ve hemen kederlerine, hiç değilse dış görünüşüyle, bir son vermeyi kararlaştırmış. Ayağa kalkmış, toplantı salonuna geçmiş ve ziyaretçileri kabul etmek üzere gerekli her şeyi oraya taşıtmış. Ve o andan başlayarak evinin kapısını açmış; genç ihtiyar tüm dostlarını kabul etmeye başlamış. Ama özellikle Basra’nın ünlü tacirlerinin oğulları olan on gence bağlanmış ve onları dost bilerek zamanını eğlenceyle ve sürekli şenlik halinde geçirmeye başlamış; ve çok değerli bir eşyayı sakınmadan hediye etmediği hemen kimse kalmamış; ve onuruna bir şenlik düzenlemeden yeni tanıdığı bir kimseyi meclisine kabul etmemiş. Bütün bunları öylesine bir savurganlıkla yapıyormuş ki, Enisü’l-Celis’in onu bilgelikle uyarmalarına karşın gidişini değiştirmemesinden ürken kâhyası, bir gün, ona gelerek, “Ey efendim, aşırı cömertliğin zarar vereceğini ve gereğinden fazla hediye vermenin zenginliği eritip bitireceğini bilmez misin? Vermekten hiç endişe duymayanın fakirleşmeye mahkûm olduğunu hiç düşünmez misin? Şu dizeleri söyleyen şair ne kadar gerçekçidir!” demiş.</p>

  <div class="gir1">
    <p>Param! Onu titizlikle saklarım! Uçup gittiğini görmektense, onu erimiş külçelere dönüştürmeyi yeğ tutarım! Param benim kılıcımdır ve de kalkanım! Ve de düşmanlarımı, en kötü düşmanlarımı parayla donatmak ne mene çılgınlıktır! Bunu yaparak insanlar arasında mutluluğumu mutsuzluğa çevirmiş olmuyor muyum? Çünkü düşmanlarım zevk duyarak yiyip içecekler ve bahtsızca yarım mangır bile sadaka vermeyi düşünmeyeceklerdir! Öyleyse kötü ve acımasız ve de türdeşlerinin dertlerine eğilmeyi hiç bilmeyen kişiden paramı dikkatle sakınmalıyım! Paramı sakınacağım! Çünkü yalaktan beş gün uzakta kalan deve gibi susuz, yarım mangırlık sadakaya muhtaç fakirin durumu ne acıdır! Ruhu, köpeğin ruhundan da aşağılıktır. Çünkü parasız, kaynaksız kalan adam, bilgelerin içinde en bilgesi de olsa, güneşten de parlak meziyetlerin sahibi de olsa, acınacak haldedir.</p>
  </div>

  <p>Kâhyası tarafından okunan bu dizeleri duyunca Ali-Nur, ona tuhaf tuhaf bakmış ve “Söylediğin hiçbir söz benim üzerinde herhangi bir etki yapmadı. Bir kez daha kesin olarak bil ki, sana söyleyecek sadece bir sözüm var: Hesaplarını yapıp da kahvaltı yapacak hâlâ birkaç kuruşum kaldığını gördükçe, akşam yemeği için kaygılanıp zihin yorarak beni desteklemekten sakın! Şu dizeleri yazan şair ne kadar haklıdır bir bilsen!” demiş.</p>

  <div class="gir1">
    <p>Bir gün fakirliğe düşersem ve baht beni terk ederse, ne yaparım? Sadece geçmişte şehvetle bağlı olduğumuz şeylerden kendimi yoksun kılarım, ve de başkaca ne kolumu kıpırdatırım ne de ayağımı!</p>

    <p>Ve hepinize, benim hasislikten yana hakkında yergiler düzülen bir kimse olduğumu söylemeyi yasakladığım kadar; savurganlığından mahvolacak kadar düşüncesiz olduğumu söylemeyi de yasaklarım!</p>
  </div>

  <p>Ali-Nur’a gelince, o günden sonra bile, doğasındaki cömertlik ve iyiliğin gereği olarak tutumunu sınırlayamamış ve dostlarına olduğu kadar yabancılara da nesi var, nesi yoksa vermiş. Çağrılılarından birinin ona sadece, “Şu eşya ne kadar güzel!” demesi, Ali-Nur’un hemencecik ona, “Senin olsun!” diye yanıt vermesi için yeterliymiş; ya da bir başkası, “Ey değerli efendim! Bu mülkünüz ne kadar harika!” derse, Ali-Nur ona hemen, “Şimdi gidip onu senin adına kaydedeceğim!” deyip hemen kâğıdı kalemi alıp ev ya da başka bir mülkü hemen bu dostuna verdiğine dair bir belge düzenler, altını da mührüyle damgalarmış. Bu şekilde davranmayı bir yıl daha sürdürmüş. Sabahleyin tüm dostlarına bir ziyafet vermişken, akşamleyin bir başka ziyafet sunuyor, bunu yaparken de en iyi şarkıcıları ve en ünlü rakkaseleri getirtiyormuş.</p>

  <p>Karısı Enisü’l-Celis’e gelince, artık onu da eskisi gibi dinlemiyor, hatta bazen Ali-Nur onu biraz savsaklıyormuş; o da hiç şikâyet etmiyor, okuduğu şiirler ve kitaplarla oyalanıyormuş. Ve bir gün Ali-Nur onun kendine ait dairesine girince, karısı ona, “Ey Nur, gözümün nuru! Bak şairin şu dizesini dinle!” demiş.</p>

  <div class="gir1">
    <p>Kuşkusuz ne kadar çok iyilik yapılmışsa, mutlu olmak için o kadar çok fidan dikilmiş olur! Ama bahtın kör darbelerinden de kork! Gece uyku ve rahatlık için konulmuştur, gece ruhun huzuru içindir; ama sen, bu dinlendirici saatleri başını yastığa koymadan harcıyorsun, ne yararı var? Ve de sabahleyin, felaket ansızın gelip seni çökertirse, sakın şaşma!</p>
  </div>

  <p>Enisü’l-Celis bu dizeleri henüz okuyup bitirmişken, dış kapının çalındığı duyulmuş.</p>

  <p>Ali-Nur karısının dairesinden çıkmış ve gidip kapıyı açmış. Gelen kâhyası imiş. Ali-Nur, onu artık kendisini hemen hemen hiç terk etmeyen dostlarının ziyafette bulunduğu toplantı salonunun yanıbaşındaki odaya almış; ve kâhyasına “Hayrola, ne var? Yüzün böyle allak bullak olmuş?” diye sormuş; kâhya da, “Efendim, senin için o kadar korktuğum şey sonunda başımıza geldi!” diye yanıt vermiş. Ali-Nur, “Nasıl yani?” diye sormuş; kâhya da, “Bil ki artık senin hizmetinde olamayacağım, çünkü elimin altında sana ait idare olunacak hiçbir şey kalmadı; mal mülk olarak yarım mangırlık, hatta bundan daha az değerde bir varlık kaldı. Ve işte sana yaptığım masrafları gösteren defter ile sermaye defterlerini getirdim” diye yanıt vermiş. Bu sözleri işitince, Ali-Nur, başını önüne eğmekten başka bir şey yapamamış ve “Allah tek kudretli ve de tek güçlü varlıktır!” diye yanıt vermiş.</p>

  <p>Oysa, toplantı salonunda bulunan dostlarından biri onları dinlemekteymiş ve konuşulanları duyunca, tez elden içeri girip ötekilere de durumu bildirmiş; ve onlara, “Haberi dinleyin! Ali-Nur’un artık yarım mangırlık bile değer tutacak malı kalmamış!” demiş. Tam o sırada, sanki verilen haberin gerçekliğini doğrular gibi, yüzü tamamıyla değişmiş ve allak bullak olmuş durumda, Ali-Nur içeri girmiş.</p>

  <p>Bu durumu görünce çağrılılardan biri ayağa kalkmış ve Ali-Nur’a dönerek, ona, “Efendim, çekilmem için iznini rica ediyorum; çünkü bu gece karım doğuracak, onu kendi başına bırakamam! Hemen gidip görmem gerek!” demiş. Ali-Nur da ona izin vermiş. Bunun üzerine ikinci bir çağrılı ayağa kalkarak, “Ey Ali-Nur efendimiz, benim de bugün oğlunun sünnet düğününü yapan kardeşimi ziyaret etmem gerek!” demiş. Ali-Nur ona da izin vermiş. Sonra her bir çağrılı bir özür bularak izin istemiş; bu böylece sonuncu çağrılıya kadar sürmüş. Öyle olmuş ki, Ali-Nur, toplantı salonunda kendini yapayalnız bulmuş. O zaman Enisü’l-Celis’i çağırmış ve ona, “Ey Enisü’l-Celis! Sen daha başıma geleni bilmiyorsun!” demiş. Ve ona olup biteni anlatmış. Karısı, “Ali-Nur efendim, bugün olacaklardan korkuyor ve uzun zamandır sana hatırlatıyordum. Ama sen beni hiç dinlemedin ve hatta bir gün yanıt olsun diye şu dizeleri okudun:</p>

  <div class="gir1">
    <p>“Bir gün talih kapının önünden geçerse, onu yakala ve korkmadan keyfince ondan yararlan! Ve de tüm dostlarının yararlanmasını sağla! Çünkü ellerinden kayıp gidebilir. Ama evinde mesken tutmayı yeğlerse, ondan en geniş şekilde yararlan! Çünkü senin cömertliğin asla onu tüketmez; ve bırakıp gitmeyi kararlaştırırsa, onu alıkoymak için asla hasislik sökmez!”</p>
  </div>

  <p>“Bu dizeleri okuduğunu duyunca, benim de dilim tutuldu ve sana yanıt verecek gücü kendimde bulamadım” demiş. Ali-Nur ona, “Ey Enisü’l-Celis! Sen benim dostlarımdan hiçbir şey sakınmadığımı bilirsin; benim tüm varlığımı onlar için harcadığım doğrudur. Nitekim şimdi de, beni felakete terk etmeyeceklerine güvenim var!” demiş. Enisü’l-Celis de ona, “Vallahi! Onların sana hiçbir yarar sağlamayacağını dinim gibi biliyorum!” demiş. Ali-Nur da, “Pekâlâ! Şu dakikada kalkıp birer birer onları görmeye gideceğim; kapılarını çalacak ve onların her birinden sağlayacağım parayla sermaye oluşturacak ve kendimi ticarete vereceğim ve de eğlence ve sefahati, bir daha hiç dönmemek üzere bir yana bırakacağım” demiş. Ve gerçekten hemen ayağa kalkmış ve Basra’da dostlarının oturduğu mahalleye gitmiş; dostlarının hemen hepsi, çok güzel bir semt olduğundan burada oturuyorlarmış. İlk kapıyı çalınca, onu bir zenci kadın karşılamış ve ona, “Kimsin?” diye sormuş; kadına, “Git efendine Ali-Nur’un geldiğini ve kendisine ‘Kölen Ali-Nur ellerini öpüyor ve cömertçe davranışını bekliyor!’ dediğimi söyle!” demiş. Zenci kadın haber vermek üzere içeri girdiğinde, efendisi ona, “Git ona benim evde olmadığımı söyle!” diye haykırmış; zenci kadın da dönüp Ali-Nur’a, “Efendim, ev sahibi burada değil!” demiş. Ali-Nur da kendi kendine, “İşte bir zina çocuğu! Benden gizleniyor! Ama bunların hepsi böylesine ahlaksız değildir ya!” diye düşünmüş. Ve ikinci bir dostunun evinin kapısını çalmış, ona da aynı haberi uçurmuş; ama bu ikinci dost da ona aynı olumsuz yanıtı göndermiş. Bunun üzerine Ali-Nur şu dizeyi okumuş:</p>

  <div class="gir1">
    <p>Daha henüz kapının önündeydim ki, boşluğun sesini duydum; içinde oturanların hepsi kaçmıştı, cömertlikleri benim yüzümden sınanır diye!</p>
  </div>

  <p>Sonra da, “Vallahi! Gidip hepsini birer birer ziyaret etmem gerek! Belki içlerinden biri bu hainlerin yapmadığını yapar” demiş kendi kendine. Ancak kendisini görmeye gelen, hatta yiyecek bir lokma ekmek veren hiç kimse bulamamış. O zaman şu dizeleri okumaktan kendini alamamış:</p>

  <div class="gir1">
    <p>Rahata kavuşmuş insan, ağaç gibidir; meyveli iken herkes onu çevreler; ama meyveleri düşünce, daha iyi bir ağaç aramak üzere herkes dağılır. Çağımızın tüm çocukları aynı derde uğramıştır; çünkü bulaşmaktan korunmuş bir tekine bile rastlamadım.</p>
  </div>

  <p>Bundan sonra, gidip Enisü’l-Celis’e, kaygılı bir yüzle, “Vallahi! İçlerinden biri bile çıkıp benim ile görüşmedi!” demiş. O da kendisine, “Efendim, onların sana hiçbir yardım yapmayacağını söylemedim mi ben? Şimdi sana tavsiyem, evde elimizde bulunan değerli eşyayı ve mobilyaları satmandır. Bununla bir süre daha yaşantımızı sürdürebiliriz” demiş. Ali-Nur da kendisine önerileni yapmış. Ama, belli bir sürenin sonunda, evde satılacak hiçbir şey kalmamış. Bunun üzerine Enisü’l-Celis gözyaşı döken Ali-Nur’u kollarına almış ve ona, “Efendim, niye ağlıyorsun? Ben hâlâ senin yanında değil miyim? Ve sen bana her zaman Arap güzelleri arasında en güzelinin ben olduğumu söylediğin aynı ve her zamanki Enisü’l-Celis değil miyim? Öyleyse, al beni esir pazarında sat! Yoksa benim rahmetli baban tarafından on bin dinara satın alındığımı unuttun mu? Umarım ki Tanrı, sana bu satış dolayısıyla yardım eder ve beni iyi bir fiyatla satarsın! Hatta belki de ilk seferinkinden de yüksek bir ücretle satılırım. Ayrılmamız konusuna gelince, sen çok iyi bilirsin ki, eğer Allah bizim bir gün yeniden buluşmamızı alnımıza yazmışsa, buluşuruz!” demiş. Ali-Nur ona, “Ey Enisü’l-Celis, senden sadece bir saatliğine bile olsa asla ayrılmam!” diyerek yanıt vermiş. O da ona, “Ben de öyle, Ali-Nur efendim! Ama bazen zorunluk yasadır, şairin dediği gibi:</p>

  <div class="gir1">
    <p>“İhtiyaç seni zorluyorsa, her şeyi yapmaktan kaçınma! Utanç duygusunun sınırına kadar gelmediysen, hiçbir şey önünde de irkilme! Ciddi bir neden olmadan kafanı hiçbir şeyle yorma! Ve nedeni ciddi olan pek az dert vardır!”</p>
  </div>

  <p>Bu dizeleri duyan Ali-Nur, Enisü’l-Celis’i kollarına almış, saçlarını okşamış; yanakları gözyaşlarıyla ıslak, şu dizeleri okumuş:</p>

  <div class="gir1">
    <p>Ne olursun, lütfen sus! Ve bırak beni, gözlerinden bir bakış koparayım! Tek bir bakış ki benim yol azığım olsun! Yıpranmış yüreğime, ölümcül ayrılık anında ilaç yerine geçsin! Ama bu bile sana abartılmış bir dilek gibi görünüyorsa, verme zararı yok! Beni tek başıma çekeceğim dertlere ve ıstıraplara bırak!</p>
  </div>

  <p>Bunun üzerine Enisü’l-Celis, Ali-Nur ile konuşmaya ve öylesine tatlı sözcükler kullanmaya başlamış ki, ona önerdiği şeyi yapmaya karar verdirmiş; Fazlüddin ibn Hakan’ın oğlu olarak Ali-Nur’un kendisine yaraşmaz bir fakirliğe düşmemesi için yapacak başka bir şey kalmadığına onu inandırmış. Bunun üzerine Ali-Nur onunla evden çıkmış ve birlikte esir pazarına gitmişler; orada saygın bir simsara giderek ona, “Ey simsar, pazarda satışa çıkardığın kişilerin değerini bilmen gerekir! Bu konudaki herhangi bir hatanı kabul etmem!” demiş. Simsar da ona, “Ey efendimiz Ali-Nur! Ben senin hizmetçinim ve kendi görevlerimi bildiğim gibi, senin yararının ne olduğunu da takdir ederim!” diyerek onları alıp bir han odasına götürmüş ve Enisü’l-Celis’in yüzündeki peçeyi kaldırınca, “Ya Allah! Ama, bu rahmetli babanıza daha iki yıl önce on bin altın dinara sattığım esire Enisü’l-Celis’miş!” diye haykırmış. Ali-Nur da ona, “Evet, ta kendisi!” diye yanıt vermiş. Bunun üzerine simsar, “Efendim, her yaratık kendine özgü bahtı boynunda taşır ve bundan kurtulamaz! Ama sana yemin ederim ki, esireni en iyi şekilde değerlendirmek ve çarşının en yüksek fiyatıyla satmak için elimden geleni yapacağım!” demiş.</p>

  <p>Ve simsar, tüm simsarların toplanmak âdetinde olduğu yere koşarak gitmiş ve orada hepsinin bir araya gelmesini beklemiş; çünkü bunların her biri çarşının çeşitli yerlerinde o sırada esirler satın almak ve bunları, çarşının belli bir yerinde toplayarak Türk, Rum, Çerkeş, Gürcü, Habeş ve diğer ırklardan esirler olarak satmak için meşgul bulunuyorlarmış. Simsar, bütün öteki simsarların orada bulunduğunu ve de tüm meydanın simsar ve alıcı kalabalığıyla dolduğunu anlayınca, canlı bir hareketle ayağa kalkmış; büyücek bir taşın üstüne çıkmış ve “Ey tacirler ve ey mal mülk sahibi zengin kişiler! Bilin ki her yuvarlak olan ceviz değildir; uzun olan her şey de muz değildir; tıpkı her kırmızı şeyin et, her beyaz şeyin yağ olmadığı gibi. Nitekim, her kırmızı şey şarap, her esmer şey de hurma değildir. Ey Basra’nın ve Bağdat’ın tacirleri içinde en ünlüleri! Bugün sizin takdirinize, değerlendirmeniz ve öneride bulunmanıza, eğer insaflı davranılırsa bir araya getirilmiş tüm zenginliklerden de değerli, soylu ve eşsiz bir inci sunuyorum. Satışa konmak için ilk fiyatı sizin önermenizi istiyorum! Ama her şeyden önce, gelin onu gözlerinizle görün!” diye haykırmış. Ve hepsini sürükleyerek Enisü’l-Celis’i onlara göstermiş; ve hepsi birden hemen açılış fiyatının dört bin dinar olmasını kararlaştırmışlar; bunun üzerine simsar, “Beyaz esirelerin bu incisi için dört bin dinar öneriyorum!” diye bağırmış ve hemen bundan sonra bir tacir; “Benden dört bin beş yüz!” diyerek fiyat arttırmış. Ama tam o sırada, Vezir İbni Sâvi, atıyla esir pazarından geçiyormuş, Ali-Nur’u simsarın yanında dururken, simsarı da haykırarak fiyat önerirken görmüş. Kendi kendine, “Ali-Nur denen bu haylaz, eşyalarının sonuncusundan sonra, şimdi de esirlerinin sonuncusunu satıyor olmalı; çünkü sanıyorum ki artık yarım mangır bile parası kalmadı” diye düşünmüş. Bunun üzerine tellalı çağırtmış; veziri çok iyi tanıyan tellal koşarak gelmiş ve huzurunda yeri öpmüş. Vezir de ona, “Bağırarak satmaya çalıştığın bu esireyi ben almak istiyorum. Acele onu buraya getir de göreyim!” demiş. Simsar da vezirin emrinden yakasını sıyıramayacağını bildiğinden, hemen Enisü’l-Celis’i vezirin yanına getirmiş; o da yüzünü açarak vezire göstermiş. Vezir, bu eşsiz güzellikteki yüzü ve genç kadının tüm üstün niteliklerini ve endamını görünce hayran kalmış; ve “Satışta hangi fiyata ulaşıldı?” diye sormuş; simsar da “Dört bin beş yüz dinar olarak ikinci öneride bulunuldu” demiş. Vezir de, “Peki, ben onu bu fiyata alıyorum” demiş. Bu sözleri duyunca, işe karışan birine vezirin neler yapabileceğini çok iyi bilen tacirler fiyat arttırmaya cesaret edememiş, sadece gözlerini dikerek yüzüne bakmışlar. Bunu izleyerek, vezir, “Ey simsarbaşı, neden öyle dondun kaldın? Haydi getir bakalım esireyi! Onu dört bin dinara satın aldım. Beş yüz dinarı da sen simsarlık ücreti olarak alıkoyarsın!” demiş. Simsar nasıl yanıt vereceğini bilememiş; başını eğerek gidip biraz ötede bulunan Ali-Nur’u bulmuş ve ona, “Efendim, başımıza gelen ne beladır? Esire elimizden çok düşük bir fiyata çıktı gitti. Buradan da görebileceğin gibi, bunun nedeni babanın düşmanı kötü vezir İbni Sâvi’nin çıkagelmesidir. Esirenin senin malın olduğunu sezinleyince, bizi gerçek fiyatı bulma çabamızda engelledi. Sadece ikinci öneride bulunanın fiyatını ödeyerek onu almak istiyor. Ve de onun bu parayı hemen burada sayarak cariyeyi alacağından emin değiliz. Yoksa buna da razı olur ve daha kötüsü olmadığı için Allah’a şükreder ve biraz teselli bulurduk. Ama biz, bu alçak vezirin dünyanın en kötü ödeyicisi olduğunu biliriz, onu uzun zamandan beri tanır ve tüm hile ve kötülüklerini sezinleriz. Size, adamlarına başvurulduğunda ödenecek olan bir borç senedi yazar; öte yandan başvuruda bulunulduğu zaman kesinlikle ödenmemesini de gizlice onlara duyurur. Ve sen, senedin ödenmesi için ilgililere her başvurduğunda, bu kimseler seni, ‘Yarın öderim’ diyerek atlatır. Bu ‘Yarın’ bir türlü gelmez ve sen sonunda ödemedeki bu gecikmeden öylesine bıkar ve yorulursun ki, onlarla yeni bir anlaşmaya girmek için senedi ellerine verirsin! Onlar da yırtar atarlar. Ve böylece sonunda, cariyenin bedelini sonsuza dek yitirmiş olursun!” demiş.</p>

  <p>Simsarın bu sözlerini duyunca Ali-Nur kendini zor tutup müthiş bir hiddete kapılmış ve simsara, “Şimdi ne yapmamı önerirsin?” diye sormuş. O da, “Sana uygulamakla en iyi sonuç alabileceğin bir öneride bulunmak istiyorum: Ben Enisü’l-Celis’i alıp çarşının ortasına getireceğim. O sırada sen ona, ‘Bedbaht! Nereye gidiyorsun böyle? Bilmiyor musun ki, ben evdeki kötü davranışlarını düzeltmek için pazara getirip satar gibi yaparak seni utandırmak ve doğru davranmaya zorlamak için yemin etmiştim’ dersin; sonra ona bir iki tokat atar, alır gidersin! Bunu gören herkes, bu arada vezir, esireni pazara yeminini yerine getirmek için çıkardığına inanır” demiş. Ali-Nur bu görüşü benimsemiş ve “Gerçekten en iyi fikir bu olmalı!” demiş. Bunun üzerine simsar oradan uzaklaşmış, çarşının ortasına ilerlemiş ve Enisü’l-Celis’i elinden tutarak Vezir El Muin’in önüne getirmiş ve ona, “Efendim, bu esirenin sahibi bizden biraz uzakta bulunan şu genç adamdır. İşte bize doğru geliyor!” demiş. Gerçekten Ali-Nur yanlarına gelmiş ve Enisü’l-Celis’in kolundan şiddetle çekerek suratına iki tokat aşk etmiş ve “Allah’ın belası! Seni pazara sadece yeminimi yerine getirmek için sürüklediğimi bilmiyor musun? Haydi şimdi hemen eve dön! Bundan sonra, daha önceki gibi söz dinler ol! Ve senin uydurma satışından alacağım paraya da ihtiyacım yok! Zaten ihtiyaç duysam seni pazara getirmektense, en son eşyamı ve döküntüleri ve de bana ait başka ne varsa onları katardım!” diye haykırmış.</p>

  <p>Ali-Nur’un bu sözlerini duyan Vezir İbni Sâvi, “Allah belanı versin, genç çılgın! Sanki evinde satacak başka bir şey kalmış gibi konuşuyorsun! Hepimiz senin yarım mangıra muhtaç olduğunu biliyoruz!” diye haykırmış. Bunu söyledikten sonra da, onun yanına yaklaşıp şiddet göstererek onu yakalamak istemiş. Bunu görünce, tüm simsarlar ve tacirler, hepsi tarafından tanınan ve çok sevilen ve vaktiyle hepsini açık ve iyi şekilde korumuş olan babasını da hâlâ hatırladıkları Ali-Nur’un yüzüne bakmışlar. Bunun üzerine Ali-Nur, onlara, “Hepiniz bu adamın hakaret dolu sözlerini işittiniz; hepinizi şahit tutuyorum!” demiş. Kendi bakımından vezir de, “Ey tacirler, size duyduğum saygıdan bu küstah herifi dövüp öldürmüyorum!” demiş. Fakat tacirler kaçamaklı olarak birbirlerinin yüzüne gizlice bakmışlar ve birbirlerine işaret ederek, adeta, “Ali-Nur’u destekleyelim!” demek istemişler. Ve de yüksek sesle, “Aslında bu bizi hiç de ilgilendirmeyen bir iş! Siz nasıl uygun görürseniz aranızda çözümleyin!” demişler. Ve aslında gözüpek ve yiğit bir kişi olan Ali-Nur, ilerleyip vezirin atının dizginini tutmuş, öteki eliyle de vezirin yakasına sarılarak onu eyerden çekip yere düşürmüş. Sonra göğsüne dizini dayayıp, başını, karnını, her yerini yumruklamaya başlamış. Sonra da suratına tükürüp ona, “Köpek, köpoğlu köpek! Zina çocuğu, Allah senin babanın da, babanın babasının da, ananın babasının da belasını versin! Ey lanet olası! Ey özü-çürük!” demiş. Sonra çenesine daha da kuvvetli bir yumruk vurarak birkaç dişini kırmış; vezirin sakalından kan sızmaya başlamış ve de bir çamur yığını içine düşmüş.</p>

  <p>Bunu görünce, vezirin maiyetindeki on köle, kılıçlarını çekip Ali-Nur’a saldırmak ve onu öldürerek parçalamak istemişler. Ama bütün halk onları engellemiş ve onlara, “Siz ne yapıyorsunuz ve neden karışıyorsunuz? Efendiniz bir vezirdir, doğru! Ama bilmiyor musunuz ki, öteki de bir vezir oğludur! Yarın bunlar yeniden barışırlarsa, sizleri suçlayacaklarını bilmiyor ve başınıza geleceklerden endişe edip korkmuyor musunuz?” diye haykırmışlar. Köleler de çekilmekle ihtiyatlı davranacaklarını anlamışlar.</p>

  <p>Ama Ali-Nur, dövmekten yorulunca, veziri bırakmış; o da çamura, kana ve toza bulanmış, yerden kalkarak ona acımaktan uzak halkın gözü önünde, sultanın sarayına doğru yollanmış.</p>

  <p>Vezire gelince, o acıklı haliyle Sultan Muhammed ibn Süleyman ez-Zeyni’nin sarayına ulaşmış; sarayın önünde durmuş ve “Ey hükümdarım! Zulüm gördüm, zulüm gördüm!” diye haykırmış. Hükümdar onu hemen huzuruna getirtmiş ve yüzüne bakıp getirilenin veziri El-Muin ibn Sâvi olduğunu görmüş. Ve çok şaşarak ona, “Seni bu hale sokmaya kim cesaret etti?” diye sormuş. Vezir de ağlamaya başlamış ve ona şu dizeleri okumuş:</p>

  <div class="gir1">
    <p>Sen kendin yeryüzü canlıları arasında ömür sürerken ve benim gözüpek savunucum olarak yaşarken zamanın beni kurban seçmesi, vahşi köpeklerin acınası avı olmam olası mı? Ey yağmurunu bize sunan hayırlı bulut! Senin koruman altındaki ben susuzluktan kırılırken, her susuzun seni canlı kaynağında susuzluğunu gidermesi mümkün mü?</p>
  </div>

  <p>Sonra, “Ey efendim, bütün gücüyle sana hizmet eden, seni seven tüm hizmetkârlarının nasibi böyle mi olmalı? Senin hoşgörünü kötüye kullanarak onlara karşı böylesi utanç verici davranışlarda bulunulması reva mıdır?” diye eklemiş. Hükümdar da ona, “Ama kim seni bu hale koydu?” diye sormuş. O da, “Efendim, şimdiki aşçımın boyuna yemek yakmasından bıkarak bana doğru dürüst yemek yapacak bir aşçı köle satın almak üzere, bu sabah esirciler çarşısında bir gezinti yapıyordum; çarşıda bütün ömrümde bugüne kadar hiç rastlamadığım güzellikte genç bir esire gördüm. Hakkında bilgi edinmek üzere başvurduğum simsar bana, bu esirenin rahmetli Vezir İbni Hakan’ın oğlu genç Ali-Nur’a ait olduğunu söyledi. Sanırım ki değerli hükümdarım, size üstün nitelikli güzel bir esire satın almak üzere Vezir Fazlüddin ibn Hakan’a, evvelce on bin dinar verdiğini hatırlıyordur! Vezir İbni Hakan, söz konusu olan esireyi bulup sana almada pek gecikmedi. Ama harika bir yaratık olduğu ve çok hoşuna gittiği için, onu oğlu Ali-Nur’a armağan olarak sundu. Ali-Nur da, babasının ölümü üzerine, savrukluk ve çılgınlıklar yaptı ve bunda o kadar ileri gitti ki sonunda tüm mal ve mülkünü, hatta tüm eşyayı satmak zorunda kaldı. Ve yaşamak için artık yarım mangıra bile ihtiyaç duyacak bir duruma düşünce, satmak maksadıyla, esireyi pazara götürmüş ve onu simsara teslim etmiş; o da cariyeyi açık arttırmaya sokmuş. Ve hemen tüm tacirler, arttırmaya katılmışlar. Öylesine arttırmışlar ki, esirenin fiyatı dört bin dinara ulaşmış. O sırada ben esireyi görerek bunu esasen ilk sermayeyi sağlayan devletli sultanım için satın almaya karar verdim; simsarı çağırdım ve ona, ‘Evladım, ben sana bu dört bin dinarı ödeyeyim!’ dedim. Ama simsar bana genç esirenin sahibini gösterdi; o da beni görür görmez, kudurmuş gibi koşup geldi ve bana, ‘Allah’ın belası ihtiyar! Ey felaket habercisi kötü şeyh! Bana cariyenin başını örten büyük yeldirmeyi dolduracak kadar altın versen de, onu sana bırakmaktansa bir Yahudiye, bir Hıristiyana satmayı yeğlerim!’ dedi. Bunu duyunca ona, ‘Fakat, ey genç adam, onu ben kesinlikle kendim için değil, hepimizin iyilik kaynağı değerli efendimiz sultan için satın alıyorum’ diye yanıt verdim. Ama bu sözlerimi işitip esireyi teslim edecek yerde, daha da hiddetlendi ve atımın dizginine yapışarak bacağımı yakaladı ve çekerek beni yere düşürdü; sonra da ilerlemiş yaşıma aldırmadan ve beyaz sakallarıma saygı duymadan, bana vurmaya ve her türlü kötü davranışta bulunmaya başladı; sonunda da şu anda gördüğünüz acınası hale getirdi. Ey adil hükümdarım! Ve bütün bunlar sultanımı hoşnut etmek, aslında yasal olarak da kendisine ait bulunan bir esireyi, yatağına layık görerek satın almak istememden dolayı başıma geldi!” diye sözünü sürdürmüş.</p>

  <p>Ve vezir, bu sözleri söyledikten sonra, sultanın ayaklarına atılıp ağlamaya ve ondan adalet dilemeye koyulmuş. Onun iddiası ve anlattıklarından sonra sultan, öylesine bir hiddete kapılmış ki, alnından kaşlarının arasına ter akmış ve hemen maiyetini oluşturan emirlerine ve sarayının ileri gelenlerine dönüp bir işaret yapınca huzurunda kılıçlarını çekmiş kırk muhafız belirmiş. Sultan onlara, “Hemen şimdi eski vezirim El-Fazl ibn Hakan’ın evine gidin! Evi yağmalayın ve de yerle bir edin! Sonra da cani Ali-Nur’u ve cariyesini yakalayın, kollarını bağlayarak huzura getirin!” demiş. Kırk muhafız, işittikleri ve itaat ettikleri yanıtını verdikten sonra, hemen Ali-Nur’un evine doğru yollanmışlar.</p>

  <p>Oysa sultanın sarayındaki mabeyinciler arasında daha önce rahmetli Vezir İbni Hakan’ın kölesi olup büyük bir sevgiyle bağlandığı eski genç efendisi Ali-Nur ile birlikte yetiştirilmiş bulunan Sancar adında genç bir mabeyinci varmış. Talihin uğuru olarak, Vezir Es-Sâvi’nin saraya geldiği ve sultan tarafından o kıyıcı emir verildiği sırada orada bulunuyormuş. Hemen aceleyle kestirme yollardan Ali-Nur’un evine koşmuş; kapının çalındığını işiterek koşup gelen Ali-Nur’u bulmuş; Ali-Nur onun eski dostu Sancar olduğunu görünce kendisi ile selamlaşıp kucaklaşmak istemiş. Ama Sancar, fazla oyalanmadan ona “Sevgili efendim, şimdi dostluk sözleri söylemenin ve selamlaşmanın sırası değil!” demiş ve şairin şu dizelerini okumuş:</p>

  <div class="gir1">
    <p>Özgür ruhun için, bağlanıp zulüm göreceğine ve sert köleliğin acısını çekeceğine inanıyorsan, onu kökünden sök ve kaç! Uzaklara uç, bırak kentlerde binalar onları inşa ettirenlerin üzerlerine çöksün! Hey dostum, Allah’ın geniş ve sonsuz toprakları üzerinde kendi ülkenden başka ülkeler bulursun! Ama başka can bulamazsın!</p>
  </div>

  <p>Ali-Nur da “Hey Sancar dostum, bana ne gibi bir haber getirdin?” diye sormuş. Sancar ona, “Hemen ayağa kalk, kendini ve cariyen Enisü’l-Celis’i kurtar! Çünkü El-Muin ibn Sâvi, içine düşersen seni acımadan öldürecek bir ağ atmaya geliyor. Ve de sultan onun tahrikleriyle kılıçlarını çekmiş kırk muhafızını ikiniz için yola çıkardı. Başınıza felaket gelmeden, hemen kaçıp kurtulmanızı öneririm!” demiş. Ve bu sözleri söyledikten sonra, bir kese altın çıkararak Ali-Nur’a vermiş ve ona, “Efendim, hacet halinde kullanabilmen için işte kırk adet altın dinar! Daha fazla cömert davranamadığım için beni bağışlamanı dilerim. Ama zaman kaybediyoruz! Kalk, hemen kaç!” demiş.</p>

  <p>Ali-Nur koşup Enisü’l-Celis’e durumu bildirmiş, o da hemen çarşafına bürünmüş; ikisi birlikte evden, sonra da kentten çıkmışlar; Allah’ın yardımıyla deniz kenarına ulaşmışlar ve tam o sırada yelkenlerini açmış yola çıkmak üzere olan bir gemi bulmuşlar.</p>

  <p>Ali-Nur, güvertede, “Birbirlerine henüz veda etmemiş olanlar etsin! Henüz yol tedariklerini tamamlayamayanlar tamamlasın, evinde bir şey unutan varsa gidip alsın! Çünkü yola çıkmak üzereyiz!” diye haykıran kaptanı görmüş. Tüm yolculardan, “Yapacak başka işimiz kalmadı kaptan, her şey yolunda!” yanıtını alınca kaptan adamlarına, “Haydi! Yelken açın, palamarları çözün!” diye haykırmış. O anda Ali-Nur kaptana, “Ne yana doğru yol alıyorsunuz, kaptan?” diye sormuş; o da, “Barış kenti Bağdat’a!” yanıtını vermiş.</p>

  <br/>

  <p><i>Anlatısının bu anında, Şehrazad, günün doğduğunu görmüş ve yavaşça susmuş.</i></p>

  <p><i>Ve otuz dördüncü gece olunca, yeniden söze başlamış:</i></p>

  <br/>

  <p>İşittim ki, ey bahtıgüzel şah, kaptan, Ali-Nur’a, “Barış kenti Bağdat’a!” deyince, Ali-Nur da, “Bekleyin! Biz de geliyoruz!” demiş ve peşinde kendisini izleyen Enisü’l-Celis ile geminin güvertesine çıkmış, gemi de hemen tüm yelkenlerini açarak büyük beyaz bir kuş gibi deryaya kanat açmış; şairin dediği gibi:</p>

  <div class="gir1">
    <p>Şu gemiye bak! Görünüşü seni baştan çıkarır. Telaşlı rüzgâr, onun rakibidir ve tezlik yarışında başka galip tanımaz! Yüksek maviliklerden kanadını yaymış denize dalan ve dengesini sağlayan bir kuş gibidir.</p>
  </div>

  <p>Ve gemi, uygun bir rüzgârla, tüm yolcularını taşıyarak yola koyulmuş. Ali-Nur ile Enisü’l-Celis’in başına gelenler bunlar!</p>

  <p>Ali-Nur’u yakalamak üzere Sultan’ın gönderdiği kırk muhafıza gelince: Ali-Nur’un evine gelmişler; evi dört bir yandan kuşatmış, kapıları kırıp içeriye girmiş ve her bir yanı inceden inceye araştırmışlar. Ama hiç kimseyi bulup yakalayamamışlar. Bunun üzerine, evi çılgınca tahrip etmiş ve dönüp sultana semeresiz araştırmalarını bildirmişler. Sultan da, “Onları her yerde arayın, tüm kenti tarayın!” emrini vermiş. Ve tam o sırada Vezir İbni Sâvi çıkagelince, sultan onu teselli etmiş; bir hilat hediye ederek “Senin öcünü hiç kimse değil ben alacağım, sana söz veriyorum!” demiş. Vezir de ona uzun bir ömür ve mutluluğun huzurunu dilemiş. Sonra sultan, tellallarına şu bildiriyi yaymalarını emretmiş: “Ey ahali! Eğer içinizden biri rahmetli Vezir İbni Hakan’ın oğlu Ali-Nur’a rastlarsa, onu yakalasın ve sultanın huzuruna getirsin! Mükâfat olarak güzel bir hilat ile bin dinar verilecek! Lâkin, kim onu görür de, gizlerse, ibret oluşturacak bir ceza çekecek!” Ama tüm araştırmalara karşın hiç kimse Ali-Nur’a ne olduğunu bilememiş.</p>

  <p>Ali-Nur ile Enisü’l-Celis’in ne olduğuna gelince, sapasağlam Bağdat’a ulaşmışlar ve kaptan onlara “İşte burası tatlılık yuvası Bağdat şehridir. Kış kıyametin sertliğini hiç tanımayan, gül ağaçlarının gölgesinde, çiçekler arasında şırıldayarak akan sularının sesleri ve baharın ılıklığı içinde yaşayan mutlu bir kenttir burası!” demiş. Ali-Nur, kaptana, yolculukları boyunca kendilerine gösterdiği iyi davranıştan ötürü teşekkür etmiş ve ona kendisi ve Enisü’l-Celis’in yolculuk masrafı olarak beş altın dinar vermiş, sonra gemiyi terk edip ardında Enisü’l-Celis olduğu halde Bağdat’ın içine girmiş.</p>

  <p>Talih, Ali-Nur’un herkesin gittiği bir yol yerine, Bağdat’ı çevreleyen bahçelere doğru giden bir başka yolu izlemesini istemiş. Yöresi yüksek duvarlarla çevrili bir bahçeye ulaşıncaya kadar yürümüşler. Bu bahçenin giriş yeri iyice süpürülmüş, sulanmış ve iki yanına oymalı birer sıra konulmuş imiş; çok güzel olan kapısı kapalı imiş; ama yukarısında, her renkten güzel lambalar varmış; kapının yöresinde de suları berrak bir havuz bulunuyormuş. İçeriden bu kapıya ulaşan yola gelince, iki yanında üzerine güneşte dalgalanan işlemeli şahane bayraklar çekilmiş direklerle donatılmış imiş.</p>

  <p>Bunu gören Ali-Nur, Enisü’l-Celis’e “Vallahi! Burası çok güzel bir yer!” demiş. O da “Öyleyse burada, şu sıraların üstünde bir saat kadar dinlenelim!” diye yanıt vermiş. Ellerini ve yüzlerini havuzun taze suyuyla yıkadıktan sonra büyük sıralardan birinin üzerine çıkmışlar ve esen tatlı rüzgârla temiz havayı içlerine çekerek dinlenmeye koyulmuşlar. Hava öylesine tatlı, rüzgâr öylesine hafiften esiyormuş ki, çok geçmeden yüzlerini örtüp uyuyakalmışlar.</p>

  <p>Oysa kapısında uyuyakaldıkları bu bahçe Zevkler Bahçesi diye anılırmış ve bu bahçenin ortasında da Harikalar Sarayı diye anılan bir saray varmış; bahçenin ve sarayın sahibi Halife Harun Reşid imiş. Halife, göğsünün sıkıştığını hissedince, ferahlamak, eğlenmek ve kaygılarını unutmak için bu bahçeye ve bu saraya gelirmiş. Bu saray bütünüyle, seksen pencerenin açıldığı büyük bir salondan oluşmuş imiş, her pencerede de parlak birer lamba asılı imiş; ve salonun ortasında som altından yapılmış bir avize varmış ki, güneşten de fazla parlarmış. Bu salon ancak halife oraya geldiği zaman açılırmış ve o zaman tüm lambalar ve büyük avize yakılır; tüm pencereler açılır ve halife ipek ve altın işlemeli kadifeden büyük divana oturur; şarkıcılarına musikileriyle onu mest etmelerini emredermiş; ama sesini en çok işitmek istediği kimse, şarkıcı ve şair ünlü İshak imiş; onun şarkıları ve doğaçtan söylemeleri tüm dünyada ünlenmiş imiş. Ve böylece gecelerin sakinliği ve bahçenin çiçeklerinden saçılan kokuyla dolu havasının tatlı ılıklığı ortasında, halifenin göğsü ferahlarmış.</p>

  <p>Halifenin bu bahçenin ve bu sarayın bakıcısı olarak seçtiği adam, Şeyh İbrahim olarak anılan iyi yürekli, yaşlı birisiymiş. Gece gündüz uyanık bir denetimle, densiz ziyaretçilerin, özellikle kadın ve çocukların bahçeye girip zarar vermelerini veya çiçek ve meyve çalmalarını önlermiş. O akşam da bahçenin yöresini ağır ağır dolaşarak denetlerken, dışa açılan büyük kapıya gelmiş ve orada büyük sıranın üstünde aynı örtüye bürünmüş iki kişinin yatmakta olduğunu görmüş. Buna çok kızmış ve “Nasıl oluyor bu! Halife hazretlerinin bana, Şeyh İbrahim’e tanıdığı: kim olursa olsun bu saraya yaklaşanları cezalandırma yetkisini hiçe sayan, onun kesin emirlerine karşı çıkan iki gözüpek kişi! Halifenin adamlarının dinlenmesi için konulan bu sıralarda tünemenin neye mal olacağını onlara birazdan tattırayım bari!” demiş. Ve Şeyh İbrahim, bir ağaçtan esnek bir dal kopararak uykuculara yaklaşmış ve dalı sallayarak onlara hatırı sayılır bir ders vermek üzereyken birdenbire, “Ey İbrahim, sen ne yapıyorsun? Tanımadığın ve belki de yabancı ya da Allah’ın garibi dilenciler olup talihin bu yakalara sürüklediği kimseleri böylesine dövmek sana yakışır mı? Hele bir kez yüzlerini gör bakalım!” demiş. Ve Şeyh İbrahim, gençlerin yüzlerini örten örtüyü kaldırmış ve uyurken yanakları birbirine dokunan, belki bahçesindeki bütün çiçeklerden de güzel bu iki harika yüzü görünce adeta büyülenmiş. Ve kendi kendine, “Ne yapıyordum ben? Ne yapıyordun sen ey iki gözü kör İbrahim! Asıl haksız hiddetinden dolayı cezalandırmak için seni dövmeli!” demiş, sonra da uyuyanların yüzlerini yeniden örtmüş ve ayak uçlarına oturmuş ve birdenbire ani bir şekilde kanının ısındığı Ali-Nur’un ayaklarını ovuşturmaya başlamış. Ve Ali-Nur, ayaklarını ovuşturan ellerin dokunuşunu duyarak uyanmakta gecikmemiş; ve ayaklarını ovuşturanın saygın bir ihtiyar olduğunu görmüş ve onun tarafından böyle bir davranışta bulunulmasından utanmış ve hemen ayaklarını geri çekmiş; hemen kalkıp uygun bir tavır takınarak şeyhin elini yakalayıp dudaklarına götürmüş, sonra da alnına koymuş. Bunun üzerine Şeyh İbrahim, ona “Evladım, siz ikiniz nereden geliyorsunuz?” diye sormuş. Ali-Nur, “Efendim bizler yabancıyız!” demiş ve bu sözleri söyler söylemez gözlerinden yaşlar boşalmış. Şeyh İbrahim de ona, “Çocuğum, ben Tanrı’nın barış ve duası üzerine olası Peygamberimize vahyolunan ve kutsal kitabın birçok yerlerinde görülen ‘Gurbette bulunanlara konukseverlik gösterin, onları samimi ve iyi yürekle karşılayın!’ şeklindeki sözlerini unutanlardan değilim. Bundan dolayı, benimle birlikte gelin çocuklarım! Sizi bahçemde ve sarayımda gezdireyim! Böylece dertlerinizi unutur, gönlünüzü ferahlatırsınız!” demiş. Bunun üzerine Ali-Nur ona, “Efendim, bu bahçe kimindir?” diye sormuş; Şeyh İbrahim de, onu korkutmamak için, biraz da kendisini onurlandırmak maksadıyla, “Bu bahçe ve bu saray benimdir; bana da miras yoluyla ailemden kaldı!” yanıtını vermiş. Bunun üzerine Ali-Nur ve Enisü’l-Celis ayağa kalkmışlar ve Şeyh İbrahim’in ardından, bahçenin kapısından içeri girmişler.</p>

  <p>Ali-Nur Basra’da birçok bahçe görmüş imiş; ama böylesini görmek değil, düşlemesi bile olası değilmiş. Büyük kapı, en iyi etkiyi yaratacak yan yana dizilmiş kemerlerle donatılmış imiş; bunların üzerine şahane üzüm salkımlarının bütün ağırlığıyla sarktığı asmalarla kaplıymış ve bunların bazıları yakut gibi kırmızı, bazılan abanoz gibi siyahmış. Girdikleri yolu olgun meyvelerinin ağırlığıyla dalları eğilmiş meyve ağaçları gölgeliyormuş. Dallarda kuşlar, havai nağmelerden oluşmuş kendi dillerinde cıvıldaşıyormuş. Bülbül ötüşünü dalgalandırıyor; kumru aşktan şikâyet eden dem çekişlerini, ardıçkuşu insansı bir edayla çaldığı ıslığını, boynu gerdanlıklı güvercin de sanki şarapla başı dönmüşçesine ortaya koyduğu ötüşlerini tekrarlayıp duruyormuş. Orada, her meyve ağacı, en iyi iki cinsiyle temsil olunuyor; hatta Horasan kayısıları da görülüyormuş. Güzel dudak renginde erikler, başdöndürücü sarı erikler ile görünüşü hayranlık uyandıran kırmızı incirler, beyaz incirler ve yeşil incirler varmış. Çiçeklere gelince inciler ve mercanlara benziyorlarmış; güller en güzel yanaklardan daha güzelmiş; menekşeler yanmış kükürt alevi gibi koyu renkliymiş; ortalıkta beyaz mersin çiçekleri, şebboylar, karanfiller, lavanta çiçekleri, gelincik çiçekleri görülüyormuş. Taçyaprakları bulutların gözyaşlarıyla parlıyor; papatyalar tüm dişlerini göstererek nergislere gülüyor; nergisler güllere, derin siyah gözlerle bakıyormuş. Yuvarlak ağaçkavunu, kulpsuz, boyunsuz kupalara benziyormuş; limonlar yuvarlak altın toplar gibi sarkıyormuş. Tüm toprak, rengârenk çiçeklerin binlercesinden oluşmuş çiçekli bir halıyla kaplanmış gibiymiş; çünkü bahar saltanat sürüyormuş; çünkü gür ırmaklar kabarmış ve kaynaklar fokurduyor ve kuşlar birbirine sesleniyor ve birbirlerini dinliyorlarmış; çünkü meltem bir ney gibi ses veriyor, saba rüzgârı ona tatlı tatlı yanıt veriyor ve hava sevince boğulmuş olarak çınlıyormuş.</p>

  <p>İşte, Ali-Nur ve Enisü’l-Celis, Şeyh İbrahim ile birlikte bu durumdaki Zevkler Bahçesi’ne girmişler; bu sırada Şeyh İbrahim, hiçbir şeyi yarım bırakmak istemediğinden, onları Harikalar Sarayı’na girmeye çağırmış. Onlara kapıyı açmış ve onlar da içeri girmişler. Ali-Nur ve Enisü’l-Celis’in, bu görülmedik güzellikteki salonun şaşaasıyla ve içindeki olağanüstü, şaşkınlık yaratan ve hoşa gidici eşyanın varlığıyla gözleri kamaşmış; ve bu eşsiz güzelliği uzun uzun seyredip hayran olmuşlar. Sonra, bütün bu şaşaadan kamaşmış gözlerini dinlendirmek için, gidip bahçeye bakan bir pencerenin kenarına oturmuşlar. Ve Ali-Nur, ay ışığının aydınlattığı ağaçlar karşısında, geçmiş dertlerini düşünmeye başlamış ve Enisü’l-Celis’e, “Ey sevgilim, gerçekte bu yer benim için sihirle dolu. Bana ne kadar çok şey hatırlatıyor! Ve ruhuma barış sunuyor, beni yiyip bitiren ateşi söndürüyor, yoldaşım hüznü uzaklaştırıyor!” demiş.</p>

  <p>Bu ziyaret dolayısıyla Şeyh İbrahim, onlara yiyecek şeyler çıkarmış; iyice karınlarını doyurmuşlar ve sonra ellerini yıkamış ve yeniden pencereye yaslanıp güzel meyvelerle donanmış ağaçlara bakmışlar. Bir süre geçtikten sonra, Ali-Nur Şeyh İbrahim’e dönüp ona, “Ey Şeyh İbrahim, bize içirecek bir şeylerin yok mu! Zira bana öyle geliyor ki, yemek yedikten sonra bir şeyler içmek âdettendir!” demiş. Bunun üzerine Şeyh İbrahim onlara, içi tatlı ve temiz suyla dolu porselen bir sürahi getirmiş. Fakat, Ali-Nur ona, “Bu getirdiğin nedir? Benim istediğim içki bu değildir!” demiş. O da, “Yoksa sen şarap mı istiyorsun?” diye sorunca Ali-Nur, “Tabii ya, iyi bildin!” demiş. Şeyh İbrahim yeniden sözü alarak “Allah beni ondan ırak tutsun ve korusun! On üç yıldır içkiden elimi ayağımı çektim; zira, Allah’ın barışı ve duası üzerine olası Peygamber hangi mayalanmış içki olursa olsun, içeni, imal edeni ve satanı lanetlemiştir!” demiş. Bunun üzerine Ali-Nur ona, “Ey Şeyh izin ver de sana bir iki çift söz edeyim!” demiş; o da, “Söyle bakalım!” deyince, “Sana, şarap içici, yapıcı ya da taşıyıcı olmadan, istediğim şeyi yapmanın yolunu gösterirsem, kitabın kavlince suçlu ya da lanetlenmiş olur musun?” diye sormuş; o da, “Sanırım ki hayır!” diye yanıt vermiş. Bunun üzerine Ali-Nur yeniden söze başlayıp, “Öyleyse şu iki dinar ve iki dirhemi al! Şu eşeğe bin! Dükkânının dip tarafında her zaman şarap da bulunduran gül ve çiçeksuyu damıtan tacirlerden birinin kapısında dur! Kapı önünden geçen ilk yolcuyu durdur! Ona biraz para vererek içki satın almasını söyle! İçki parası iki dinar tutar; iki dirhemi de ona bahşiş olarak ver! Yine bu kimse iki testi şarabı eşeğe yüklesin! Şarabı eşek taşıyacağına, yoldan geçen kişi satın alacağına ve biz içeceğimize göre, bu işe senin bir katılımın olmuyor: böylece ne içici, ne yapıcı, ne de taşıyıcı oluyorsun! Ve de kitabın kutsal yasasına aykırı davranmış olmaktan korkman gerekmiyor!” demiş. Bu sözleri duyan şeyh, kahkahalarla gülmeye başlamış ve Ali-Nur’a “Vallahi! Ben ömrümde senin kadar nazik, zeki ve de sevimli kimse görmedim!” demiş; Ali-Nur da “Vallahi! Biz ikimiz de sana çok minnettarız ey Şeyh İbrahim! Ama kesinlikle senden bu ricamızdan başka bir hizmet beklemiyoruz!” demiş. Bunun üzerine, o ana kadar sarayda her türden içkinin bulunduğunu açıklamak istemeyen Şeyh İbrahim, Ali-Nur’a “Dostum, işte sana kilerimin ve şarap mahzenlerimin anahtarları. Burası, sarayıma geldiğinde varlığıyla beni onurlandıran Emirü’l-Müminin’in emrine amade olmak üzere her zaman doludur. İçeri girer ve oradan hoşuna giden her şeyi alabilirsin!” demiş.</p>

  <p>Bunun üzerine Ali-Nur mahzene girmiş ve gördüğü şeyler onu şaşkınlığa düşürmüş; tüm duvarlar boyunca raflar dolusu som altından, gümüşten ve kristalden sürahiler düzenli biçimde sıralanmış; ve bu sürahilerin üzerine her türlü taşlar kakılmış bulunuyormuş. Ali-Nur, karar vererek istediğini seçmiş ve büyük salona geri dönmüş; değerli sürahileri halının üstüne koymuş; Enisü’l-Celis’in yanına oturmuş ve altın yaldızlı şahane cam bardaklara şarap doldurmuş ve Enisü’l-Celis ile birlikte, bu saraydaki her şeyi hayranlıkla seyrederek içmeye başlamış. Biraz sonra Şeyh İbrahim yanlarına yaklaşarak onlara kokulu çiçekler sunmuş; sonra, bir erkek karısıyla otururken âdet olduğu üzere, yanlarından ayrılarak uzakta bir yere çekilmiş. Onlar da başbaşa kalarak şarap onları tüm etkisi altına alıncaya kadar birlikte içmiş durmuşlar; o vakit yanakları renklenmiş, gözleri gazellerinki gibi parlamış; ve Enisü’l-Celis saçlarını çözmüş. Bunu gören Şeyh İbrahim büyük bir hevese kapılmış ve kendi kendine, “Onlarla birlikte eğleneceğime neden böyle uzakta duruyorum? Böylesine bir şenliği bir daha ömrümce görebilecek miyim acaba? Öyle bir şenlik ki, gökyüzünde iki aya benzetilebilecek bu iki güzel ve hayranlık uyandıran gencin bende uyandırdığı duygu kadar büyüleyici!” demiş. Ve Şeyh İbrahim bulunduğu yerden kalkarak ilerleyip toplantı salonunun öteki ucuna oturmuş. Bunu gören Ali-Nur ona, “Efendim, senden yaklaşıp bizimle oturmanı rica ediyorum!” demiş. Şeyh İbrahim de kalkıp onların yanına oturmuş. Ali-Nur da bir bardak almış, doldurup Şeyh İbrahim’e sunmuş ve ona “Ey Şeyh, al bunu iç! Onda tüm tatları bulacaksın! Çünkü zevk bardağın dibindedir!” demiş. Ama Şeyh İbrahim, “Allah göstermesin! Delikanlı, ben on üç yıldır ağzıma içki koymadım; bu süre içinde iki kez de hac görevini yerine getirdim!” diye yanıt vermiş. Ne yapıp edip Şeyh İbrahim’i sarhoş etmek isteyen Ali-Nur da ikna yoluyla maksadına erişemeyeceğini anlayınca, daha fazla ısrar etmemiş; dolu bardağı kendisi içmiş; doldurup yeniden içmiş ve birkaç dakika sonra, bir sarhoşun tüm davranışlarını taklit ederek sonunda kendini yere atmış uyuyor gibi yapmış. Bunun üzerine Enisü’l-Celis çaresiz kalmış gibi üzgün ve karmaşık bir bakışla Şeyh İbrahim’e bakmış ve ona, “Ey Şeyh İbrahim, bak şu adamın bana yaptığını gördün mü?” demiş. O da, “Bu ne perişanlık böyle! Ama böyle davranması için bir neden var mı?” diye konuşmuş. Kadın, “Bu ilk kez olmuyor ki! Her zaman böyle yapıyor! Hep böyle içiyor da içiyor; sonra da sarhoşlanıp sızıyor; ve beni birlikte içecek dosttan mahrum ediyor, yapayalnız bırakıyor! Kimse benim ile kadeh arkadaşlığı yapmayınca, artık içmekten zevk almaz oluyor, beni dinleyecek kimse olmayınca şarkı söyleme arzusu bile duymuyorum!” demiş. Bunun üzerine, bu ateşli bakışların ve bu büyüleyici sesin etkisi altında kalan Şeyh İbrahim, tüm adalelerinin titrediğini duyumsayarak ona, “Gerçekten böyle içki içmenin hiçbir neşesi olmaz!” demiş. Bunu duyan Enisü’l-Celis de, bir bardak şarap doldurmuş; baygın gözlerle bakarak bunu Şeyh İbrahim’e uzatıp “Hatırım için şu bardağı al ve beni sevindirmek istiyorsan iç! Sana minnettar olurum!” demiş. Bunun üzerine Şeyh İbrahim bardağı onun elinden almış ve şarabı içmiş. Enisü’l-Celis de ikinci kez doldurmuş, şeyh onu da içmiş; sonra Enisü’l-Celis üçüncü kez doldurmuş ve ona, “Oh! Değerli efendim, bunu da iç! Başka ısrar etmeyeceğim” demiş. Ancak şeyh, “Vallahi! Artık içecek halim kalmadı. İçtiğim bana yeter de artar bile!” demiş. Ama kadın o kadar ısrar etmiş, ona doğru eğilerek, “Vallahi! Bunu mutlaka içmelisin!” diyerek öyle incelikle yalvarmış ki, şeyh, bardağı alıp dudaklarına götürmüş; ama tam o sırada Ali-Nur bir kahkaha kopararak ansızın yerinden kalkıp oturmuş...</p>

  <br/>

  <p><i>Ama anlatısının tam burasında, Şehrazad sabahın belirdiğini görmüş ve öyküsünün devamını ertesi gün anlatmak üzere ansızın susmuş.</i></p>

  <p><i>Otuz beşinci gece gelince, sözünü şöyle sürdürmüş:</i></p>

  <br/>

  <p>Ey bahtıgüzel şah! İşittim ki, Ali-Nur bir kahkaha kopararak yattığı yerden kalkıp oturmuş ve Şeyh İbrahim’e, “Sen orada ne yapıyorsun? Senden, daha bir saat önce, bana arkadaşlık etmeni rica etmiş, sen de beni reddetmemiş miydin? Ve de ‘On üç yıl var ki, böyle bir şey yapmadım!’ dememiş miydin?” demiş. Bunun üzerine Şeyh İbrahim, epeyce utanmış. Sonra düşünce değiştirip acele acele “Vallahi! Benim sitem edilecek bir yanım yok! Tüm suç içmem için beni sıkıştıran bu kızda!” demiş. Bunun üzerine Ali-Nur öylesine gülmüş ki, Enisü’l-Celis eğilip onun kulağına, “Sen işi bana bırak ve alay etmekten vazgeç! Göreceksin ne kadar çok eğleneceğiz!” demiş. Sonra kendine bir bardak şarap doldurup içmiş; Ali-Nur’a da bir bardak doldurmuş, o da içmiş, sonra böylece bir kendisine, bir Ali-Nur’a şarap doldurarak Şeyh İbrahim’e en küçük bir ilgi göstermeden içmeyi sürdürmüşler. Onların bu yaptıklarını şaşkınlıkla izleyen Şeyh İbrahim, sonunda dayanamayıp “Birilerini içmeye çağırıp da sonra bu tür davranışta bulunmak ne mene iştir? Yani oturup sizin ne yaptığınızı seyretmem için mi beni davet ettiniz?” diye sormuş. Bunu duyan Ali-Nur ile Enisü’l-Celis öylesine gülmeye başlamışlar ki neredeyse bayılıyorlarmış. Bunun üzerine onun kendileriyle birlikte içmesine rıza gösterip gecenin üçte biri geçinceye kadar böylece içip durmuşlar.</p>

  <p>Enisü’l-Celis, Şeyh İbrahim’e “Ey Şeyh İbrahim, bana şu lambalardaki mumlardan birini yakmam için izin verir misin?” diye sormuş. O da, o sırada bile yarı sarhoş, “Olur ama, sadece birini, sadece birini yak!” diye yanıt vermiş. Enisü’l-Celis hemen ayağa kalkmış, ama sadece bir tane değil, salondaki seksen lambanın tümünü yakmış ve dönüp yerine gelmiş. Bunun üzerine, Ali-Nur, Şeyh İbrahim’e “Ey Şeyh! Seninle birlikte olmak bilsen bana ne çok keyif veriyor. Ama bilmem bana şu meşalelerden birini yakmama izin verir misin?” demiş. Şeyh İbrahim de ona, “Öyle olsun! Kalk şu meşalelerden birini yak! Ama sadece birini! Beni kandıracağını sanma!” demiş. Ali-Nur da kalkıp sadece bir tane değil, Şeyh İbrahim zerrece fark etmeden, yirmi dört avizenin içindeki yirmi dört meşalenin hepsini yakmış. Bu durumda, tüm salon, tüm saray ve tüm bahçe ışığa boğulmuş. Şeyh İbrahim de “Gerçekten, siz ikiniz benden çok hovardasınız!” demiş. Ve bu sırada adamakıllı sarhoş olduğundan ayağa kalkmış ve bir yandan öbür yana yürüyerek, toplantı salonunun seksen penceresinin hepsini açmış; sonra dönüp yeniden oturmuş ve iki gençle içki içmeyi ve onlarla birlikte salonu kahkahalar ve şarkılarla çınlatmayı sürdürmüş.</p>

  <p>Ama her şeyi bilen, her şeyi işiten, nedenlerin ve sonuçların yaratıcısı Allah’ın ellerinde bulunan Talih, tam o saatte Harun Reşid’in hava almak için, ay ışığında, sarayının Dicle’ye açılan pencerelerinden birinde oturmasını istemiş; ve Harun Reşid’in oradan, nehrin öte yakasında bulunan yazlık saraya doğru bakarken, havada parlayan ve suya yansıyan bu ışıkların farkına varmasını uygun görmüş. Bu durumda halife, ne düşüneceğini bilemeden, sadrazamı Cafer el-Bermeki’yi çağırtmış. Ve Cafer huzuruna gelince, ona, “Ey vezir denen köpek! Sen benim hizmetimde olursun da, Bağdat’ta benim kentimde olup bitenden bana nasıl haber vermezsin?” diye haykırmış. Cafer de ona, “Bu sözlerle bana ne demek istediğinizi anlamadım” diye yanıt vermiş. Halife de ona, “Tamam! Şu saatte Bağdat düşman saldırısına uğrayıp işgal edilse, bundan daha kötü olmazdı! Ey lanet olası! Harikalar Sarayı’nın ışığa boğulmuş olduğunu görmüyor musun! Böyleyken sen, tüm büyük salonu aydınlatabilecek, tüm fenerleri ve avizeleri yakabilecek ve tüm pencereleri açabilecek kadar küstah ve kudretli olan kişiyi bilmezden geliyorsun! Allah belanı versin! Artık benim halife sıfatım da bana ait değil, mademki, her şey benim bilgim dışında olup bitiyor!” diye haykırmış. Cafer de bir an titremeler içinde kalarak, “Sana Harikalar Sarayı’nın tüm pencerelerinin açıldığını, tüm fener ve avizelerinin yakıldığını kim söyledi?” diye sormuş. Halife, “Şuraya gel de bak bakalım!” demiş. Cafer halifenin yanına yaklaşarak ve bahçelerden yana bakarak, sarayı, ay ışığından da parlak, adeta yanıyor gibi gösteren tüm aydınlanmayı görmüş.</p>

  <p>Bunun üzerine Cafer, bu durumun Şeyh İbrahim’in bir densizliğinden ileri gelebileceğini anlamış ve yaradılış bakımından iyi ve merhametli olduğundan, olasılıkla bu işten bir yarar sağlamak üzere bir girişimde bulunduğunu sandığı sarayın ve bahçenin ihtiyar bakıcısı Şeyh İbrahim’i bağışlatacak bir özür bulmak için düşünmüş; ve halifeye “Ey Emirü’l-Müminin! Şeyh İbrahim geçen hafta bana geldi ve bana, ‘Ey efendimiz Cafer, sizin ve Emirü’l-Müminin’in sağlığında ve de sizlerin korumanız altında çocuklarımın sünnet düğünlerini kutlamak en büyük dileğimdir’ dedi. Ona, ‘Peki, benden ne istiyorsun, ey şeyh’ diye sordum. Bana, ‘Sadece, senin aracılığınla Harikalar Sarayı’nda çocuklarımın sünnet düğünlerini kutlamak için halifeden izin almak istiyorum!’ dedi. Ben de ona, ‘Ey Şeyh! Bu düğün için gerekli her şeyi şimdiden hazırlayabilirsin! Bana gelince, Allah izin verirse halife ile ilk buluşmamızda, ona dileğini bildireceğim!’ dedim. Bunun üzerine Şeyh İbrahim yanımdan ayrıldı. Bana gelince, Ey Emirü’l-Müminin! Söz konusu meseleyi sana açmayı tümüyle unuttum!” demiş. Halife buna “Ey Cafer, bir tek suç işleyecek yerde cezalandırılacak iki suç birden işlemişsin! Ben de seni iki noktadan cezalandırmalıyım: İlki, söz konusu dileği gelip bana bildirmemen; ikincisi ise, Şeyh İbrahim sana gelerek ricada bulunurken, ihtiyaç içinde bulunduğunu anlamanı istemiştir. Harcamalarını giderecek bir şeyler vermek gerekirdi ona! Oysa sen bir yandan ona bir şey vermediğin gibi, öte yandan, gelip haber vermediğinden benim de kendisine yardım etmemi önlemiş oldun!” diye yanıt vermiş. Cafer de, “Ey Emirü’l-Müminin! Unutmuşum işte!” demiş. Bunun üzerine halife “Öyle olsun! Seni bu kez bağışladım! Ama şimdi, babalarımın ve sülalemin şanına yaraşır şekilde, şu andan başlayarak gecemizi gidip Şeyh İbrahim’in yanında tamamlamamız gerekir; çünkü iyi bir adamdır o, onu sık sık ziyaret eden Bağdat’ın bellibaşlı şeyhlerinin çok saydığı vicdanlı bir adamdır. Biliyorum ki, fakirleri korur, ihtiyaç içinde olanları kollar; ve şimdi Allah rızası için birçok kişiyi evinde yatırıp beslediğinden eminim. Biz de, böylece oraya giderek, belki bu fakirlerden birinin bizden isteyeceğini yerine getirerek, hem bu dünyada hem de ötekinde bize yarar sağlayacak bir sevap işlemiş oluruz; kim bilir, belki de ziyaretlerimizle mutluluğunun doruğundaki bu iyi yürekli şeyhe ve tüm dostlarına, fikrimce, bir yarar sağlamış oluruz!” demiş. Ancak Cafer, “Ey Emirü’l-Müminin! Gecenin büyük bir bölümü çoktan geçip gitti; ve şeyhin tüm çağrılıları şu anda oradan ayrılmak üzeredir!” diye yanıt vermiş. Halife de “Kesinlikle onlara katılmamız gerek!” demiş. Cafer de susmak zorunda kalmış; fakat çok şaşırmış ve ne yapacağını bilememiş.</p>

  <p>Bu sırada halife ayağa kalkmış ve Cafer huzurunda eğilmiş, ikisi, yanlarında Cellat Mesrur olduğu halde, her zamanki gibi, üçü de tacir kılığına girerek gerekli tedbirleri aldıktan sonra, Harikalar Sarayı’na doğru yollanmışlar.</p>

  <p>Bağdat sokaklarından geçerek Zevkler Bahçesi’ne ulaşmışlar. Halife önden ilerlemiş ve büyük kapının açık olduğunu görmüş; şaşıp kalarak Cafer’e, “Bak! Şeyh İbrahim kapıyı açık bırakmış! Gerçekte, asla böyle bir şey yapmazdı!” demiş. Bununla birlikte üçü birden içeri girmişler ve bahçeyi geçip sarayın önüne gelmişler ve halife, “Ey Cafer! Yanlarına ulaşmadan önce, ilkin gizlice ve ses etmeden onları gözetlemem gerek! Böylece Şeyh İbrahim’in çağrılı olarak kimleri kabul ettiğini, çağrılılar arasında bulunan kentin ileri gelen şeyhlerinin miktarını ve bunların Şeyh İbrahim’e sunduğu armağanları ve hangi cömertliklerle onu donattıklarını görmem gerek! Şimdi onların hepsi, her biri kendi köşesinde, merasimin dinsel gereklerine dalmış olsa gerektir! Çünkü hiç ses işitmiyor ve varlıklarını sezinleyemiyorum!” demiş. Bu sözleri söyledikten sonra, halife, yöresine bakıp büyük bir ceviz ağacı görmüş ve “Ey Cafer! Bu ağacın üzerine çıkmak ve oradan içeriyi görebilmek istiyorum. Hele bana yardım et!” demiş. Ve halife, ağacın üzerine çıkmış, bir daldan öbürüne sıçrayarak sonunda pencerelerin tam karşısına gelen bir dala ulaşıncaya kadar tırmanmasını sürdürmüş. Bunun ardından dala oturmuş ve pencereden içeri bakmış.</p>

  <p>Ve oracıkta bir erkek, bir dişi, ikisi de birer ay gibi, yaradanın överek yarattığı iki genç ile bu ikisinin arasına oturmuş bahçesinin bekçisi Şeyh İbrahim’i görmüş; ve de onun, bardağı elinde, kıza,”Ey güzeller sultanı! İçki ancak değerini şarkıyla desteklenirse ortaya koyar! O harika sesinle bizi büyülemen için seni yüreklendirme uğrunda, şairin söylediklerini okuyacağım. Dinle:</p>

  <div class="gir1">
    <p>“Ya Leyli! Ya Ayni!<a href="../Text/dipnot.xhtml#Footnote0078" id="Feedback0078"><sup>[78]</sup></a></p>

    <p>Sevgilinin şarkısını duymadıkça, asla içki içme! Çünkü ben, atın ıslık sesi duymadıkça su içmediğinin farkına vardım.</p>

    <p>Ya Leyli! Ya Ayni!</p>

    <p>Sonra, gönlünü hoş tut sevgilinin! Öv onu! Okşa onu! Sonra, onun üzerine gömül! Uzan onun üzerine! Sen büyüdükçe o küçülsün!<a href="../Text/dipnot.xhtml#Footnote0079" id="Feedback0079"><sup>[79]</sup></a></p>

    <p>Ya Leyli! Ya Ayni!”</p>
  </div>

  <p>Şeyhi İbrahim’i bu durumda gören ve ağzından daha çok çapkınca sayılabilecek ve sarayın ihtiyar bakıcısı olarak yaşına asla uygun düşmeyen bu şarkısını işiten halife, hiddetinden terinin iki kaşı arasından aktığını duyumsamış ve aceleyle ağaçtan aşağı inmiş ve Cafer’e bakıp ona, “Ey Cafer, ömrümce sünnetin dinsel merasimini lâhuti bir revişle<a href="../Text/dipnot.xhtml#Footnote0080" id="Feedback0080"><sup>[80]</sup></a> yerine getirmek üzere bu salonda toplanmış bu saygın şeyhlerinki kadar örnek oluşturacak hiçbir manzara görmedim. Bu gece, gerçekten, kutsamayla dolu bir gece! Sen de ağaca çık, salona acele bir göz at! Bu saygın cami şeyhlerinin hayır duaları sayesinde kutsanma fırsatını kaçırma!” demiş. Cafer, Emirü’l-Müminin’in bu sözlerini duyunca çok şaşırmış; fakat uzun boylu kararsızlık duymadan, hemen ağaca çıkmış ve pencerenin karşısındaki daldan içerisini gözetlemiş ve içki içen üç kişiden: kadeh elinde, şarkı söylerken başını sallayan Şeyh İbrahim’den, ona bakıp dinlerken alabildiğine gülen Ali-Nur ile Enisü’l-Celis’ten oluşan grubun manzarasını seyretmiş.</p>

  <p>Bu manzarayı gören Cafer’in, mahvolduğuna hiç kuşkusu kalmamış. Bununla birlikte, ağaçtan inmiş ve Emirü’l-Mümininin huzuruna gelmiş. Halife de ona, “Ey Cafer, Tanrı’ya şükürler olsun ki, bizi, arınmaların dışsal merasimlerini tüm gücüyle izleyenlerden yaratmış; ve bu gece gördüklerimizin düştüğü baştan çıkaranların kötü yolundan ve akılsızların hata ve görüşlerinden ırak eylemiş!” demiş. Cafer de, şaşkınlığının büyüklüğü dolayısıyla ne yanıt vereceğini bilememiş. Halife, Cafer’e bakarak, “Ama mesele bu değil! Ben asıl, gözlerime yabancı gibi görünen bu iki genci buralara kadar kimin sürüklediğini bilmek isterdim. Gerçekte, ey Cafer, güzellikten, mükemmellikten, boy inceliğinden ve her türden hayranlık uyandıran niteliklerden yana gözlerimin bu iki genç gibisini hiç görmediğini sana söylemeliyim!” diyerek sözlerini sürdürmüş. Bunun üzerine Cafer, halifeden özür dilemiş ve kusurunu bağışlatmış; sonra da ona, “Ey halife! Gerçekten, doğruyu söylüyorsun: Bunlar sahiden çok güzel gençler!” demiş. Halife de bunun üzerine, “Ey Cafer! Seninle bir kez daha birlikte ağaca çıkalım! Ve bindiğimiz daldan onları gözetlemeyi sürdürelim!” demiş. Ve ikisi birlikte ağaca çıkıp pencerenin karşısındaki dalın üzerine oturmuş ve içeri bakmışlar.</p>

  <p>Tam o sırada Şeyh İbrahim, “Ey sultanım, güney bağlarının<a href="../Text/dipnot.xhtml#Footnote0081" id="Feedback0081"><sup>[81]</sup></a> bu şarabı, ahlakın ve onun çirkin taassubunun kısır ağırlığını benden alıp götürdü. Ama mutluluğum senin uyum tellerini tıngırdattığını işitmeden tam olmayacak!” diyormuş. Enisü’l-Celis de ona, “Fakat, ey Şeyh İbrahim, telli bir saz olmadıkça, uyum tellerini nasıl tıngırdatırım?” yanıtını veriyormuş. Şeyh İbrahim, Enisü’l-Celis’in bu sözlerini işitince, ayağa kalkmış; halife de Cafer’in kulağına, “Bu yaşlı hovarda kim bilir şimdi ne yapacak?” diye fısıldamış. Cafer de, “Bilinmez ki!” diye yanıt vermiş. Bu sırada, birkaç dakika için ortalıkta görülmeyen Şeyh İbrahim elinde bir utla salona geri dönmüş. Halife bu uda dikkatle bakmış ve bunun, salonda eğlence olduğu ya da kendisini eğlendirdiği zaman gözde şarkıcı İshak’ın her zaman çaldığı udun ta kendisi olduğunu görmüş. Bunu gören halife, “Vallahi! Bu kadarı da fazla! Yine de bu harika kızın şarkı söylemesini dinlemek isterdim; ama kötü şarkı söylüyorsa, ey Cafer, hepinizin elimden çekeceği var; eğer makamları bilerek ve uyumlu şarkı okursa, şu üç kişiyi nimetlere boğarım! Ama, Ey Cafer, yine de senin, elimden çekeceğin var!” demiş. Bunu duyan Cafer, “Allahümme!” diye haykırmış: “Bu durumda, onun doğru dürüst şarkı söylemeyi bilmemesini dilerim!” Halife bunu duyunca şaşırmış ve “Neden birinci durumu ikinciye yeğledin?” diye sorunca, Cafer, “Çünkü onlarla birlikte ceza görürsem, çekeceğim işkence saatlerini daha neşeli bulacağımı sanıyorum” diye yanıt vermiş. Bunu duyan halife içinden gülmüş.</p>

  <p>Bu sırada genç kadın udu bir eline almış; ötekiyle de işten anladığını belli eden bir tavırla düzen tutturmuş. Çok uzaktan ve tatlı bir taksim yaptıktan sonra, telleri titreterek onlara tüm ruhlarıyla, adeta demiri eritecek ve ölüyü diriltecek, kayanın ve çeliğin ruhuna nüfuz edecek şekilde ses verdiren mızraplar vurmuş. Sonra ansızın sesiyle uda eşlik ederek şarkı söylemeye başlamış:</p>

  <div class="gir1">
    <p>Ya Leyi!</p>

    <p>Düşmanım beni görünce, aşkın çeşmesiyle susuzluğumu ne çok gidermek istediğimi anlar!</p>

    <p>Ya Ayn!</p>

    <p>Dostum böylesi haykırışlara kulak verirse, çok uzaklara kaçmaktan başka çare bulamaz! Ama, tadılan zevkleri ve aşkımızın çılgınlıklarını bana borçlu olduğunu hiç unutabilir mi? Ey aşkımızın zevkleri ve çılgınlıkları!</p>

    <p>Ya Leyi!</p>
  </div>

  <p>Enisü’l-Celis, şarkısını bitirdikten sonra telleri inleterek uttan uyumlu sesler çıkarmayı sürdürmüş. Halife de, bir “Ah!” ya da bir “Ya Ayn!” ünlemine yanıt olarak duyduğu zevkle kendinden geçerek haykırmamak için tüm gücünü kullanmış. Ve de “Vallahi! Ey Cafer! Tüm yaşantımda bu genç esirenin sesi kadar harika ve hayranlık uyandıran bir ses işitmedim” demiş. Cafer de gülmüş ve “Umarım ki şimdi halifenin hizmetkârına karşı duyduğu hiddet yok olmuştur” demiş. Bu konuşmayı izleyerek halife ve Cafer ağaçtan inmişler ve halife Cafer’e “Şimdi salona girmek, onların meclisinde bulunmak ve genç esirenin benim önümde şarkı söylediğini işitmek istiyorum” demiş. Cafer ona, “Ey Emirü’l-Müminin! Şayet onların meclisine katılırsan, onları çok tedirgin edersin; Şeyh İbrahim’e gelince, hiç kuşkusuz, korkudan ölür!” yanıtını vermiş. Bunun üzerine halife, ‘Öyleyse, ey Cafer, senin bana, onların dikkatlerini çekmeden, kendimizi de tanıtmadan bütün bu işlerin tam anlamıyla aslına ulaşmak için bir tertip bulman gerekiyor!” demiş.</p>

  <p>Orada halife ve Cafer, nasıl bir tertip düzenleyeceklerini derin derin düşünürken, bahçenin ortasından ağır ağır akan büyücek bir dereye doğru yol almışlar. Dicle’ye bağlantılı olan bu derede Dicle’den kaçıp buraya sığınan ve burada onlara atılan yemle beslenen pek çok balık varmış. Ve de halife, daha önceleri balıkçıların burada toplandıklarını fark etmiş, hatta bir gün, Harikalar Sarayı’nın penceresinden dışarıya bakarken balıkçıları görüp seslerini işitmiş; bunun üzerine Şeyh İbrahim’e balıkçıların bahçeye girip derede balık avlamalarına kesinlikle müsaade etmemesi ve yakaladığı her suçluyu şiddetle cezalandırması için emir vermiş imiş.</p>

  <p>Oysa, o akşam, bahçenin kapısını açık bırakılmış bulan bir balıkçı içeri girmiş ve kendi kendine, “Bol bol balık avlamak için işte iyi bir fırsat!” demiş. Bu balıkçının adı Kerim’miş ve Dicle balıkçıları içinde epeyce tanınmış biriymiş. O sırada ağını suya atmış, bekliyormuş; bir yandan da şu harika dizeleri okumaya koyulmuş imiş:</p>

  <div class="gir1">
    <p>Ey su üzerindeki yolcu! Tehlikeleri ve yitip gitmeyi unutarak yolculuğa çıkmışsın! Ne zaman yolculuğu bırakıp evinde oturacaksın! Ve ne zaman, onu arasan da, servetin sana hiç gelmeyeceğini anlayacaksın?</p>

    <p>Denizin kudurganlığını ve balıkçının yorgunluğunu hiç görmüyor musun? Gece yıldızlarla doluyken, geceleri yorgun ve bıkkındır o!</p>

    <p>Oysa gece sakin, yıldızlar parlaktır.</p>

    <p>Ağlarını suya fırlatınca, gözleri ağının kabaran göğsünden başka bakılacak ve görülecek göğüs aramaz!</p>

    <p>Asla ey yolcu, balıkçı gibi davranma! Bak! Yaşamın ve dünyanın değerini bilen, yeryüzünün günlerinden de, gecelerinden de keyiflenmeyi bilen adam, işte sarayında oturuyor! Mutlu, ruhu huzur içinde; yeryüzünün tam meyvelerini tadıyor.</p>

    <p>Bak! Zevkle geçen bir geceden sonra işte uyanıyor! Genç bir dişi ceylanın gülüşü altında ve ona ait olan, ona gülen bir ceylanın iki gözünün bakışı altında uyanıyor!</p>

    <p>Şükürler olsun Allah’a! Birine vereceğini verir; ötekini her şeyden mahrum eder. Biri balık tutar ve öteki bu balığı yer! Şükürler olsun Allah’a!</p>
  </div>

  <p>Balıkçı Kerim şarkı söylemeyi bitirince, halife tek başına onun yanına doğru ilerlemiş, onun arkasında durmuş, onu tanımış ve birdenbire ona, “Ey Kerim!” diye seslenmiş. Kerim de adının anıldığını işitince ardına dönmüş ve ay ışığında halifeyi tanımış; korkudan eli ayağı tutulmuş. Sonra biraz kendine gelip, “Vallahi, ey Emirü’l-Müminin! Bu işi senin emirlerine karşı gelmek için yaptığımı asla düşünme! Sadece fakirliğim ve ailemin kalabalık oluşu, bu akşam, beni böyle davranmaya yöneltti!” demiş. Halife de ona, “Pekâlâ, ey Kerim! Ben bu akşam seni görmemiş olayım! Acaba, sen de benim adıma ağını suya atıp talihimi anlamam için bir denemede bulunmak ister misin?” demiş. Bunu duyan balıkçı, büyük bir sevince kapılmış ve Allah’ın adını anarak hemencecik ağını suya atmış; ve ağ suyun dibine ulaşıncaya kadar sabırla beklemiş. Sonra da ağını geri çekmiş ve her türden ve sayılamayacak kadar çok balıkla dolu olduğunu görmüş. Halife bundan çok memnun olmuş ve ona, “Ey Kerim, şimdi tüm olarak soyun!” demiş. Kerim de giysilerini, geniş kollu, kötü nitelikli, baştan aşağı rengârenk kumaşlarla yamalı içgömleğini ve donunu, rasgele toplanmış çeşitli tülbentlerden oluşmuş, siyah beyaz ve öteki türlerden irili ufaklı bitlerle dolu, üç yıldır çözülmemiş sarığını birer birer çıkararak aceleyle soyunmuş. Sonra urbasını ve sarığını yere koymuş ve halifenin önünde çırılçıplak kalmış. Bunun üzerine halife de soyunmaya başlamış. İlkin İskenderani ipekten urbasını, sonra Baalbeki ipekten ikinci urbasını, sonra da ceketi ile yeleğini çıkarmış ve balıkçıya, “Kerim, al bu giysileri ve üstüne giyin!” demiş. Sonra da halife balıkçının geniş kollu urbasını ve sarığını alıp giyinmiş; boynuna Kerim’in atkısını atmış ve ona, “Şimdi sen gidip kendi işlerine bakabilirsin!” demiş. Adam halifeye şükranlarını sunmaya koyulmuş ve ona şu dizeleri okumuş:</p>

  <div class="gir1">
    <p>Sen beni sonsuz bir zenginliğin sahibi kıldın! Şükranlarım da öylesine sonsuz olacak! Beni saymakla tükenmez armağanlara boğdun!</p>

    <p>Yaşayanlar arasında yaşadıkça seni hep öveceğim! Ölünce de, kemiklerim kabrimde sana hâlâ şükranlarını sunacak!</p>
  </div>

  <p>Ancak Kerim bu dizeleri henüz bitirmiş ki halife, zavallı balıkçının paçavralarında mekân tutmuş tüm tahtakuruları ve bitlerin bedenini sardığını ve tüm bu böceklerin bedeninde enine boyuna hani hani dolaşmaya başladığını duyumsamış. Bunun üzerine düzensiz ve şaşkın hareketlerle onları bir sağ eliyle, bir sol eliyle boynunda, göğsünde ve her yanında avuç dolusu yakalamaya ve dehşetle uzağa fırlatmaya koyulmuş. Sonra balıkçıya, “Sefil Kerim! Nasıl oldu da bunca kötü böceği, giysilerinde sarığında topladın?” demiş. Kerim de ona, “Sultanım, hiç korkma ve bana inan! Bu bitlerin ısırığını şimdi duyarsın! Ama, benim gibi sabredersen, bir hafta içinde alışır, hiçbir şey duymaz olursun! Ve de ısırmaları vız gelir, artık hiç dikkatini çekmezler” demiş. Halife duyduğu tüm dehşete karşın gülmeye başlamış; yine de “Allah’ın belası! Bu giysileri nasıl olur da o kadar sırtımda taşırım?” demiş. Balıkçı da, “Ey Emirü’l-Müminin! Sana bir çift söz etmek isterim. Ama yüce halifenin huzurunda bunları söylemekten utanç duymaktayım!” demiş; o da “Ne söyleyeceksen söyle bakalım!” demiş. Kerim de, “Ey Emirü’l-Müminin! Hayatını kazandıracak bir meslek olarak balıkçılığı öğrenmek istersin fikri aklımdan geçti. Eğer böyleyse, bu giysilerle, bu sarık çok işine yarar!” diyerek yanıt vermiş.</p>

  <p>Halife balıkçının bu sözlerine çok gülmüş ve onu oradan savmış. Kerim kendi yoluna gitmiş; halife de bir seleyi hurma yapraklarıyla örtüp üzerine avlanan balıkları dizmiş, üzerlerini de itinayla güzel taze otlarla örtmüş ve seleyi yüklenerek biraz uzakça bir yerde onu bekleyen Cafer ile Mesrur’u bulmaya gitmiş. Onu görünce Cafer ile Mesrur balıkçı Kerim’i gördüklerini sanmışlar ve Cafer balıkçının halifenin gazabına uğrayacağından korkarak ona, “Ey Kerim! Sen buraya ne yapmaya geldin? Acele et de kurtul! Çünkü halife bu gece bahçede bulunuyor!” demiş. Halife, Cafer’in bu sözlerini duyunca öylesine bir kahkaha atmış ki, sırtüstü yere düşmüş. Cafer de, “Vallahi! Bu bizim sultanımız, efendimiz Emirü’l-Müminin’in ta kendisi!” diye haykırmış. Halife de, “Elbette, ey Cafer! Sen de benim sadrazamımsın ve seninle birlikte şuraya geldim; ve de sen beni tanıyamadın! Bu durumda şimdi adamakıllı sarhoş olan Şeyh İbrahim’in de beni tanımasını bekleyemezsin! Öyleyse yerinden kıpırdama ve beni geri dönünceye kadar burada bekle!” demiş.</p>

  <p>Bunun ardından halife, sarayın kapı tarafına gidip kapıyı çalmış; birdenbire büyük salonda oturmakta olan Şeyh İbrahim ayağa kalkıp, “Kapıda kim var?” diye haykırmış; o da, “Benim ey Şeyh İbrahim!” diye yanıt vermiş, Şeyh de, “Sen kimsin?” demiş; halife, “Ben balıkçı Kerim! Bu akşam misafirlerin olduğunu öğrendim. Sana taptaze ve hâlâ canlı balıklar getirdim!” diye yanıt vermiş.</p>

  <p>Meğer Ali-Nur ile Enisü’l-Celis balığı pek severlermiş. Çok taze ve hâlâ canlı oldukları lafını duyunca, ikisi de çok sevinmiş ve Enisü’l-Celis, “Ey Şeyh İbrahim, hemen kapıyı aç! Getirdiği balıkları görelim!” demiş. Bunun üzerine Şeyh İbrahim kapıyı açmaya karar vermiş ve balıkçı kılığındaki halife rahatça içeri girmiş; âdet üzere selamlaşmalar başlamış. Ama Şeyh İbrahim, bir kahkaha atarak onun sözünü kesmiş ve “Aramıza hoş geldin hırsız, hoş geldin soyguncu! Hele şu ünlü balıklarını bize bir göster!” diye haykırmış. Balıkçı da, üzerlerindeki taze otları kaldırıp seledeki balıkları onlara göstermiş; onlar da balıkların hâlâ canlı olduğunu ve kıpır kıpır kıpırdadıklarını görmüşler. Bunu gören Enisü’l-Celis, “Vallahi! Ey efendilerim! Bu balıklar harika! Ama kızarmış olmamaları yazık!” diye haykırmış. Şeyh İbrahim, “Ey balıkçı! Bu balıkları kızartmadan getirdiğine yazık etmişsin! İyisi mi, sen bunları al, çabucak mutfakta kızart! Sonra da bize getir!” diye yanıt vermiş. Hepsi bir ağızdan, “Evet! Acele pişir onları ve bize getir!” diye yanıt vermişler.</p>

  <p>Halife koşarak dışarı çıkmış ve Cafer’i bularak, ona, “Ey Cafer! Balıkların kızartılmasını istediler” demiş. O da, “El Emirü’l-Müminin! Onları bana ver! Ben kendim kızartırım!” demiş. Halife, “Babamın ve cetlerimin mezarları üstüne yemin ederim ki, onları ben kızartacağım. Benden başka hiç kimse bu balıkları kızartamaz, hem de kendi ellerimle!” diye yanıt vermiş. Bunun üzerine halife, Şeyh İbrahim’in bahçe bakıcısı olarak oturduğu saz kulübeye gitmiş; her yanı araştırmaya başlamış ve balık kızartmaya yarayacak tüm gereçleri ve unu bulmuş ve de tuz, kekik, mersin yaprağı ve diğer benzeri şeyleri de sağlamış. Ocağın başına gidip kendi kendine, “Ey Harun! Çocukluğunda mutfağa girip oradaki kadınlara yemek yaparken yardım etmeyi ne kadar sevdiğini hatırla! Şimdi marifetini ortaya koymanın zamanı geldi işte!” demiş. Bunun üzerine tavayı almış; ateş üzerine koymuş; içine yağ koyup beklemiş. Yağ iyice kızarınca, iyice pulları alınmış, temizlenmiş, yıkanmış, tuzlanmış ve hafifçe una bulanmış balıkları alarak tavaya koymuş. Bir yanları iyice kızarınca, marifetli elleriyle öbür yanlarını çevirmiş; ve balıklar tam istediği gibi kızarınca, onları tavadan çıkarmış; bunları kesip aynı şekilde hurma yapraklarını üzerine dizip salondaki çağrılılara götürmüş, önlerine koymuş. Bunu gören genç Ali-Nur, genç Enisü’l-Celis ve Şeyh İbrahim ellerini uzatıp yemeye başlamışlar ve yiyip bitirdiklerinde, ellerini yıkamışlar ve Ali-Nur, “Vallahi! Ey balıkçı! Bu gece sen bizi ihya ettin!” demiş. Sonra elini cebine sokmuş ve babasının genç mabeyincisi Sancar’ın Basra’da kendisine cömertçe verdiği paralardan üç altın dinar çıkarmış; bunları balıkçıya vermiş ve ona, “Ey balıkçı! Sana daha fazla veremediğim için beni bağışla! Seni başıma gelen son olaylardan önce tanımış olsaydım, vallahi daha fazlasını verir ve gönlünden fakirliğin acısını giderirdim. Sen artık bugünkü durumumun sağladığı bu dinarları al!” demiş. Halife de bunları alıp elini ilkin dudaklarına, sonra da alnına götürerek bu bağıştan ötürü Allah’a ve hayırsever kuluna teşekkürde bulunmuş ve parayı cebine koymuş.</p>

  <p>Ancak, halifenin her şeyden önce istediği, genç esirenin kendi önünde şarkı söylemesini işitmek imiş. Dolayısıyla Ali-Nur’a, “Ey benim genç efendim, senin hayrın ve cömertliğin başım üzerinedir, gözüm üzerinedir! Ama, eşsiz iyilikseverliğiniz sayesinde benim gerçekleşmesini dilediğim en büyük arzum, bu esirenin şuradaki udu biraz çalması ve harika olduğunu düşündüğüm sesiyle şarkı söylemesidir. Çünkü şarkılar ve ut çalınması beni adeta kendimden geçirir; dünyada en zevk aldığım şey bunlardır!” demiş. Bunu duyan Ali-Nur, “Ey Enisü’l-Celis!” diye seslenmiş; o da, “Buyurun efendim!” deyince, “Senin için bir değer ifade ediyorsa, başım için, seni dinlemeyi şiddetle arzu eden şu balıkçıyı hoşnut etmek üzere, bize birkaç şarkı söyle!” demiş. Enisü’l-Celis, sevgili efendisinin bu sözleri üzerine, hemen udu eline almış ve sazı denemiş olmak için tellere bir iki dokunmuş, küçük bir taksim yapmış, sonra mızrap vurarak dinleyenleri kendinden geçirmiş; sonra da şu iki dizeyi okumuş:</p>

  <div class="gir1">
    <p>Genç, uysal, ince genç kadın parmaklarının narin dokunuşlarıyla ut çaldı ve ruhum göz açıp kapayasıya kadar bir zamanda bedenimden uçup gitti! Sesi duyulunca sağıra bile işitmek nasip oldu; ve dilsizler, çaresiz, ansızın, “Bu ses insanı nasıl da coşturuyor!” diye bağırdılar!</p>
  </div>

  <p>Sonra Enisü’l-Celis, çalgının tellerine mızrap vurmayı sürdürmüş; öylesine bir sanatla ki, orada bulunanların hepsinin akıllarını başlarından almış; sonra gülmüş ve yeniden şu iki dizeyi okumuş:</p>

  <div class="gir1">
    <p>Gencecik ayaklarınla toprağımıza ayak basarak, onu zevklerle ve ışığa boğarak titrettin! Gözlerinin aydınlığı da gecenin karanlığını uzaklara kovaladı. Seni yeniden görmek için ey genç çocuk! Barınağımı miskle, gülsuyuyla ve çeşnilendirilmiş reçineyle kokulandırmaya hazırım, işte!</p>
  </div>

  <p>Ve Enisü’l-Celis öylesine harika bir sesle şarkı söylemiş ki, halife zevkin doruğuna çıkarak ve tutkunun sürüklemesine kapılarak, ruhunun coşkusunu artık tutamamış ve “Ah! Ah! Ya Allah! Ya Allah!” diye haykırmaya başlamış. Bunu duyan Ali-Nur, ona, “Ey balıkçı! Esirenin sesi ve tellerden çıkardığı uyumlu sesler seni çok mu etkiledi?” diye sormuş. Halife de, “Evet, vallahi!” diye yanıt vermiş. Bunun üzerine her zaman misafirlerinin beğendiği bir şeyi hiç tereddüt etmeden hemen onlara vermeyi âdet edinmiş olan Ali-Nur ona, “Ey balıkçı, mademki esireyi çok beğendin, öyleyse onu sana armağan ediyorum. Bir şeyi bir kez verdikten sonra bir daha geri almayan cömert bir yüreğin armağanı olarak! Al, esire bundan böyle senindir” demiş. Ve Ali-Nur, o anda ayağa kalkmış; üstlüğünü canlı bir hareketle omuzlarına almış ve Enisü’l-Celis’ten izin bile almadan, toplantı salonunu terk etmeye hazırlanmış ve balıkçı kılığındaki halifenin özgürce Enisü’l-Celis’e sahip çıkmasına imkan vermiş. Bunu gören Enisü’l-Celis ona yaşlı gözlerle bir an bakıp, “Ey Ali-Nur efendim, gerçekten beni bırakıyor ve son kez veda bile etmeden terk ediyor musun? Lütfen biraz eğleş! Sana bir çift söz edecek kadar zaman bağışla bana! Dinle ey Ali-Nur!” demiş; ve ona şu iki şikâyet dolu dizeyi okumuş:</p>

  <div class="gir1">
    <p>Benden uzaklara mı kaçıyorsun, sen ey yüreğimin saf kanı! Sen ki, yerin kaburgalarımla ciğerim ardındaki şu yaralı yüreğimdir!</p>

    <p>Sana yalvarırım, ey merhameti sınırsız olan Allahım! Ne olursun, ayrılanları birleştir! Sen ki cömertlikle insanoğulları arasında iyiliklerini istediğince dağıtırsın!</p>
  </div>

  <p>Enisü’l-Celis şikâyetlerini bitirince Ali-Nur ona biraz yaklaşmış ve şu dizeleri okumuş:</p>

  <div class="gir1">
    <p>Ayrılık gününde o sevgili bana vedalar etti; ve ayrılığın yakıcı gözyaşlarıyla, bana “Şimdi ne yapacaksın, benden uzak, benim yokluğumda?” diye sordu. Ben de ona, “Ah, bunu bana değil, senin yanında kalacak olana sor!” dedim.</p>
  </div>

  <p>Bu sözleri işitince, halife bu iki gencin ayrılmasına neden olduğunu acıyla duyumsamış ve öte yandan, Ali-Nur’un bu harika kadını kendisine bu kadar kolaylıkla armağan olarak sunmasına da çok şaşırmış; ve ona, “Söyle bana delikanlı! Ve de baban kadar yaşlı birisi olduğumdan, bana itiraf etmekten korkma! Sen bu kadını belki de kaçırmış olduğundan dolayı yakalanmak ve cezalandırılmak korkusuyla mı böyle davranıyorsun? Yoksa onu bana bırakarak borçlarından kurtulmayı mı düşlemektesin?” diye sormuş. Bunu duyan Ali-Nur, ona “Vallahi, ey balıkçı! Ben ve bu esire öylesine şaşırtıcı bir serüven yaşadık ve öyle inanılmayacak felaketler geçirdik ki! Gözlerin iç köşelerine iğnenin ucuyla yazılsa, onu saygıyla okuyanlara bir ders oluştururdu!” demiş. Halife de ona, “Bize acele öykünü anlat ve de ayrıntıları ihmal etme! Belki de bu senin için bir teselli kaynağı olur, hatta yardım görebilmeni sağlar! Çünkü Allah’ın tecellisi ve de yardımı her zaman yakınımızdadır” diye yanıt vermiş. Bunun üzerine Ali-Nur, “Ey balıkçı, sana bunu, ölçülü, uyaklı olarak mı, konuşma diliyle mi anlatmamı istersin?” diye sormuş. Halife, de, “Düz konuşma ipek üzerine işlemedir; dizeler ise inci dizileridir!” diye yanıt vermiş. Ali-Nur da gözleri yarı kapalı, alnını eğerek yavaş sesle, oracıkta, şu dizeleri içine doğduğu gibi okumuş:</p>

  <div class="gir1">
    <p>Dostum, rahat yatağımdan kaçtım! Ve doğduğum yerden öylesine uzaklaştım ki, ruhumu keder doldurdu!</p>

    <p>Bilesin ki, bir babam vardı çok sevdiğim, bence babaların en tatlısı!</p>

    <p>Artık yanımda değil o! Ve sadece mezar ona sığınak olmuş!</p>

    <p>O zamandan beri, dertler ve felaketler beni öylesine ezdi ki, bundan içim parçalandı ve yüreğim unufak oldu.</p>

    <p>Sağlığında babam bana, güzeller içinden bir güzel seçti: dal gibi narin, hafif bir rüzgârın eğip büktüğü, dalgalandırdığı dal gibi usul boylu!</p>

    <p>Onu sevdim, tutkuyla sevdim ve onun uğrunda babamın bana bıraktığı serveti yiyip tükettim; onu, hızlı koşan atlarımdan en sevdiğime yeğlercesine sevdim.</p>

    <p>Ama her şeyimi tükettiğim günün birinde, esir pazarının yolunu tuttum. Ben ki ayrılık acısını tüm kederlerden üstün tutardım.</p>

    <p>Tellallar pazarda onu övdüler, ona değer biçtiler! Ama birden yaşlı bir sefih, ona sahip olmak için fiyat arttırmak isteyenleri engelledi.</p>

    <p>Bu nefret uyandıran ihtiyarı görünce, hiddet beni pençesine aldı ve esiremi elinden tutup pazardan uzaklaştırmak istedim.</p>

    <p>Ama ihtiyar sefih hırsını doyurmak için yüreği cehennem ateşiyle dolu karşı çıkınca kendimi tutamayıp sağ elimle suratına bir yumruk indirdim, sol elimle de tekrarladım. Beni yiyip bitiren hiddeti onda yatıştırdım.</p>

    <p>Sonra da yakalanmak korkusuyla, düşmanımın belasından kurtulmak için acele evime sığındım.</p>

    <p>Kentin hükümdarı, tutuklanıp hapse konulmam için emir verdi. İşte tam o sırada değerbilir genç ve yakışıklı bir mabeyinci koşup geldi; ve bana, beni kıskananların düzeninden kurtulmak için, hemen uzağa kaçmamı bildirdi.</p>

    <p>Ben de, dostumu yanıma alarak gecenin kanatlarına sığındım; birlikte kentimizden kaçtık ve Bağdat’a doğru yol aldık. Ve şimdi ey balıkçı! Bu güzel dostumdan başka hiçbir hazinem yok!</p>

    <p>Onu da sana armağan ediyorum, ey balıkçı!</p>

    <p>Ey balıkçı, bil ki, sana yüreğimin sevdiceğini veriyorum ve onunla birlikte yüreğimi de alıp götürüyorsun, ey balıkçı!</p>
  </div>

  <p>Ali-Nur bu inci dizilerinin sonuncusunu da ortaya koyup sözünü bitirince halife, ona “Ey efendim, bütün bu inci dizilerini ortaya döküp beni hayran ettikten sonra, şimdi bu hayranlık verici öykünün, üstüne nakış işlenmiş ipek ayrıntılarından da biraz söz eder misin?” diye sormuş. Bunu duyan ve boyuna balıkçı Kerim’e meram anlattığını sanan Ali-Nur, öyküsünün başından sonuna kadar oluşumu üstüne tüm ayrıntıları anlatmış.</p>

  <p>Halife, öyküyü tümüyle kavrayınca, “Peki, şimdi nereye gitmeyi düşünüyorsun, ey Ali-Nur efendimiz?” diye sormuş. Ali-Nur da, “Ey balıkçı, Allah’ın toprakları sonsuza dek geniştir!” diye yanıt vermiş. Bunun üzerine halife, ona “Beni dinle, ey delikanlı! Ben meçhul bir balıkçıyım, ama sana hemen şimdi, Basra Sultanı Muhammed ibn Süleyman ez-Zeyni’nin kendi eline teslim edilmek üzere bir mektup yazacağım. O bunu okuyunca, mutlu sonuçlara ulaşacaksın!” demiş.</p>

  <br/>

  <p><i>Ancak anlatısının tam burasında, Şehrazad, gün doğduğunu görmüş ve öyküsünün akışını daha fazla sürdürmemiş.</i></p>

  <p><i>Ve otuz altıncı gece olunca, Şehrazad, yeniden öyküsünü ele almış:</i></p>

  <br/>

  <p>Ey bahtıgüzel şah, işittim ki, halife Ali-Nur’a “Ben Basra Sultanı Muhammed ibn Süleyman ez-Zeyni’ye bizzat götüreceğin bir mektup yazacağım; o bunu okuyunca, mutlu sonuçlara ulaşacaksın!” deyince; Ali-Nur ona, “Ama bu dünyada balıkçıların hükümdarlara özgürce mektup yazmaları görülmüş şey midir?” diye sormuş. Halife de ona, “Ey Ali-Nur efendim, doğru söyledin! Ama böyle davranmama izin veren nedeni sana hemen açıklayacağım: Bil ki, ben daha çocukken, bu Muhammed ibn Süleyman ez-Zeyni ile aynı okulda, aynı hocadan okuyup yazma öğrendim. Hatta ben ondan daha ileride idim, hüsn-i hatta elime su dökemezdi. Ve de şiir dizelerini olduğu kadar kutsal kitabın ayetlerini de ondan kolay ezberlerdim. İkimiz çok iyi dosttuk. Ama, daha sonra Allah, bahttan yana onu gözetti; onu hükümdar yaparken, beni basit bir balıkçı yaptı. Ancak o, Allah’ın nezdinde kibirli olmanın geçerli bulunmadığını bilerek benimle ilişkilerini sürdürdü ve ben, ondan bir şey isteyip de hemen yerine getirmediğini hiç görmedim; hatta her gün bin dilekte bulunsam, hiç kuşkusuz hemen hepsini yerine getirir!” diye yanıt vermiş. Ali-Nur bu sözleri işitince, “Öyleyse söylediklerini bir yaz da göreyim!” demiş.</p>

  <p>Bunun üzerine halife yere oturmuş; bir ayağını ötekinin üzerine atmış ve bir hokka ile bir kalem ve kâğıt almış; kâğıdı sol avcunun içine, kalemi sağ eline alıp şu mektubu yazmış:</p>

  <div class="gir1">
    <p>Esirgeyen, sonsuz merhametiyle Bağışlayan Allah’ın adıyla! Ve dahi bu mektup Harun Reşid ibn Mehdi el-Abbasi tarafından Muhammed ibn Süleyman ez-Zeyni’ye yollanmıştır. Sana lütuflarımın seni kucakladığını ve bu sayede saltanatımın hüküm sürdüğü ülkelerden birinde temsilcim olarak bulunduğunu hatırlatırım!</p>

    <p>Ve şimdi, sana kendi elimle yazdığım bu mektubu getirenin vaktiyle senin vezirin olmuş, şimdi yüce Allah’ın rahmetine kavuşmuş Fazlüddin ibn Hakan’ın oğlu Ali-Nur olduğunu bildiririm. Yazdıklarımı okuduğun andan itibaren tahtından hemen ayrılacak ve saltanatı senin yerine hükmedecek olan Ali-Nur’a terk edeceksin! Çünkü, vaktiyle sana verdiğim kudreti, şimdi ona bağışlıyorum!</p>

    <p>İrademi yerine getirmeyi ertelemeyesin! Allah’ın barışı üzerine olsun!</p>
  </div>

  <p>Mühürleyerek ona vermiş. Ali-Nur da mektubu almış ve önce dudaklarına, sonra alnına götürerek onu sarığına sokmuş ve o anda, terk edilerek gözyaşlarına boğulmuş olan Enisü’l-Celis keder içindeyken, Basra’ya gitmek için gemiye binmek üzere oradan ayrılmış.</p>

  <p>İşte o an için Ali-Nur’un durumu böyleymiş. Halifeye gelince, onunki de şöyle!</p>

  <p>O dakikaya kadar hiç sesini çıkarmayan Şeyh İbrahim, olup biteni görünce, daima balıkçı Kerim yerine koyduğu halifeye doğru dönmüş ve “Ey balıkçıların en sefili! Bize ancak on mangır edecek birkaç balık getirdin ve üç altın dinarı cebine atmakla yetinmeyip şimdi de genç esireyi kendine almak istiyorsun! Sefil! Şimdi hiç durmadan aldığın altının en az yarısını bana vereceksin! Esireye gelince, onu da bölüşeceğiz. İlkin ben onunla iş tutacağım; sonra da sen!” demiş.</p>

  <p>Bu sözleri duyunca, halife kıvrak bir hareketle pencerelerden birine yaklaşmış ve Şeyh İbrahim’e müthiş bir bakış fırlattıktan sonra, ellerini çırpmış. Zaten bu işareti beklemekte olan Cafer ile Mesrur koşarak salona gelmişler ve halifenin bir işareti üzerine Mesrur, Şeyh İbrahim’in üzerine atılıp onu kımıldamaz hale getirmiş. Cafer’e gelince, hizmetçilerinden biriyle acele getirttiği şahane bir giysi elinde olduğu halde halifeye yaklaşmış ve balıkçının paçavralarını sırtından alarak tezhipli ipek urbayı ona sunmuş.</p>

  <p>Bunu görünce, Şeyh İbrahim halifeyi tanıyarak dehşete düşmüş, utancından parmak uçlarını kemirmeye başlamış; ama hâlâ bunun gerçek olduğuna inanmakta kararsızlık geçiriyor ve kendi kendine, “Bu bir rüya mı, yoksa gerçek mi?” diyerek söylenip duruyormuş. Bunu gören halife her zamanki sesiyle, ona, “Pekâlâ Şeyh İbrahim! İçine düştüğün bu hal nedir senin?” diye sormuş. Şeyh İbrahim de, bu sözleri duyunca bütünüyle sarhoşluktan kurtulup kendine gelmiş ve uzun sakallarıyla halifenin ayaklarına kapanmış ve şu iki dizeyi okumuş:</p>

  <div class="gir1">
    <p>Ey tüm yaratıklar üstünde önceliği olan sen, hatamı affeyle! Kölesini bağışlamak efendisine düşer!</p>

    <p>İtiraf ederim ki, beni buna çılgınlık itti. Hoşgörüyle bağışlamak da senin şanına yakışır.</p>
  </div>

  <p>Bunun üzerine halife, Şeyh İbrahim’e, “Seni bağışladım!” demiş. Sonra utangaç Enisü’l-Celis’e dönerek ona, “Ey Enisü’l-Celis! Şimdi kim olduğumu anladığına göre, seni saraya götüreyim!” demiş. Sonra hepsi birden Harikalar Sarayı’nı terk etmişler.</p>

  <p>Enisü’l-Celis saraya ulaşınca, halife ona tek başına oturabileceği bir daire ayırtmış; emrine hizmetçiler, köleler vermiş. Sonra onu görmeye gitmiş ve ona, “Ey Enisü’l-Celis! Şimdilik benimsin! Bir yandan seni arzuladığım, öte yandan da Ali-Nur tarafından cömertçe bana bırakılmış olduğun için! Ben de bu bağışı dengelemek için Ali-Nur’u Basra’ya sultan yaptım. Ve, Allah isterse, ona görkemli bir hilat yollayacağım; bunu ona sen götüreceksin ve onunla birlikte saltanat süreceksin!” demiş. Sonra halife, Enisü’l-Celis’i kollarına almış ve o geceyi sevişerek geçirmişler. İşte ikisinin başına gelenler bunlarmış!</p>

  <p>Ali-Nur’un başına gelenler şöyle imiş: Ali-Nur ibn Hakan, Allah’ın lütfuyla Basra kentine ulaşınca, doğru Sultan Muhammed ibn Süleyman ez-Zeyni’nin sarayına gitmiş, huzuruna çıkmak için büyük bir haykırış koparmış. Sultan bu haykırışı duyunca kimin kopardığını öğrenmiş ve ilgilinin huzuruna getirilmesini emretmiş. Ali-Nur da Sultan’ın huzuruna çıkmış; sarığından halifenin mektubunu çıkarıp kendisine sunmuş. Sultan mektubu açınca halifenin yazısını tanımış. Hemen ayağa kalkıp içeriğini dikkatle okumuş ve okumasını bitirince, mektubu üç kez dudaklarına ve alnına götürmüş ve “İşitip Yüce Allah’a ve Emirü’l-Müminin halifeye itaat ettim!” demiş ve tahttan feragat ederek halifenin emrini yerine getirmek kararında olduğunu onlara açıklamak üzere hemen kentin dört kadısını ve belli başlı emirlerini huzuruna getirtmiş.</p>

  <p>Fakat tam bu sırada, Ali-Nur’un ve babası Fazlüddin ibn Hakan’ın eski düşmanı Sadrazam El-Muin ibn Sâvi içeri girmiş. Bunu gören Sultan, Emirü’l-Müminin’in mektubunu ona vermiş ve “Oku!” diye emretmiş. Vezir Sâvi mektubu almış, okumuş, yeniden okumuş ve büyük bir üzüntüye kapılmış; ama birdenbire ve ustaca bir manevrayla, halifenin siyah renkli mührünü taşıyan alt kısımını yırtmış ve ağzına sokup çiğnemiş, sonra da uzağa fırlatmış. Bunu gören Sultan büyük bir hiddete kapılarak, “Allah belanı versin! Ey Sâvi! Böylesi bir davranışta bulunmak için hangi şeytan seni dürttü?” diye haykırmış. Sâvi de, “Ey şahım, şunu bilin ki, bu kopuk, halifeyi de veziri Cafer’i de asla görmüş değil! Bu açıkça bir sahtekârlıktır; oğlan da içini kötülük kemiren bir sahtekârdır! Kötülük ve hile sarmış ruhunu! Herhalde bir yerlerden tesadüfen, üzerinde halifenin el yazısı bulunan bir kâğıt bulmuş; yazıyı taklit etmiş ve sahtekârlık yapmış; dolayısıyla istediklerini bu yoldan kâğıda geçirmiş olacak! Böyle olunca sultanım, nasıl olur da tahttan feragat edersin? Eğer mektubu halife yollasaydı, bunu saray kâtiplerine yazdırmaz mıydı? Ve bu adamı buraya halife gönderseydi, yanına bir mabeyinci ya da bir vezir katmaz mıydı? Oysa, bu kişinin buraya yapayalnız geldiğini biliyoruz!” demiş. Bunu duyan Sultan, “Peki, bu durumda nasıl davranalım, ey Sâvi?” diye sormuş; o da “Ey sultanım, sen bu adamı bana teslim et! Ben işin gereğinin ne olduğunu anlarım! Olayların gerçek yönünü öğrenecek bir mabeyinci ile onu Bağdat’a gönderirim. Eğer anlattıkları doğruysa, bu genç adam, bu kez bize halifenin mührüyle donanmış bir ferman getirir. Ama doğru değilse, bu genç adamı mabeyinci geri getirir; ben de ondan şaşaalı bir tarzda intikam alır ve geçmişte de, bugün de işlediği suçların cezasını veririm!” demiş.</p>

  <p>Vezir Sâvi’nin bu sözleri üzerine Sultan, sonunda Ali-Nur’un gerçekten suçlu olduğuna inanmış; artık sabır göstermeksizin müthiş bir şekilde hiddetlenmiş ve muhafızlarına “Yakalayın şunu!” diye emir vermiş. Muhafızlar da Ali-Nur’u yakalamış ve yere yıkarak bayıltıncaya kadar dövmüşler. Sonra sultan Ali-Nur’un ellerini ve ayaklarını zincirlemeleri için emirler vermiş; sonra zindancıbaşını çağırtmış; o da sultanın huzuruna gelmekte gecikmemiş.</p>

  <p>Bu zindancının adı Kutait imiş. Vezir onu görünce, kendisine “Ey Kutait! Efendimiz sultanın emriyle, şu gördüğün adamı alacak, zindanın en derin çukurlarından birine atacaksın! Ve gece gündüz işkence edeceksin!” demiş. Kutait, “Duydum ve itaat ettim!” demiş ve Ali-Nur’u zindana götürmüş.</p>

  <p>Kutait, Ali-Nur ile zindana girince, kapıyı kapatıp hemen dikkatle yerleri süpürtmüş ve kapının ardına koydurttuğu bir kereveti temizletmiş; bu kerevetin üzerini halıyla örtüp onun üzerine de bir minder koydurmuş. Sonra Ali-Nur’a yaklaşmış, bağlarını çözmüş ve kerevete çıkıp dinlenmesini rica etmiş ve ona, “Ey efendim, ben birçok kez baban rahmetli vezirin nimetlerinden yararlandığımı hiç unutmam! Bundan dolayı asla korkuya kapılma!” demiş. Ve hemen Ali-Nur’a saygı ve iyilikle davranmaya koyulmuş, elinden geleni ardına bırakmamış. Öte yandan vezire her gün rapor göndererek Ali-Nur’un en müthiş cezalara çarptırıldığını bildirmiş. Bu böylece kırk gün sürmüş.</p>

  <p>Kırk birinci gün, saraya Sultan için halife tarafından yollanan görkemli bir armağanın geldiği görülmüş. Ve Sultan bu armağanın zenginliğine şaşakalmış; ancak, halifenin bunu göndermesinin nedenini asla anlayamadığından emirlerini toplamış ve onlara görüşlerini sormuş. İçlerinden kimileri bu armağanı, halifenin yeni sultanı kutlamak için göndermiş olabileceği fikrini ileri sürmüşler. Bunu duyan Vezir Sâvi hemen ileri atılıp, “Ey Şahım! Bu Ali-Nur’dan kurtulmanın iyi olacağını size söylememiş miydim?” diye haykırmış. Bunun üzerine, Sultan da, “Vallahi! Sen şimdi bana tam da bu kişiyi hatırlattın! Hemen git onu bul ve acımadan başını vurdur!” diye haykırmış. Sâvi de, “Duyduk ve itaat ettik!” diye yanıt vermiş. “Ancak onun cezasını tellallara ‘Ali-Nur ibn Hakan’ın idamını görmek isteyenler sarayın önüne gelsin!’ diye bağırtarak daha önce tüm kente duyurmak isterdim. Böylece bütün kent halkı gelip idamın infaz edildiğini görür; ben de öcümü almış olurum; gönlüm ferahlar, öfkem yatışır!” demiş. Sultan da ona, “Sana ne uygun görünüyorsa onu yapabilirsin!” diye yanıt vermiş.</p>

  <p>Bunun üzerine Vezir İbni Sâvi çok memnun olmuş ve valinin yanına koşarak gitmiş ve ona kentin her yanında Ali-Nur’un idam edileceği yerin ve saatin ayrıntılarıyla kentin her yanında tellallarla ilan edilmesini emretmiş. Ve bu emir, hemen yerine getirilmiş. Ve de, tellalları işitenler, kentin tüm halkı, üzüntüye kapılıp mateme bürünmüş ve okullardaki küçük çocuklardan çarşılardaki dükkâncılara kadar hepsi ağlamaya başlamış; sonra kimileri Ali-Nur’un geçişini görmek ve öldürülüşünün acıklı temaşasında bulunmak için birer uygun yer tutmak üzere koşuşmaya başlamışlar; kimileri de çıkışından başlayarak Ali-Nur’a kortej oluşturmak üzere, hapishanenin kapısında toplanmışlar.</p>

  <p>Vezir İbni Sâvi’ye gelince, muhafızlarından onunu yanına alarak, neşe dolu, acele hapishaneye koşmuş; kapının açılmasını ve içeriye alınmasını emretmiş. Bunun üzerine zindancı Kutait, onu buraya getiren nedeni bilmez görünerek, ona, “Ey vezirimiz efendimiz, ne dilersiniz?” diye sormuş. Vezir de, “O ahlaksız kopuğu hemen huzuruma getirin!” demiş. Zindancı, “Şimdi o, yediği dayaklardan ve uğradığı işkencelerden dolayı çok kötü bir durumda bulunuyor. Böyle de olsa, emrin hemen yerine getirilecektir!” demiş. Ve zindancı oradan uzaklaşarak Ali-Nur’un bulunduğu yere doğru yönelmiş ve onun yavaşça şu dizeleri okuduğunu duymuş:</p>

  <div class="gir1">
    <p>Ne yazık ki beni felaketlerden kurtaracak kimse yok! Ağrılarımsa yoğunlaşıp çoğalıyor; çareleri de gittikçe daha nadir ve daha pahalı oluyor!</p>

    <p>Acımasız yokluk, kanımın en temiz bölümünü tüketti ve yaşantımın son soluğunu aldı götürdü! Talih de dostlarımı, en kıyıcı düşmanlarım yaptı!</p>

    <p>Ey beni gören tüm kişiler! İçinizde bana acıyacak, uzayıp giden sefaletimi düşünecek ve çağrıma yanıt verecek kimse yok mu?</p>

    <p>Bütün dehşetine karşın ölüm şimdi bana, tüm aldatıcı umutları terk ettiğim bu yaşamdan daha tatlı geliyor! Allahım! Ey iyi haber getirenlere yol gösteren Varlık! Teselli sağlayanların efendisi! Ey Cömertlik Denizi!</p>

    <p>İşte sana üzgün bir ruhun tüm yaralarıyla yalvarıyorum! Beni bu felaketlerden ve bunların tehlikelerinden kurtar! Kusurlarımı ve günahlarımı bağışla! Hatalarımı ve yanılgılarımı affet!</p>
  </div>

  <p>Ali-Nur sızlanmalarını bitirince, Kutait ona yaklaşmış ve meseleyi çabucak açıklamış ve kendisine özel olarak gizlice verdiği giysileri sırtından çıkarmasına ve onun yerine aşağılık mahkûmların giydiği gibi paçavra halindeki eski bir urbayı sırtına geçirmesine yardım etmiş, sonra da onu, öfkeden tepinerek bekleyen Vezir Sâvi’nin huzuruna götürmüş. Ali-Nur da veziri görmüş ve babasının bu eski düşmanının kendisi hakkında da nasıl bir düşmanlık duyduğunu anlamış. Yine de ona şöyle demiş: “İşte geldim ey Sâvi! Tüm inancınla bağlandığın talihin hep senden yana mı olacağını sanıyorsun? Şairin şu sözlerini anlamazdan mı geliyorsun?</p>

  <div class="gir1">
    <p>“Kudreti elinde tutup hükmedenler bundan yararlanıp yetkilerini aşarak Adaleti yaralar! Bilmezler ki verdikleri hüküm, yakında boşa çıkar ve hiçlikte erir!”</p>
  </div>

  <p>Ve Ali-Nur, “Ey vezir, şunu iyi bil ki, sadece Allah kudret sahibidir ve Tek Gerçekleştiricidir!” diye eklemiş. Bunu duyunca vezir, ona, “Ey Ali, bütün bu söylediklerinle beni korkutacağını mı sanıyorsun? Oysa, bil ki, ben senin boynunu, sana ve Basra’nın bütün halkının karşı çıkmasına rağmen, koparacağım. Senin tarzına uyarak, ben de şairin şu sözlerine uygun davranacağım:</p>

  <div class="gir1">
    <p>“Bırak zaman keyfince hareket etsin! Sen bildiğince Adalet dağıtarak doyum sağla!”</p>
  </div>

  <p>“Hele bir başka şairin şu dizeleri ne kadar hayranlık vericidir:</p>

  <div class="gir1">
    <p>“Düşmanının ölümünden sonra yaşayan kişi, istenen maksada ulaşmış sayılmaz mı?”</p>
  </div>

  <p>Bunun üzerine, vezir birdenbire muhafızlarına, Ali-Nur’u yakalayıp bir katırın sırtına atmalarını emretmiş. Ama muhafızlar Ali-Nur’u görmek için toplanan ve ona, “Emret! Hemencecik bu adamı taşa tutup parça parça edelim! Canımız bu uğurda feda olsun!” diye haykıran halkı düşünerek tereddüt etmişler.</p>

  <p>Fakat Ali-Nur halka şöyle demiş: “Oh, hayır! Bunu sakın yapmayın! Yo, hayır! Şairin şu sözlerini hiç işitmediniz mi?</p>

  <div class="gir1">
    <p>“Her insanın yeryüzünde payidar olacağı belli bir zamanı vardır! Bu süre geçince ölümü mukadderdir! Hatta arslanlar ormanlarında beni parçalamak için sürükleseydiler bile, zamanın dolmadığını hissettikçe, hiç korkmazdım!”</p>
  </div>

  <p>Bunun üzerine muhafızlar, Ali-Nur’u yakalayıp onu bir katırın sırtına bindirmişler ve sarayın önüne, Sultan’ın penceresinin altına gelinceye kadar bütün kenti dolaştırmaya başmışlar. Bu arada da, boyuna, “Yazıda sahkekârlık yapanı bekleyen ceza işte budur!” diye haykırıyorlarmış. Sonra da Ali-Nur’u siyaset meydanında celladın döktüğü kanın kokuştuğu yere getirmişler. Ve elinde baltasıyla cellat, Ali-Nur’a doğru ilerleyip, ona, “Ben senin itaatkâr kölenim! Eğer bir şey yapılmasını istiyorsan, söyle yapayım! Sadece emretmen yeter! Bir şey yemek ya da içmek istiyorsan, emret, hemen getireyim! Çünkü yaşayacak çok zamanın kalmadı! Sultan’ın başı pencerede belirir belirmez, hüküm yerine getirilecek!” demiş. Bunun üzerine Ali-Nur, sağına soluna bakmış ve şu dizeleri okumuş:</p>

  <div class="gir1">
    <p>Lütfen bana yanıt verin! İçinizde bana yardım edecek insaflı bir dost yok mu? Yaşamım sona erdi, bahtım tükendi! Beni kurtaracak ve bu hayırlı davranışıyla ödüllendirilmeye layık olacak, sefaletime bir bakış fırlatıp, kederimi görecek ve çektiğim cezanın acılarını hafifletmek için bir yudum su verecek kimse yok mu?</p>
  </div>

  <p>Bunu duyan oradaki herkes hıçkırmaya başlamış ve cellat hemen bir su testisi alarak Ali-Nur’a sunmuş. Ama hemen Vezir İbni Sâvi yerinden fırlayarak testiyi kırmış ve öfkeyle cellada, “Boynunu koparmak için ne bekliyorsun?” diye haykırmış. Bunun üzerine cellat bir sargı alarak Ali-Nur’un gözlerini bağlamış. Bunu gören halk vezire karşı ayaklanmış ve ona küfretmeye, her türlü kötü söz söylemeye başlamış. Koparılan gürültü doruğuna ulaşmış ve kıpırdamalar ve haykırışlar tarif edilemez hale gelmiş ve birdenbire, bu kargaşa süregiderken, bir toz bulutu yükselmiş; havada ve boşlukta yankılanan, karmakarışık sesler gelmiş.</p>

  <p>Bu gürültü patırtıyı duyup bu toz dumanı görünce Sultan dikkat kesilmiş; sarayının penceresinden bakarak yöresindekilere, bunun ne olduğunu gidip anlamalarını emretmiş. Ama Vezir Sâvi, “Şimdi bunun sırası değil! Her şeyden önce şu adamın kafasının kesilmesi gerek!” diye yanıt vermiş; ama Sultan “Sen sus, ey Sâvi! Ve bırak, neyin ne olduğunu görelim!” demiş. Oysa, bu toz, halifenin sadrazamı Cafer’in ve maiyetindeki süvarilerin atlarının yerden kaldırdığı tozmuş.</p>

  <p>Ve bu ani gelişlerinin nedeni şöyleymiş: Halife, Enisü’l-Celis’in kollarında geçirdiği geceden sonra, onu bir daha aramaksızın otuz gün geçmiş; Ali-Nur ibn Hakan’ın anlattığı tüm öyküyü de unutmuş ve ona bunu hatırlatacak kimse de olmamış. Fakat, halife gecelerden bir gece, Enisü’l-Celis’e ayrılmış dairenin önünden geçerken ağlama sesleri işitmiş ve tatlı ve ince bir sesin hafifçe, şairin şu dizelerini okuduğunu duymuş:</p>

  <div class="gir1">
    <p>Ey Mutluluk! Sen uzağımda da, yakınımda da olsan, gölgen beni hiç terk etmedi. Ve dilim, sevinçle, senin adını anmayı zevk edindi, ey tatlı varlık!</p>
  </div>

  <p>Ve bu şarkıdan sonra, hıçkırıklar iki kat yoğunluk kazanınca, halife kapıyı açıp bu özel daireye girmiş; ve görmüş ki, ağlayan Enisü’l-Celis imiş. Enisü’l-Celis, halifeyi görünce, ayaklarına atılarak üç kez öpmüş; sonra şu iki dizeyi okumuş:</p>

  <div class="gir1">
    <p>Ey ırkının, neslinin ünlü hükümdarı! Meyveleriyle zengin dalların eğildiği, ey ünlü bir kanın tatlı ürünü!</p>

    <p>İzin ver de iyiliğinin ve eşsiz cömertliğinin eseri olarak verdiğin sözü sana hatırlatayım! Ah! Onu unuttun mu yoksa?</p>
  </div>

  <p>Ama halife hâlâ Enisü’l-Celis’i ve Ali-Nur’u hatırlayamamış ve ona, “Sen kimsin ey genç kız?” diye sormuş. O da “Ben, Ali-Nur ibn Hakan’ın sana armağan ettiği cariyeyim. Ve şimdi sana yaraşır bir onurla cariyeni onun yanına göndermek için ettiğin vaadi yerine getirmeni diliyorum. İşte otuz gündür bir saat bile uykunun nimetini tatmaksızın, burada beklemekteyim” diye yanıt vermiş. Bu sözleri duyunca, halife acele olarak Cafer el-Bermeki’yi çağırtmış ve ona “Otuz gün oluyor ki, Ali-Nur ibn Hakan’dan haber alamadım. Ve de Basra Sultanı’nın onu öldürtmesinden endişe ediyorum. Ama, kendi başıma ve cetlerimin mezarları üzerine yemin ediyorum ki, bu gencin başına bir felaket gelmişse, neden olanı, dünyada en çok sevdiğim kişi de olsa, öldürteceğim! Bundan dolayı, Cafer, hemen şimdi senin Basra’ya doğru yola koyulmanı ve Sultan Muhammed ibn Süleyman ez-Zeyni’ye ve onun Ali-Nur ibn Hakan’a karşı nasıl davranmış olduğuna dair haberler getirerek geri dönmeni istiyorum!” demiş. Cafer de hemen yola koyulmuş.</p>

  <p>Cafer Basra’ya gelip bütün bu gürültü ve patırtıyı ve haykıran kalabalığı görünce, “Bu kargaşalık da nedir?” diye sormuş. Ve hemen halkın içinden bin ağız birden ona yanıt vererek Ali-Nur ibn Hakan’ın başına gelenlerin hepsini anlatmış. Cafer onların bu sözlerini işitince, saraya ulaşmak için büsbütün acele etmiş ve Sultan’ın huzuruna çıkarak ona selam vermiş ve oraya gelmesinin nedenini açıklamış ve de ona, “Ali-Nur’un başına bir felaket gelmişse neden olanların öldürülmesi ve işlenen suçun hesabının senden sorulması hakkında emir aldım. Ey Sultan! Ali-Nur şimdi nerede?” demiş.</p>

  <p>Bunun üzerine, Sultan muhafızlar gönderip siyaset meydanından Ali-Nur’u bulup getirmelerini emretmiş. Ali-Nur daha içeri girer girmez Cafer ayağa kalkmış ve muhafızlara, Sultan’ı ve El-Muin ibn Sâvi’yi tutuklamalarını emretmiş; ve Ali-Nur’u veziri ile birlikte hapsettirdiği Muhammed ez-Zeyni’nin yerine tahta oturtmuş.</p>

  <p>Sonra Cafer, düzenlenen şenlikler dolayısıyla Basra’da üç gün daha kalmış. Ama, dördüncü gün, Ali-Nur Cafer’e yönelip ona, “Gerçekten, Emirü’l-Müminin’i yeniden görmeyi candan arzuluyorum!” demiş. Cafer de onun bu arzusunu yerinde görerek, “Sabah namazımızı kılalım, sonra hemen Bağdat’a doğru yola çıkarız!” demiş. Sultan da, “Duyduk ve itaat ettik!” yanıtını vermiş. Sabah namazını kılmışlar ve ikisi muhafız ve süvarilerin eşliğinde ve beraberlerinde eski sultan Muhammed ez-Zeyni ve Vezir Sâvi olduğu halde, Bağdat yolunu tutmuşlar. Ve tüm yol boyunca Vezir Sâvi düşünecek ve pişmanlıkla yumruklarını ısıracak vakit bulmuş.</p>

  <p>Böylece yolculuğu sürdürmüşler. Ali-Nur da, barış kenti Bağdat’a ulaşıncaya kadar Vezir Cafer’in yanıbaşında at sürmüş. Hep birlikte halifenin huzuruna çıkmak için acele etmişler; Cafer, Ali-Nur’un öyküsünü halifeye anlatmış. Bunun üzerine halife, Ali-Nur’u yanına çağırmış ve ona, “Al şu kılıcı ve kendi elinle düşmanın, şu sefil İbni Sâvi’nin başını kes!” demiş. Ali-Nur da kılıcı alıp İbni Sâvi’ye yaklaşmış. Fakat Sâvi, ona bakarak, “Ey Ali-Nur! Ben kendi doğam icabı seninle çatıştım; ona boyun eğmek zorunda kaldım. Ama sen şimdi kendi doğana göre hareket et!” demiş. Bunu duyan Ali-Nur, elindeki kılıcı fırlatmış, halifeye bakıp ona, “Ey Emirü’l-Müminin! Benim silahımı elimden aldı!” demiş ve şairin şu dizelerini okumuş:</p>

  <div class="gir1">
    <p>Düşmanımı gördüm, onu nasıl yeneceğimi anladım. Ama, saf insan, iyilik sözleriyle her zaman yenik düşer.</p>
  </div>

  <p>Fakat halife, “Peki! Sen onu bize bırak!” demiş ve Mesrur’a, “Ey Mesrur! Kalk, şu sefilin başını kes!” emrini vermiş. Mesrur da kılıcını kaldırıp bir vuruşta Vezir El-Muin ibn Sâvi’nin kellesini uçurmuş. Bunun üzerine halife, Ali-Nur’a dönmüş ve ona, “Şimdi, dile benden ne dilersen! Mükâfatı sen tayin et!” demiş. Ali-Nur ona, “Ey efendim, ben saltanat istemiyorum. Basra tahtında da hiç gözüm yok! Halife hazretlerinin yanında ömrümün sonuna kadar yaşasam, benim için bundan büyük mutluluk olamaz!” diye yanıt vermiş. Halife de ona, “Ey Ali-Nur, bu teklifini tüm dost yüreğimle ve gerekli saygıyla kabul ediyorum!” diye yanıt vermiş. Sonra Enisü’l-Celis’in getirtilmesini istemiş ve onu Ali-Nur’a iade ederek kendilerine birçok mal ve zenginlikler bağışlamış; ayrıca Bağdat’ın en güzel saraylarından birini onlara tahsis ettiği gibi, geçimleri için de yüksek maaş bağlamış; ve de Ali-Nur ibn Hakan’ın yakını ve nedimi olmasını istemiş ve en sonra da bundan böyle vezirlerini seçerken daha dikkatli olması kaydıyla affettiği Muhammed ez-Zeyni’nin Basra sultanlığında yeniden görev almasını uygun görerek devletiyle bütünleşmesini sağlamış. Ve hepsi, ölüm gelip kapılarını çalıncaya kadar, neşe içinde yaşamış.</p>

  <br/>

  <p><i>“Fakat” diye güzel konuşmasını sürdürmüş Şehrazad, “Ey Şah, ne kadar hoş olsa da, Ali-Nur ile Enisü’l-Celis’in bu öyküsünün Ganim bin Eyüb’ün ve kız kardeşi Fitne’nin öyküsünden daha harika ve şaşırtıcı olduğunu düşünme!” Şah da, “Bu öyküyü daha önce hiç duymamıştım” demiş.</i></p>
</body>
</html>