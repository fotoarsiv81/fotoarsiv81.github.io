<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-8.html" xml:lang="en-US">
    <div class="Basic-Text-Frame">
      <p class="split" xml:lang="tr-TR"></p>

      <p class="anabaslik" id="toc_marker-9" xml:lang="tr-TR">Dokuz</p>

      <p class="paragraf-2" xml:lang="tr-TR"><span xml:lang="en-US">Haber vermeden, akşam vakti kapıya dikildiler. Köpekbalığı grisi takım elbiseler, ifadesiz yüzler… Simon Cox’a, Caitlin’le yalnız görüşmek istediklerini söylediler. Federal ajan rozetlerini gördüğü anda neredeyse tahrik olan Simon uysalca, mini spor salonuna çevirdiği konuk yatak odasına gitti.</span></p>

      <p class="paragraf-2" xml:lang="tr-TR"><span xml:lang="en-US">Görüşme sadece yirmi dakika sürdü. Ajanlar Caitlin’in, bırak bir Kardashian, yeni vefat etmiş zengin bir tıbbi malzeme tüccarının kızı kadar bile refah içinde yaşamadığını görmüşlerdi. Caitlin’in ürkmesinin sebebi, ajanların utanç verici ekonomik durumlarını kuruşuna kadar bilmeleriydi. Simon’ın arabasının taksitlerinin bittiğini ama kendisininkini ödeyemediklerini biliyorlardı mesela. Kredi kartı borcundan da haberdarlardı. Hatta uyuşturucu için girdiği tedaviyi bile biliyorlardı.</span></p>

      <p class="paragraf-2" xml:lang="tr-TR"><span xml:lang="en-US">Artık evini de biliyorlardı. LeBron James’in elbise dolabından küçüktü.</span></p>

      <p class="paragraf-2" xml:lang="tr-TR"><span xml:lang="en-US">“Siz ne peşindesiniz peki?” diye sordu Caitlin sonunda.</span></p>

      <p class="paragraf-2" xml:lang="tr-TR"><span xml:lang="en-US">“Paranın,” dedi ajanlardan biri.</span></p>

      <p class="paragraf-2" xml:lang="tr-TR"><span xml:lang="en-US">“Gene mi ödememiş vergisini babam? Şaşırmadım.”</span></p>

      <p class="paragraf-2" xml:lang="tr-TR"><span xml:lang="en-US">“Öyle bir şey değil. İşinden bahsetmiş miydi size hiç?”</span></p>

      <p class="paragraf-2" xml:lang="tr-TR"><span xml:lang="en-US">“Epeydir konuşmuyorduk. Yani, hayır.”</span></p>

      <p class="paragraf-2" xml:lang="tr-TR"><span xml:lang="en-US">Diğer ajan, “Ölümü halinde yerine getirmeniz için,” dedi, “bir takım talimatlar vermiş miydi?”</span></p>

      <p class="paragraf-2" xml:lang="tr-TR"><span xml:lang="en-US">“E, ne dedim şimdi ben? Konuşmuyorduk diyorum! Duyduğuma göre vasiyetine bile almamış beni!”</span></p>

      <p class="paragraf-2" xml:lang="tr-TR"><span xml:lang="en-US">Birinci ajan, “Her şey karısına kalmış görünüyor,” dedi. “On iki bin doların hepsi.”</span></p>

      <p class="paragraf-2" xml:lang="tr-TR"><span xml:lang="en-US">Caitlin inanamayarak güldü. “On iki mi?”</span></p>

      <p class="paragraf-2" xml:lang="tr-TR"><span xml:lang="en-US">İkinci ajan, “Neyle ilgilendiğimizi anlamışsınızdır artık,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Bok gibi para vardı babamda!”</span></p>

      <p class="paragraf-2" xml:lang="tr-TR"><span xml:lang="en-US">“Bize ulaşan bilgi de o yönde. Ama adına açılmış tek hesaptaki toplam para on iki bin küsur dolar. Aşağı yukarı cenaze masrafı yani. Kalanının akıbetini sizden öğrenebileceğimizi umuyorduk.”</span></p>

      <p class="paragraf-2" xml:lang="tr-TR"><span xml:lang="en-US">Caitlin ajanlara dimdik baktı. “Para işini Eve’le konuşmanız lazım. Hazır gitmişken, babamı öldürüp öldürmediğini de sorun! Öldürdü çünkü! Cinayetlere bakmıyor musunuz siz?”</span></p>

      <p class="paragraf-2" xml:lang="tr-TR"><span xml:lang="en-US">“Somut delil varsa hemen polisi aramalısınız.”</span></p>

      <p class="paragraf-2" xml:lang="tr-TR"><span xml:lang="en-US">“Çoktan aradım,” dedi Caitlin. “Keys’te bir dedektif var; vakayı soruşturuyor. Yancy adı.”</span></p>

      <p class="paragraf-2" xml:lang="tr-TR"><span xml:lang="en-US">FBI ajanları ne tepki ne de ilgi gösterdiler.</span></p>

      <p class="paragraf-2" xml:lang="tr-TR"><span xml:lang="en-US">Ajanlardan biri, “Babanızın, hayat sigortası dahil tüm finansal durumu konusunda Bayan Stripling’le görüşmek istedik,” dedi. “Rahat bırakılmak istediğini söyledi.”</span></p>

      <p class="paragraf-2" xml:lang="tr-TR"><span xml:lang="en-US">Caitlin inanamazcasına, “Rahat mı bıraktınız siz de?” dedi.</span></p>

      <p class="paragraf-2" xml:lang="tr-TR"><span xml:lang="en-US">“Adına çıkarılmış bir soruşturma emri yok, Hanımefendi.”</span></p>

      <p class="paragraf-2" xml:lang="tr-TR"><span xml:lang="en-US">“Ne güzel! Beni de rahat bırakın o zaman!”</span></p>

      <p class="paragraf-2" xml:lang="tr-TR"><span xml:lang="en-US">Ajanlar gider gitmez, Simon ortaya çıktı ve ne istediklerini sordu. Caitlin, anlaşıldığı kadarıyla Eve’in babasının paralarını ceplediğini söyledi.</span></p>

      <p class="paragraf-2" xml:lang="tr-TR"><span xml:lang="en-US">“Şok, değil mi?” dedi. “Babamın tüm parası toz… Ne kadardı, kim bilir?”</span></p>

      <p class="paragraf-2" xml:lang="tr-TR"><span xml:lang="en-US">“Bulurlar,” dedi Simon güvenle. Federallerden iyisi yoktu gözünde.</span></p>

      <p class="paragraf-2" xml:lang="tr-TR"><span xml:lang="en-US">“Açgözlü orospuyla evlenerek aptallık etti.” Caitlin hâlâ heyecanlıydı. “Ömür boyu hapse tıkarlar inşallah.”</span></p>

      <p class="paragraf-2" xml:lang="tr-TR"><span xml:lang="en-US">Telefon çalınca açtı; arayanın sesini duyunca şaşırdı. Arkasını dönüp alçak sesle konuşması, Simon’ın hiç hoşuna gitmedi.</span></p>

      <p class="paragraf-2" xml:lang="tr-TR"><span xml:lang="en-US">Caitlin telefonu kapar kapamaz Simon, “Kimdi, aşkım?” dedi.</span></p>

      <p class="paragraf-2" xml:lang="tr-TR"><span xml:lang="en-US">“Hayatta inanmazsın… Üvey annemdi arayan. Pek sevimli, pek şeker konuştu.”</span></p>

      <p class="paragraf-2" xml:lang="tr-TR"><span xml:lang="en-US">“Eve mi?”</span></p>

      <p class="paragraf-2" xml:lang="tr-TR"><span xml:lang="en-US">“Yeminle,” dedi Caitlin. “Baş başa görüşelim istiyormuş. Kız kıza bir gün geçirelim, dedi.”</span></p>

      <p class="paragraf-2" xml:lang="tr-TR"><span xml:lang="en-US">“Hayda… E, sen ne dedin?”</span></p>

      <p class="paragraf-2" xml:lang="tr-TR"><span xml:lang="en-US">“Ismarlıyorsan gelirim, dedim.”</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Yancy ilk defa ta Miami’ye gitmeyi takmıyordu. Dr. Rosa Campesino, öğle yemeği teklifini kabul etmişti. Lakin upuzun köprüde, YAŞAMI SEÇ çıkartmalı bir minibüsün arkasına düşüverdi.</span></p>

      <p class="paragraf-2" xml:lang="tr-TR"><span xml:lang="en-US">“Gaza bassana! Alo!” diye bağırıyor, kornaya abanıyordu.</span></p>

      <p class="paragraf-2" xml:lang="tr-TR"><span xml:lang="en-US">Dinsel inançların araba çıkartmalarından duyurulması umurunda değildi ama böyleleri her daim ödlek ve yavaş araç sürerdi. Tuhaf bir durumdu ve trafik polislerinin hepsinin malumuydu. Bir defasında Burton’a, yardımcı şoförlüğümü Tanrı üstlenseydi, garajdan çıktığım dakika gazı köklerdim, demişti.</span></p>

      <p class="paragraf-2" xml:lang="tr-TR"><span xml:lang="en-US">Rosa kararlaştırdıkları lokantaya laboratuvar önlüğüyle geldi; güzeller güzeliydi sahiden.</span></p>

      <p class="paragraf-2" xml:lang="tr-TR"><span xml:lang="en-US">“Bu ne hal?” dedi hemen, “Kadidin çıkmış! Yemeği ben ısmarlayayım bari.”</span></p>

      <p class="paragraf-2" xml:lang="tr-TR"><span xml:lang="en-US">Coral Gables tarafında bir lokantadaydılar. Menü hiç fena görünmüyordu ya, Yancy gece rüyasında Stoney’nin yerindeki fare leşlerini görmüştü.</span></p>

      <p class="paragraf-2" xml:lang="tr-TR"><span xml:lang="en-US">“Midemi üşütmüşüm biraz,” dedi.</span></p>

      <p class="paragraf-2" xml:lang="tr-TR"><span xml:lang="en-US">Rosa tınmadan biftek ısmarladı. Hafif ruj dışında makyajsız gelmesi, Yancy’yi fena etkilemişti. İlgilenme başlangıcı sayıyordu böylesini.</span></p>

      <p class="paragraf-2" xml:lang="tr-TR"><span xml:lang="en-US">“Kovuldun mu? Yalan söyleme,” dedi Rosa birden.</span></p>

      <p class="paragraf-2" xml:lang="tr-TR"><span xml:lang="en-US">Ter basmıştı. “Ceza aldım gibi bir şey,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Cık, kontrol ettim,” dedi doktor. “Pek başıbozukmuşsun, Andrew.” Çok şükür, gülümsüyordu. “Mendez meselesini de duydum ayrıca. Kötü biriymiş.”</span></p>

      <p class="paragraf-2" xml:lang="tr-TR"><span xml:lang="en-US">“Doğuştan dalavereci,” dedi Yancy. “Teşkilatın yüz karası vesaire.”</span></p>

      <p class="paragraf-2" xml:lang="tr-TR"><span xml:lang="en-US">“Dikkat etmeliymişsin bence. E, ne oldu bakalım Keys’te?”</span></p>

      <p class="paragraf-2" xml:lang="tr-TR"><span xml:lang="en-US">“Hiç girmesek oralara...”</span></p>

      <p class="paragraf-2" xml:lang="tr-TR"><span xml:lang="en-US">“Ne fena… Yaşam koçum, geçmişi karanlıklarla yatma demişti.”</span></p>

      <p class="paragraf-2" xml:lang="tr-TR"><span xml:lang="en-US">“Bugünü karanlıklarla peki?”</span></p>

      <p class="paragraf-2" xml:lang="tr-TR"><span xml:lang="en-US">“Yaşam koçum falan yok, Andrew. Ama tam açıklığa inanırım.”</span></p>

      <p class="paragraf-2" xml:lang="tr-TR"><span xml:lang="en-US">Yancy her şeyi, yalandan pişman pozlarda anlattı. Dr. Clifford Witt’e yaptığı hunhar saldırı Rosa’yı etkilememiş görünüyordu ya, kadın sonuçta cephede doktorluk yapıyordu.</span></p>

      <p class="paragraf-2" xml:lang="tr-TR"><span xml:lang="en-US">“Geçen hafta ta barsağına kadar bir klarnet sokulmuş birine otopsi yaptım,” dedi. “Ölüm sebebi de o değildi. Kıskanç bir sevgiliden kafaya tek kurşun… Kadın obuacıymış.”</span></p>

      <p class="paragraf-2" xml:lang="tr-TR"><span xml:lang="en-US">“Shakespeare, vaktinden önce dünyaya gelmiş demek ki.”</span></p>

      <p class="paragraf-2" xml:lang="tr-TR"><span xml:lang="en-US">“E, dedektifliği kaybettin ve şimdi lokantalarda fare kakası ve bakteri kovalıyorsun… Yükselişte bir kariyer diyemeyeceğim.”</span></p>

      <p class="paragraf-2" xml:lang="tr-TR"><span xml:lang="en-US">“Şu an bile,” dedi Yancy, “işleri düzeltiyorum.”</span></p>

      <p class="paragraf-2" xml:lang="tr-TR"><span xml:lang="en-US">Yemek geldi. Pek lezzetliydi ama Yancy birkaç lokmadan sonra bıraktı. Rosa kopuk kolu sorunca, bulduklarını anlattı. Ölü kılıçbalığı dümeni ilgisini çekmişti.</span></p>

      <p class="paragraf-2" xml:lang="tr-TR"><span xml:lang="en-US">“Klasikmiş resmen,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Stripling’i karısıyla sevgilisinin öldürdüğünü düşünüyorum,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Tekneyi batırmadan önce mi, sonra mı?”</span></p>

      <p class="paragraf-2" xml:lang="tr-TR"><span xml:lang="en-US">“Fark etmez. Bence adamın kolunu kesip pahalı kol saatini aldılar ama sonradan Eve hesapta kocasının kolunu tanıyabilsin diye platin yüzüğü bıraktılar. Sonra kolu tenha kumsallardan birine götürüp ufaklıklar dişlesin, görüntü olsun diye sığ sulara attılar.”</span></p>

      <p class="paragraf-2" xml:lang="tr-TR"><span xml:lang="en-US">“Peki, kolu tekneye sokmak için Phinney’yi nasıl seçmiş kadın?” dedi Rosa.</span></p>

      <p class="paragraf-2" xml:lang="tr-TR"><span xml:lang="en-US">“Valla limanda yeterince dolanırsan üç bin dolara anasını satacak adam bulursun. Turistin, kolu</span> <span class="char-style-override-2" xml:lang="en-US">Anam</span><span xml:lang="en-US">’a çektiği dakika Eve’in işi hallolacaktı.”</span></p>

      <p class="paragraf-2" xml:lang="tr-TR"><span xml:lang="en-US">“Phinney sağda solda paradan bahsedene kadar.”</span></p>

      <p class="paragraf-2" xml:lang="tr-TR"><span xml:lang="en-US">Yancy başıyla evetledi. “O yüzden öldürüldü. Soygun değildi; paranın çoğunu yemişti zaten.”</span></p>

      <p class="paragraf-2" xml:lang="tr-TR"><span xml:lang="en-US">“Öldüren tip mobiletle geldi, değil mi? Eski günlerin Bogota’sı mübarek.”</span></p>

      <p class="paragraf-2" xml:lang="tr-TR"><span xml:lang="en-US">“Key West’te mobilet çok. Çalıntı bir ehliyet gösterilip nakitle kiralanmıştı. Herhalde Eve birini tutmuştur. Ya da belki sevgilisiydi.”</span></p>

      <p class="paragraf-2" xml:lang="tr-TR"><span xml:lang="en-US">“Adını bilmediğin sevgili.”</span></p>

      <p class="paragraf-2" xml:lang="tr-TR"><span xml:lang="en-US">“E, daha yeni başladık.”</span></p>

      <p class="paragraf-2" xml:lang="tr-TR"><span xml:lang="en-US">“Yemeğini yesene,” dedi Rosa. “Bu kadar güzelini bırakmak günah resmen. Dulun aşk meleği Bahamalar’da dememiş miydin sen?”</span></p>

      <p class="paragraf-2" xml:lang="tr-TR"><span xml:lang="en-US">“Bana öyle söylendi. Florida’ya uçuş bir şey değil oradan.”</span></p>

      <p class="paragraf-2" xml:lang="tr-TR"><span xml:lang="en-US">“Gümrükten geçmiştir. Kaydı olmalı.”</span></p>

      <p class="paragraf-2" xml:lang="tr-TR"><span xml:lang="en-US">“Yasalara saygılı vatandaşlardansa,” dedi Yancy. “Deniz uçakları alçaktan gidip her yere konabilir. Risklidir tabii ama cinayet de riskli sonuçta.”</span></p>

      <p class="paragraf-2" xml:lang="tr-TR"><span xml:lang="en-US">Stripling’in kolunun kötü durumu yüzünden, ölüm zamanını kesin saptamak mümkün değildi. Suç, muhtemelen gümrük kayıtlarının Eve’i Nassau’da gösterdiği sırada işlenmişti. Ancak bir deniz uçağı ve yasadışı bir pilotla sabahtan Keys’e uçmak, kocayı öldürüp tekne kazasını düzenlemek ve aynı akşam Bahamalar’a dönmek işten bile değildi.</span></p>

      <p class="paragraf-2" xml:lang="tr-TR"><span xml:lang="en-US">“Fazla cüretkar,” dedi Rosa.</span></p>

      <p class="paragraf-2" xml:lang="tr-TR"><span xml:lang="en-US">Yancy, daha ilk yudumda gözlerini yaşartacak denli koyu bir kahve ısmarladı. Rosa tiramisu yiyecekti.</span></p>

      <p class="paragraf-2" xml:lang="tr-TR"><span xml:lang="en-US">“Yani boş vaktinde bu soruşturmayla uğraşıyorsun, öyle mi?” dedi Rosa. Neşeli, yarım ağız gülerek azarlıyordu.</span></p>

      <p class="paragraf-2" xml:lang="tr-TR"><span xml:lang="en-US">“Rozetimi geri almak istiyorum, Rosa. Davayı çözersem...”</span></p>

      <p class="paragraf-2" xml:lang="tr-TR"><span xml:lang="en-US">“Dalga mı geçiyorsun sen? Öyle olmuyor o işler.”</span></p>

      <p class="paragraf-2" xml:lang="tr-TR"><span xml:lang="en-US">“Miami’de belki… Ama Key West ufak yer. Hem şerifle de aram iyi.”</span></p>

      <p class="paragraf-2" xml:lang="tr-TR"><span xml:lang="en-US">“Of ya, Andrew.”</span></p>

      <p class="paragraf-2" xml:lang="tr-TR"><span xml:lang="en-US">Daha önce hiç çözülmemiş bir cinayetle uğraşmadığını söylemedi Yancy. Miami’deyken gasp ve hırsızlıklara, bir de kırk yılda bir silahlı soygunlara bakardı. Keys’teyse hepsi aile içi şiddete dayalı üç cinayete gitmiş, üçünde de failler itiraflarını olay yerinde yapmışlardı.</span></p>

      <p class="paragraf-2" xml:lang="tr-TR"><span xml:lang="en-US">“Sıra sende, Doktor,” dedi. “Seni adli tıbbın neşeyle dolu dünyasına sürükleyen neydi?”</span></p>

      <p class="paragraf-2" xml:lang="tr-TR"><span xml:lang="en-US">“Ya buna ya travma birimine girecektim. Debelenmeyen hastaları tercih ettim.”</span></p>

      <p class="paragraf-2" xml:lang="tr-TR"><span xml:lang="en-US">“Üstüne bir de polisçilik oynamak var tabii.”</span></p>

      <p class="paragraf-2" xml:lang="tr-TR"><span xml:lang="en-US">Güldü Rosa. “Bazen oluyor öyle.”</span></p>

      <p class="paragraf-2" xml:lang="tr-TR"><span xml:lang="en-US">Ardından hayatını özetledi: New Jersey’de doğup büyümüştü; ebeveyni Küba göçmeniydi. Miami Üniversitesi’nden mezundu. Boşanmıştı; çocuğu yoktu ve bir akvaryum dolusu tropik balıkla oturuyordu. Sonbaharda otuz dokuzunu dolduracaktı; doğum gününü masaj ve bakımla geçirecekti.</span></p>

      <p class="paragraf-2" xml:lang="tr-TR"><span xml:lang="en-US">“En karanlık sırrın peki?” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">Rosa biraz düşündü. “Hah,” dedi sonunda, “bu karanlık bak. Bir defasında morgda, otopsi masasında seks yaptım.”</span></p>

      <p class="paragraf-2" xml:lang="tr-TR"><span xml:lang="en-US">Yancy aklında canlanan sahneye bayılmıştı. “Bunun üstüne ne söylenir?” dedi.</span></p>

      <p class="paragraf-2" xml:lang="tr-TR"><span xml:lang="en-US">“Gece yarısı. Çıktığım biri vardı. Acayip soğuktu içerisi.”</span></p>

      <p class="paragraf-2" xml:lang="tr-TR"><span xml:lang="en-US">“Fikir kimden çıkmıştı?”</span></p>

      <p class="paragraf-2" xml:lang="tr-TR"><span xml:lang="en-US">“Benden,” dedi Rosa kızararak. “Mark… Biraz ürkmüştü. Sonrasında görüşmedik zaten. Hiç aramadı.”</span></p>

      <p class="paragraf-2" xml:lang="tr-TR"><span xml:lang="en-US">“Terapisi bir gün biter nasılsa.”</span></p>

      <p class="paragraf-2" xml:lang="tr-TR"><span xml:lang="en-US">“Eh, işte. İşimi seviyorum ama bana kafayı yedirdiği kesin.”</span></p>

      <p class="paragraf-2" xml:lang="tr-TR"><span xml:lang="en-US">“Bir de bana sor,” dedi Yancy. “Beni böcek devriyesine verdiklerinden beri kaç kilo verdim, sayamıyorum artık. Kabuslarımda hep küflü, yağlı mutfaklar; koşturan böcekler, fare leşleri falan var.”</span></p>

      <p class="paragraf-2" xml:lang="tr-TR"><span xml:lang="en-US">Rosa kaş çatarak önündeki tiramisuyu bıraktı. Yancy hesabı ödeyip, Rosa’yı arabasına kadar geçirdi. “Stripling’in kol saatinin markasını buldun,” dedi, “teşekkür ederim. Etkileyiciydi sahiden.”</span></p>

      <p class="paragraf-2" xml:lang="tr-TR"><span xml:lang="en-US">“Numara çok bende.” Hafif bir dirsek atarak arabasına bindi doktor. “Şu kocasına… saldırdığın kadın; birlikte misiniz hâlâ? Sınav sorusu, ona göre.”</span></p>

      <p class="paragraf-2" xml:lang="tr-TR"><span xml:lang="en-US">“Sarasota’ya taşındı.”</span></p>

      <p class="paragraf-2" xml:lang="tr-TR"><span xml:lang="en-US">“Yanıt bekliyorum.”</span></p>

      <p class="paragraf-2" xml:lang="tr-TR"><span xml:lang="en-US">“Hayır. Hayatımın o sayfası kapandı. Format atma sürecimdeyim.” Umutla gülümsedi.</span></p>

      <p class="paragraf-2" xml:lang="tr-TR"><span xml:lang="en-US">“Bakarsın bir gece kalkıp gelir, yemek yaparım sana,” dedi Rosa. “Seni acıktırabileceğime eminim.”</span></p>

      <p class="paragraf-2" xml:lang="tr-TR"><span xml:lang="en-US">Bu lafın ardından çekip gitti.</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Ortabatı Mobil Medikal Sistemleri, Miami Havaalanı’nın batısında bulunan Doral’da, yavan görünüşlü bir iş merkezindeydi. İş merkezinin doluluk oranı yüzde yirmiydi ve kalan yüzde seksen, başkanı Nicholas Stripling’in emekliye ayrılmasının ardından kapanan Ortabatı Medikal’i de kapsıyordu. Caitlin şirketin adı ve eski yerini Yancy’ye bir heves söylemişti.</span></p>

      <p class="paragraf-2" xml:lang="tr-TR"><span xml:lang="en-US">Kapının kilidi kalitesizdi; Yancy’nin tornavidasıyla ilk zorlayışında pes etti. İçerisi, mekana telefonla pazarlama merkezi havası katan IKEA malı çıplak masalar haricinde boştu. Stripling veya çalışanları ne kadar dosya, bilgisayar ve yazıcı varsa götürmüşlerdi ve her yanda görülen konfetilere bakılırsa işin içine kağıt kıyıcılar da karışmıştı.</span></p>

      <p class="paragraf-2" xml:lang="tr-TR"><span xml:lang="en-US">Yancy masalardan birinde, “elektrikli tekerlekli sandalyenin kıvraklığı ve rahatlığıyla oturaklı çim biçicilerin dayanıklılığı ve çekiş gücünü” vaat eden “Süper Teker”e ait bir broşür buldu. Süper Teker Mobil Sandalyelerin saatte on dört kilometre hıza ulaşabilen üç ve dört tekerlekli modelleri vardı. Ayrıca isteğe göre sandalyeye far, dokunmatik ses sistemi ve yüz seksen derece dönebilen “kaptan koltuğu” eklenebiliyordu. Fiyatları sekiz yüz dolarlık temel paketten başlayıp dört bin dolarlık glikoz ölçerli, elma şekeri kırmızısı modele kadar çıkıyordu. Sosyal Sigortalılara “bedava yahut çok az bir ödeme karşılığı” edinme garantisi veriliyordu. İstenenler, doktor reçetesi ve Ortabatı Medikal Mobil’in müşteri adına memnuniyetle doldurduğu CMS-849 kodlu, Oturmalı Mobil Mekanizma İhtiyaç Sertifikası başlıklı federal belgeydi.</span></p>

      <p class="paragraf-2" xml:lang="tr-TR"><span xml:lang="en-US">“Süper Tekerimizle bir gezin,” diyordu broşür, “bağımsızlığınızı kazanacaksınız!”</span></p>

      <p class="paragraf-2" xml:lang="tr-TR"><span xml:lang="en-US">Yancy kendini Süper Teker’de, kucağında Rosa Campesino’yla Seven Mile Köprüsü’nü geçerken hayal etti.</span></p>

      <p class="paragraf-2" xml:lang="tr-TR"><span xml:lang="en-US">Gerdanı dolgun bir güvenlik görevlisi, açık kapıdan kafasını uzattı: “Burayla işiniz bitti zannediyordum.”</span></p>

      <p class="paragraf-2" xml:lang="tr-TR"><span xml:lang="en-US">“Son bir bakıyoruz,” dedi Yancy. Rosa’yla yemeğinin ardından, daha polis görünebilmek için kravat takıp uyduruk bir keten ceket giymişti.</span></p>

      <p class="paragraf-2" xml:lang="tr-TR"><span xml:lang="en-US">“Tutuklayacak mısınız birini sonunda?”</span></p>

      <p class="paragraf-2" xml:lang="tr-TR"><span xml:lang="en-US">Yancy başparmağıyla tamamdır işareti yaparak, “Hiç merak etme, kardeş” dedi.</span></p>

      <p class="paragraf-2" xml:lang="tr-TR"><span xml:lang="en-US">Aramaya devam etmek için güvenlik görevlisinin gitmesini bekledi. Herhalde, ondan önce federal ajanlar kurcalamıştı etrafı. Maalesef Nicholas Stripling, celbi çıkarılamadan dünya değiştirmişti.</span></p>

      <p class="paragraf-2" xml:lang="tr-TR"><span xml:lang="en-US">Stripling’in kıyımından veya FBI aramasından kurtulmuş, buruşuk bir kağıt parçası buldu. El yazısıyla bırakılmış bir nottu bu: “Nicky, Dr. O’Peele geçen ay parasını alamadığını söylüyor. Arasın, dedi.”</span></p>

      <p class="paragraf-2" xml:lang="tr-TR"><span xml:lang="en-US">Yancy akıllı telefonundan sağlık bakanlığının sitesine girdi. Miami-Dade bölgesinde lisanslı tek bir Dr. O’Peele vardı. Çevrimiçinden erişilebilen kayıtlara ikamet adresi de dahildi; Dr. Gomez O’Peele, Kuzey Miami sahilinde üç oda bir salon bir dairede oturuyordu.</span></p>

      <p class="paragraf-2" xml:lang="tr-TR"><span xml:lang="en-US">Yancy bir saat sonra, gökdelenin girişinde, doktorun kapı düğmesine basıyordu.</span></p>

      <p class="paragraf-2" xml:lang="tr-TR"><span xml:lang="en-US">Diyafondan yorgun bir ses yükseldi: “Kim o?”</span></p>

      <p class="paragraf-2" xml:lang="tr-TR"><span xml:lang="en-US">“Müfettiş Andrew Yancy.”</span></p>

      <p class="paragraf-2" xml:lang="tr-TR"><span xml:lang="en-US">“Hayda… Ne?” Kısa bir duraklama. “Yukarı gelin.”</span></p>

      <p class="paragraf-2" xml:lang="tr-TR"><span xml:lang="en-US">O’Peele kapıyı sırtında rengi kaçmış bir bornoz ve tek ayağında terlikle açtı. Gözleri kan çanağıydı ev saçı salata kaşıklarıyla karıştırılmış gibiydi. “Kimlik görebilir miyim?” dedi.</span></p>

      <p class="paragraf-2" xml:lang="tr-TR"><span xml:lang="en-US">Yancy dandik lokanta müfettişi kimliğini gösterdi; doktor kısık ve bulanık gözlerle baktı.</span></p>

      <p class="paragraf-2" xml:lang="tr-TR"><span xml:lang="en-US">“Sabah oldu mu yahu?” dedi.</span></p>

      <p class="paragraf-2" xml:lang="tr-TR"><span xml:lang="en-US">Yancy aldırmadan içeri daldı. “Gomez O’Peele,” dedi. “Alışılmadık bir isim.”</span></p>

      <p class="paragraf-2" xml:lang="tr-TR"><span xml:lang="en-US">“Annem Kübalı. Babamdan ayrılıp bir İrlandalıyla evlenmiş. FBI’dan mısınız?”</span></p>

      <p class="paragraf-2" xml:lang="tr-TR"><span xml:lang="en-US">“Açıklama yetkim yok.” İfadesiz bir sesle konuşuyordu. Akşamdan kalmamış birine asla çekmezdi böyle bir numara.</span></p>

      <p class="paragraf-2" xml:lang="tr-TR"><span xml:lang="en-US">“Nasıl buldunuz beni?” dedi O’Peele. “Neyse, önemi yok. Haklarımı biliyorum ben.”</span></p>

      <p class="paragraf-2" xml:lang="tr-TR"><span xml:lang="en-US">Dairenin her yanı kirli çamaşır ve boş pizza kutularıyla doluydu. O’Peele sallanarak, faal bir hamamböceği kolonisi belirtileri gösteren dağınık mutfağa gitti. Yancy derhal çevresinde hareket aramaya koyuldu. Doktor bir kadeh burbon doldurup dikledi ve hapse girmeye hiç niyeti olmadığını söyledi.</span></p>

      <p class="paragraf-2" xml:lang="tr-TR"><span xml:lang="en-US">“Ne bildiğinizi sandığınızı söyleyin,” dedi, “ben de doğru iz üstünde misiniz, söyleyeyim.”</span></p>

      <p class="paragraf-2" xml:lang="tr-TR"><span xml:lang="en-US">“Peki,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Dokunulmazlık verirseniz ama.”</span></p>

      <p class="paragraf-2" xml:lang="tr-TR"><span xml:lang="en-US">“Bana değil, savcılara bakar o iş.”</span></p>

      <p class="paragraf-2" xml:lang="tr-TR"><span xml:lang="en-US">“Gidin o zaman. Avukatım gaddarın önde gidenidir, ona göre.”</span></p>

      <p class="paragraf-2" xml:lang="tr-TR"><span xml:lang="en-US">Yancy buzdolabını açıp temiz görünen bir gazoz kutusunu aldı. Açtı, mutfak masasına kuruldu ve sabırla doktorun dökülmeye başlamasını bekledi.</span></p>

      <p class="paragraf-2" xml:lang="tr-TR"><span xml:lang="en-US">“Ortopedi cerrahıyım ben,” dedi doktor. “Atlanta’da, genelde spor yaralanmalarına baktığım, şahane bir muayenehanem vardı. Sonra bir iki kişisel sorun yaşadım. İşime hiç etkisi yoktu ama tıp kurulundakiler… Kalpsiz puştlar! Sonunda neyse ne deyip buraya taşındım ve Nick’le tanıştım.”</span></p>

      <p class="paragraf-2" xml:lang="tr-TR"><span xml:lang="en-US">“Ortabatı Mobil Medikal’in hiçbir hastasına bakmadınız aslında, değil mi?”</span></p>

      <p class="paragraf-2" xml:lang="tr-TR"><span xml:lang="en-US">Doktor boğuk bir sesle, “Öyle,” dedi. “Tek yaptığım reçete imzalayıp 849’ları doldurmaktı. Hiç kimseydim yani. Robot işçi gibi.”</span></p>

      <p class="paragraf-2" xml:lang="tr-TR"><span xml:lang="en-US">Yancy, sahtekarlık, sahtekarlıktır, dedi. O’Peele devrilecek gibi duruyordu. “Bir takım maddelerle başım dertte,” dedi. “Hayatımı böyle planlamamıştım… Oturabilir miyim?”</span></p>

      <p class="paragraf-2" xml:lang="tr-TR"><span xml:lang="en-US">“Elbette. Şu Bay Stripling’den bahsetmeye devam edin bakalım.”</span></p>

      <p class="paragraf-2" xml:lang="tr-TR"><span xml:lang="en-US">O’Peele öyle hızla kafa salladı ki yanakları kızardı. “Olmaz.”</span></p>

      <p class="paragraf-2" xml:lang="tr-TR"><span xml:lang="en-US">“Öyleyse en azından dümenin nasıl yürüdüğüne dair bir ipucu verin. Sigorta numaralarını nereden buluyordu mesela?”</span></p>

      <p class="paragraf-2" xml:lang="tr-TR"><span xml:lang="en-US">“On bin küsur isimlik bir liste satın almıştı,” dedi O’Peele. “Hastanenin tekindeki bir memurdan… Mount Sinai miydi, Baptist miydi, hatırlamıyorum şimdi.”</span></p>

      <p class="paragraf-2" xml:lang="tr-TR"><span xml:lang="en-US">Ortabatı Mobil Medikal, Yancy’nin kuşkulandığı gibi, belirtilen sigortalılara hiç teslim edilmeyecek elektrikli tekerlekli sandalyeden yürütece kadar bilumum dayanıklı tıbbi evde bakım eşyasını Sosyal Sigortalar’a fatura eden bir “hayalet-hasta” dümeni çeviriyordu. Kimlikleri araklanan yaşlı vatandaşlar, hükümet çekleri doğrudan Ortabatı Mobil’e yollandığından, dönen dolaptan elbette habersizlerdi.</span></p>

      <p class="paragraf-2" xml:lang="tr-TR"><span xml:lang="en-US">Sosyal Sigortalar’ın soru sormadan ödeme tipi saçma sapan politikası yüzünden, bu tür sahtekarlıklar Miami’de alıp başını gitmişti. FBI, Nicholas Stripling tipi bir dolandırıcının peşine düşmeye kalktığında, dolandırıcı çoktan birkaç milyonu cepleyip tüymüş oluyordu. Nicholas Stripling, öldürülmeseydi şimdiye çoktan yeni bir şirket ve tabelayla aynı dümene yeniden başlardı.</span></p>

      <p class="paragraf-2" xml:lang="tr-TR"><span xml:lang="en-US">“Size ne kadar ödüyordu?” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Teker reçetesi başına bir yüzlük,” dedi O’Peele.</span></p>

      <p class="paragraf-2" xml:lang="tr-TR"><span xml:lang="en-US">“Reçete imzalayan tek doktor siz değildiniz tabii.”</span></p>

      <p class="paragraf-2" xml:lang="tr-TR"><span xml:lang="en-US">Kuru bir sesle güldü O’Peele. “Yaşayan tek doktor bendim. Diğerleri kim bilir ne zaman ölüp gitmiş tiplerdi. Nicky, nasıl becerdiyse, onların lisans numaralarını ele geçirmişti. Şirkette iki kızı vardı; sahte belgeleri onlar düzenlerdi.”</span></p>

      <p class="paragraf-2" xml:lang="tr-TR"><span xml:lang="en-US">Doktordan öğrendikleri Yancy’nin çok hoşuna gitmemişti. Stripling’le ilgili kuşkularının doğru çıkmasına memnundu ama rezil bir dolandırıcının cinayetini çözmenin, mesela çok sevilen bir küçükler takımı çalıştırıcısını ya da mağazasının gözdesi Noel Baba’yı nallayanı bulmak kadar harika puan kazandırmayacağını düşünüyordu. Eve Stripling’in, alçak kocasını ortadan kaldırarak insanlığa ya da en azından Sosyal Sigorta bütçesine iyilik ettiği fikrini savunan bile çıkabilirdi. Benzer şeyler Yancy’nin de aklına gelmişti ama davayı bırakacak değildi. Eve Stripling’in hakkı, idam değilse bile en azından kodesti. Para için can almıştı sonuçta.</span></p>

      <p class="paragraf-2" xml:lang="tr-TR"><span xml:lang="en-US">O’Peele bir kadeh daha yuvarladı. “Bu aralar gammazlara ne ödüyordunuz?” dedi.</span></p>

      <p class="paragraf-2" xml:lang="tr-TR"><span xml:lang="en-US">“O işlere bakmıyorum ben,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Bin dolar falan iyidir. O kadar bilgi verdim. Hem daha çok var. Tonla.”</span></p>

      <p class="paragraf-2" xml:lang="tr-TR"><span xml:lang="en-US">Yancy, Stripling’in ölümünü nasıl duyduğunu sorunca doktor kekeleyerek hatırlayamadığını söyledi. Bornozunun cebinden küçük bir şişe çıkarıp, içinden aldığı üç beyaz hapı şiş dilinin altına yerleştirdi.</span></p>

      <p class="paragraf-2" xml:lang="tr-TR"><span xml:lang="en-US">“Üzgünüm,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Öylesinizdir,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Sertifikalı doktordum ben, Müfettiş. Zamanında Amerikan Tıp Dergisi’nde makalem bile çıkmıştı.”</span></p>

      <p class="paragraf-2" xml:lang="tr-TR"><span xml:lang="en-US">“Durun, tahmin edeyim: Kadın yüzünden düştünüz bu hallere.”</span></p>

      <p class="paragraf-2" xml:lang="tr-TR"><span xml:lang="en-US">O’Peele takma dişleriyle sırıttı. “Siz ne bilirsiniz ki?”</span></p>

      <p class="paragraf-2" xml:lang="tr-TR"><span xml:lang="en-US">“Tecrübe,” dedi Yancy. “Yatın bence.”</span></p>

      <p class="paragraf-2" xml:lang="tr-TR"><span xml:lang="en-US">Keys’e dönmeden uğrayacağı bir yer daha vardı.</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Süper Teker dümeni Stripling çiftine epey yaramıştı. Evleri, Venedik Sahil Yolu’na bakan Di Lido Adası’nda, İspanyol tarzı inşa edilmiş bir villaydı. Dört yatak odası, dört banyosu, ısıtmalı yüzme havuzu, Biscayne Körfezi’ne açılan iskelesi ve harika bir şehir manzarası vardı. Peyzaj mimarı Malezya palmiyelerine hayrandı anlaşılan.</span></p>

      <p class="paragraf-2" xml:lang="tr-TR"><span xml:lang="en-US">Yancy’nin gene akıllı telefonu sayesinde ulaştığı MLS</span><span class="dipp" style="font-size:0.82em;"><a class="footnote-link" href="#footnote-225-17" id="footnote-225-17-backlink">17</a></span> <span xml:lang="en-US">kayıtlarına göre,tüm mülk kısa süre önce iki milyon dolar fiyatla satışa çıkarılmıştı. Bu tür üst tabaka semtlerde rastlandığı üzere, evin önünde herhangi bir satılık tabelası yoktu. Emlakçılar, potansiyel müşterilerine evin özellikle kendilerine gösterildiği ve ev sahiplerinin aslında o kadar satma heveslisi olmadıkları hissini vermek için bu numaraya başvururlardı.</span></p>

      <p class="paragraf-2" xml:lang="tr-TR"><span xml:lang="en-US">Yancy evin önünden iki defa geçtikten sonra, arabasını sokağın daha ilerisine, ağaç gölgesine park etti. Dedektif gibi giyinmesine rağmen, döküntü arabası sivilliğini ele veriyordu. Di Lido’da neden bulunduğunu, böcek devriyesi hüviyetinden hiç etkilenmeyecek gerçek polise izah etmeye niyeti yoktu. Miami-Dade Polisi’nde hâlâ arkadaşları vardı ya, hiçbiri gözaltına alınmasını engelleyecek rütbede değildi.</span></p>

      <p class="paragraf-2" xml:lang="tr-TR"><span xml:lang="en-US">Yancy’nin yapması gereken, eve dönmekti ama akşam trafiğine girmekten hiç hoşlanmıyordu ve dönüş yolunun tıkanacağından emindi. Haliyle öldürecek vakti vardı. Şansını denemeye yetecek kadar…</span></p>

      <p class="paragraf-2" xml:lang="tr-TR"><span xml:lang="en-US">Yazlık tadilat için kapatılmış bir ev bulmak zor değildi. Arabadan indi, ceketiyle kravatını çıkarıp lokantaların her türlü zararlıyla dolu depo ve benzeri yerlerini teftiş ederken kullanması gereken sarı bareti taktı. Bir de alet kemeri ekleyince, aşağı yukarı bir tamirat firması işçisine benzedi.</span></p>

      <p class="paragraf-2" xml:lang="tr-TR"><span xml:lang="en-US">Sokakta, bütün gün güneş altında didinmekten beli kopmuş ve günlük tamirat programından geriye yapacak son bir iş kalmış gibi görünmeye çalışarak ilerledi. Stripling çiftinin evine yaklaştığında, bir kablolu TV bağlantı kutusu gördü. Evin her köşesinde yağmur oluklarının altına gizlenmiş birer güvenlik kamerası bulunduğundan, kutunun başına geçip kabloları tamir edermiş pozlarına bürünmeden önce, bareti iyice gözlerinin üzerine indirdi.</span></p>

      <p class="paragraf-2" xml:lang="tr-TR"><span xml:lang="en-US">Eve’in sevgilisini ya da en azından evde bir erkek bulunduğuna dair bir işaret görmeyi umuyordu. Sandalyenin tekine atılıvermiş bir mayo, havuz başındaki kül tablasında bir izmarit; artık ne çıkarsa… Eve Stripling’in sevgilisini eve getirmeyecek denli temkinli davranması da mümkündü elbette ama deneyimleri Yancy’ye, şehvetin her daim temkini bastıracağını söylüyordu. Ayrıca Nick’in kızı sayıp dökmeye kalkışmamışsa ki pek olası değildi, Eve’in cinayet şüphelisi sayıldığını bilmesi için hiçbir sebep yoktu.</span></p>

      <p class="paragraf-2" xml:lang="tr-TR"><span xml:lang="en-US">Evin arka tarafından eski bir şarkının tanıdık, hoş melodisi geliyordu. Eagles veya belki Poco… Hemen dibinde havuzun pompa motoruyla klima çalıştığından, melodiyi tam kestiremiyordu. Yancy’nin şanssızlığı, motor gürültüsünün şarkının yanı sıra, arkadan atılıp dişlerini sol kalçasına geçiren, komşunun chow-chow-cocker-rottweiler kırmasının hırıltısını da bastırmasıydı.</span></p>

      <p class="paragraf-2" xml:lang="tr-TR"><span xml:lang="en-US">Kendine geldiğinde, çılgınca dönüp baretiyle hayvana vurmaya çabalarken dengesini kaybedip düştüğünü ve kafasını yere çarptığını hatırladı. Kafası zonkluyordu; hava kararmıştı ve yırtık pantolonu kurumuş yapışkan kana bulanmıştı. Zebaniyse herhalde ilgisini kaybedince çekip gitmişti.</span></p>

      <p class="paragraf-2" xml:lang="tr-TR"><span xml:lang="en-US">Bir süre kımıldayamadan, göğe bakarak yattı. Bulutsuz bir geceydi ama kentin muazzam parıltısı yüzünden yıldızları seçmek zordu. Everglades’te babasıyla kamp yaptıkları günleri hatırladı: Doğal karanlıkta takımyıldızları bulabilmek için uyku tulumlarını Miami’nin tam aksi yönüne sererlerdi. Yancy, dedektifliğe döner dönmez babasını Shark River veya Chokoloskee’de birlikte kampa davet etmeye karar verdi. Kış daha uygundu; hem geceler daha serin geçerdi hem de ateş yakmak için kuru dal vesaire bulmak gayet kolaydı. Üstelik böcek derdi de olmazdı. Annesinin böceklerden tiksinmesinin, babasının Everglades’teki görev süresini neredeyse işkenceye çevirdiğini hatırladı. Ama kadıncağız, sivrisineklerin lokma büyüklüğüne ulaştığı yaz aylarında bile dişini sıkıp dayanmıştı.</span></p>

      <p class="paragraf-2" xml:lang="tr-TR"><span xml:lang="en-US">Yancy, bir kapının sertçe kapanma sesiyle şimdiki zamana geri döndü. Yanağından süzülen bir damla yaşı fark ederek şaşırdı. Döndü, önce bahçıvan eli bolca değmiş çalıların arasından, ardından da alçak bahçe duvarının dibinden havuz tarafına kadar süründü. Duvarın köşesinden kafasını uzattığında, daracık beyaz kotuna tıkışmış Eve Stripling’i, evin ufak iskelesine giden lambalı bahçe patikasında gördü. Yanındaki, yüzü gölgede kalan, uzun, şapkasız adamla konuşuyordu. Yancy neden bahsedildiğini çıkaramasa bile, her ikisinin de yüksek ses ve hararetle konuşmalarının bir tartışmaya işaret ettiği belliydi.</span></p>

      <p class="paragraf-2" xml:lang="tr-TR"><span xml:lang="en-US">Yüz metre kadar ilerilerinde, suyun üzerindeyse bir deniz uçağı, hayalet bir pelikan misali bekliyordu.</span></p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-17-backlink" id="footnote-225-17">17</a> ABD ve Kanada’da emlak fiyatlarının listelendiği veri tabanı. (ç.n.)</p>
        </div>
      </div>
    </div>
  </div>
</body>
</html>
