<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-24.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-24.html" xml:lang="en-US">
    <div class="Basic-Text-Frame">
      <p class="split" xml:lang="tr-TR"></p>

      <p class="anabaslik" id="toc_marker-25" xml:lang="tr-TR">Yirmi Beş</p>

      <p class="paragraf-2" xml:lang="tr-TR"><span xml:lang="en-US">Çatı uçup gittiği sırada Neville, Coquina ve Driggs’le birlikte küvete sığınmış, üstlerini minderlerle örtmüştü. Coquina ağlıyor, Driggs ciyaklıyordu; Neville iki saat boyunca ikisini de kolları arasında tuttu. Rüzgarın uğultusundaki değişimden kasırganın gitmeye başladığını anlamıştı; korkmuyordu.</span></p>

      <p class="paragraf-2" xml:lang="tr-TR"><span xml:lang="en-US">Kasırgadan korkmuyordu.</span></p>

      <p class="paragraf-2" xml:lang="tr-TR"><span xml:lang="en-US">Ama Christopher konusunda endişeliydi; ölüp ölmediğini merak ediyordu. Yancy yanlış bir şey yapmadığını söylemişti ama Neville polisin zengin bir beyazın ölümüne diğerlerinden daha fazla önem vereceğini biliyordu. Öte yandan Christopher, Yancy’nin dediği gibi tehlikeli bir katilse işler yolunda gidebilirdi. Belki Nassau, Neville’in cesaretini Yeşil Kıyı’yı geri vererek ödüllendirirdi.</span></p>

      <p class="paragraf-2" xml:lang="tr-TR"><span xml:lang="en-US">O zaman evini yeniden yapar, bildiği hayata geri dönerdi.</span></p>

      <p class="paragraf-2" xml:lang="tr-TR"><span xml:lang="en-US">Şafakla işe koyuldular. Hep birlikte –Neville, Coquina, Yancy ve Rosa– Coquina’nın eşyasını toparlayıp aynı sokağın sonundaki annesinin evine taşıdılar. Coquina’nın annesi, daha iki gün evvel pazar yerinde ayak bileğindeki gümüş bileziği yürüttüğü için Driggs’i istemedi. Neville maymunun artık değiştiğini söyledi. Kadıncağız, Neville arabasını ödünç alarak Amerikalıları havaalanına götürüp dönene kadar maymunu eve kabul etmeye razı geldi.</span></p>

      <p class="paragraf-2" xml:lang="tr-TR"><span xml:lang="en-US">“Ya’nız,” dedi, “Bahama Hava Yolları çalışmıyo’ diye duydumdu.”</span></p>

      <p class="paragraf-2" xml:lang="tr-TR"><span xml:lang="en-US">Amerikalı adam, “Özel uçakla gideceğiz, han’fendi,” dedi.</span></p>

      <p class="paragraf-2" xml:lang="tr-TR"><span xml:lang="en-US">Yolda Yancy bir kez daha, hayatını kurtardığı için Neville’e teşekkür etti. Neville bundan sonra ne olacağını sordu.</span></p>

      <p class="paragraf-2" xml:lang="tr-TR"><span xml:lang="en-US">“Florida’ya varır varmaz FBI’la temasa geçeceğim,” dedi Yancy. “Bay Stripling’i, senin Grunion bildiğin herifi nerede bulabileceklerini söyleyeceğim.”</span></p>

      <p class="paragraf-2" xml:lang="tr-TR"><span xml:lang="en-US">“Ya öldüyse?”</span></p>

      <p class="paragraf-2" xml:lang="tr-TR"><span xml:lang="en-US">“O zaman geriye karısını tutuklayıp paranın kalanını bulmak kalır.”</span></p>

      <p class="paragraf-2" xml:lang="tr-TR"><span xml:lang="en-US">“Hepsi o kadar değil, Andrew,” dedi Rosa. “Bay Stafford burada yetkililerle uğraşmak zorunda kalacak.”</span></p>

      <p class="paragraf-2" xml:lang="tr-TR"><span xml:lang="en-US">“Evet, o da var,” dedi Yancy. “Ama geri gelip burada yaşananları anlatacağım. Beni Stripling’in elinden nasıl kurtardığını vesaire.”</span></p>

      <p class="paragraf-2" xml:lang="tr-TR"><span xml:lang="en-US">“Valla mı?” dedi Neville.</span></p>

      <p class="paragraf-2" xml:lang="tr-TR"><span xml:lang="en-US">“Sözüm söz.”</span></p>

      <p class="paragraf-2" xml:lang="tr-TR"><span xml:lang="en-US">Sevindi Neville. Amerikalı bir polisin arka çıkması iyiydi.</span></p>

      <p class="paragraf-2" xml:lang="tr-TR"><span xml:lang="en-US">“Benim kıyı n’ol’cak?” dedi.</span></p>

      <p class="paragraf-2" xml:lang="tr-TR"><span xml:lang="en-US">Bilmiyordu Yancy. “Stripling araziyi sigorta dümeninden kaldırdığı parayla satın aldıysa Miami’deki savcılar araziye el koyabilir.”</span></p>

      <p class="paragraf-2" xml:lang="tr-TR"><span xml:lang="en-US">“Ama benim orası!” Neville’in kafası karışmıştı. “Egg o karavanda kalıyo’. O varken girip evimi yapamam.”</span></p>

      <p class="paragraf-2" xml:lang="tr-TR"><span xml:lang="en-US">“Egg de kodese gidecek,” dedi Rosa. “Bana yaptıkları için.”</span></p>

      <p class="paragraf-2" xml:lang="tr-TR"><span xml:lang="en-US">Neville, Ejder Kraliçe’nin kulübesinde yaşanan her şeyi bilmiyordu ama Yancy kapıyı açtığında gördüğü manzarayı asla unutamayacaktı. Hapishanede gardiyanlık yerine mahkumluk Egg’e daha uygundu zaten. Neville hayalinde ızbandudun duşta, gardiyanken dövdükleri tarafından tacize uğrayışını canlandırdı. Maymun yaraları başına epey dert açacaktı.</span></p>

      <p class="paragraf-2" xml:lang="tr-TR"><span xml:lang="en-US">Havaalanına vardıklarında Yancy, Nick Stripling hakkında bilgi alır almaz aramasını söyledi. “Ölü yahut diri, mutlaka bilmem gerekiyor. Ha, Bannister Point’te olanlardan kimseye bahsetme. Coquina’ya anlattın mı?”</span></p>

      <p class="paragraf-2" xml:lang="tr-TR"><span xml:lang="en-US">“Yok.”</span></p>

      <p class="paragraf-2" xml:lang="tr-TR"><span xml:lang="en-US">“İkiniz için de böylesi daha iyi,” dedi Rosa.</span></p>

      <p class="paragraf-2" xml:lang="tr-TR"><span xml:lang="en-US">“Taşınma istemem ben. Ev, evdir…”</span></p>

      <p class="paragraf-2" xml:lang="tr-TR"><span xml:lang="en-US">“Bir yere kaçmana gerek kalmayacak,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Öyle çıka’sa sevinirim.”</span></p>

      <p class="paragraf-2" xml:lang="tr-TR"><span xml:lang="en-US">“Merak etme sen.”</span></p>

      <p class="paragraf-2" xml:lang="tr-TR"><span xml:lang="en-US">Rosa tuvalete gitti. Neville, Yancy’ye onun zor durumunu, eskiden minik, köpek boyunda geyiklerin geldiği araziye yapılan kocaman ev meselesinin ne olacağını sordu.</span></p>

      <p class="paragraf-2" xml:lang="tr-TR"><span xml:lang="en-US">“Adamı durdurup evini yıkaca’n mı?”</span></p>

      <p class="paragraf-2" xml:lang="tr-TR"><span xml:lang="en-US">Yancy bezgin gülümsedi. “Keşke yapabilsem. Ama galiba çok geç artık.”</span></p>

      <p class="paragraf-2" xml:lang="tr-TR"><span xml:lang="en-US">“Diyildir belki,” dedi Neville.</span></p>

      <p class="paragraf-2" xml:lang="tr-TR"><span xml:lang="en-US">Yancy elini sıkarak veda etti. Tuvaletten dönen Rosa’yla da el sıkıştı. Rosa, Coquina’ya iyi bakmasını, Driggs’i meyve ve lif diyetine sokup hayvancağıza bir daha kızartma yedirmemesini söyledi. Yancy gitmeleri gerektiğini belirtti. Çantalarını alıp terminal binasına girdiler.</span></p>

      <p class="paragraf-2" xml:lang="tr-TR"><span xml:lang="en-US">Zincirli çitin arkasında duran Neville, pistteki devrilmiş uçakları gördü. Christopher adıyla bildiği adamın beyaz deniz uçağının herhangi bir zarara uğramadığını da fark etti. Birkaç beyazla mahalleli çocuklar pisti temizlemekle meşguldü. Uçuracak pilot bulabilirlerse, Amerikalı polisle kadını yakında gidebileceklerdi. Batıya, Florida yönüne doğru hava, uçuşa uygun görünüyordu.</span></p>

      <p class="paragraf-2" xml:lang="tr-TR"><span xml:lang="en-US">Coquina’nın annesinin arabası, her yanı pas tutmuş bir Taunus’tu. Neville, motor çalışana kadar yedi defa kontağı çevirdi. Ardından, havaalanından daha bir kilometre bile uzaklaşamadan motor pes etti. Neville, çıkmış boru türü basit bir sorun bulma umuduyla inip kaputu açtı. Birkaç yeri kurcaladı ama işe yaramadı.</span></p>

      <p class="paragraf-2" xml:lang="tr-TR"><span xml:lang="en-US">Derken bir aracın yaklaştığını duyunca dönüp el etmeye karar verdi. Araba görüş alanına girdiğinde önce sarı rengini gördü ve ardından, adadaki tek üstü açılmayan cipi tanıdı. El sallamayı bırakıp koşarak Taunus’un arkasına sindi.</span></p>

      <p class="paragraf-2" xml:lang="tr-TR"><span xml:lang="en-US">Ama cip çok hızlı geliyordu. Bozuk arabanın yanından geçip giderken, içindeki iki kişi dosdoğru Neville’e baktı. Neville’in sırtına olta sapladığı adam önde oturuyor, aracı karısı kullanıyordu. Katı bakışlarında, Neville’i tanımaktan çok yolun yarısını kapayan bozuk araca kızgınlık vardı.</span></p>

      <p class="paragraf-2" xml:lang="tr-TR"><span xml:lang="en-US">Cip uzaklaşınca Neville elleriyle kalbini tutup şansı için Yüce Tanrı’ya şükretti. Alçak katilin, sırtına oltayı kimin sapladığını bilmediği açıktı.</span></p>

      <p class="paragraf-2" xml:lang="tr-TR"><span xml:lang="en-US">Birkaç dakika sonra Neville kalkan bir uçağın sesini duydu. Kuğu misali zarif, bembeyaz deniz uçağıydı bu. Christopher adıyla bildiği adamın, kadını cipi ne kadar hızlı kullanırsa kullansın bu kadar çabuk uçağa binmesi mümkün değildi.</span></p>

      <p class="paragraf-2" xml:lang="tr-TR"><span xml:lang="en-US">Öyleyse uçaktaki Amerikalı polis olmalıydı. Yancy ve sevgilisi…</span></p>

      <p class="paragraf-2" xml:lang="tr-TR"><span xml:lang="en-US">Tahminin doğruluğu, birkaç dakika sonra sarı cipin aksi yönde ve hızla geçmesiyle ortaya çıktı. Neville bu sefer de cipe el sallamadı ya, saklanmaya da gerek duymadı.</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Yancy, Rosa başını omzuna dayamış uyuklarken, pilotu izliyordu. Miami’ye açık havada varış süresi hepi topu kırk beş dakikaydı. Kuzeyde, Büyük Bahama’nın ötesinde, Françoise’ın son demlerini gösteren kara bulut kümeleri vardı.</span></p>

      <p class="paragraf-2" xml:lang="tr-TR"><span xml:lang="en-US">Ne zaman ufak bir uçağa binse aklına bir şarkı düşerdi. Bu seferki</span> <span class="char-style-override-2" xml:lang="en-US">Mozambique</span><span xml:lang="en-US">’ti.</span><span class="dipp" style="font-size:0.82em;"><a class="footnote-link" href="#footnote-225-32" id="footnote-225-32-backlink">32</a></span> <span xml:lang="en-US">Claspers, Stripling’in suçlarının ayrıntısını sormamıştı. Federal Havacılık Birliği veya Nick’e (artık hangi yanı seçecekse) uyduracağı hikayeyi kurmaya çalışıyordu herhalde. Uçak Miami Havaalanı’na indiğinde Yancy pilota yakıt için yüz dolar uzattı. Claspers kafa sallayarak uçağın güneşliğine sıkıştırılmış kredi kartını işaret etti. Kartta yazan isim Christopher Grunion’dı.</span></p>

      <p class="paragraf-2" xml:lang="tr-TR"><span xml:lang="en-US">Uçak nihayet durduğunda, Claspers kulaklıklarını çıkardı.</span></p>

      <p class="paragraf-2" xml:lang="tr-TR"><span xml:lang="en-US">“E, nedir planın bakalım?” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Bilemiyorum. Kodes için fazla yaşlıyım. Uçmayı seviyorum.”</span></p>

      <p class="paragraf-2" xml:lang="tr-TR"><span xml:lang="en-US">“Karar bana düşmeyecek. Federaller malum, uyuzluk edebilirler.”</span></p>

      <p class="paragraf-2" xml:lang="tr-TR"><span xml:lang="en-US">“Cinayet işlediğinden haberim yoktu,” dedi pilot. “İncil, Kuran, ne bulursan üstüne yemin ederim.”</span></p>

      <p class="paragraf-2" xml:lang="tr-TR"><span xml:lang="en-US">“İnanıyorum sana.”</span></p>

      <p class="paragraf-2" xml:lang="tr-TR"><span xml:lang="en-US">“Yardımın dokunur belki. Hakkımda bir çift iyi laf edersen…”</span></p>

      <p class="paragraf-2" xml:lang="tr-TR"><span xml:lang="en-US">“Ederim etmesine de…” Durakladı Yancy. “İşin aslı, teknik açıdan polis değilim ben. Lokanta müfettişiyim.”</span></p>

      <p class="paragraf-2" xml:lang="tr-TR"><span xml:lang="en-US">“Ha siktir!”</span></p>

      <p class="paragraf-2" xml:lang="tr-TR"><span xml:lang="en-US">“Geçici görev ama… Rozeti bir meslektaştan ödünç almıştım.”</span></p>

      <p class="paragraf-2" xml:lang="tr-TR"><span xml:lang="en-US">“Pizzadaki ölü sinekleri sayanlardansın yani. Bana arka çıkacak adama bak…”</span></p>

      <p class="paragraf-2" xml:lang="tr-TR"><span xml:lang="en-US">“Yakın gelecekte dedektifliğe geri döneceğim. Hem yemeklerimizi pislikten uzak tutma mücadelesi veren onca kamu görevlisine de ayıp ediyorsun.”</span></p>

      <p class="paragraf-2" xml:lang="tr-TR"><span xml:lang="en-US">“Neyse,” dedi Claspers. “İzninle, bir sürü kırtasiye işim var.”</span></p>

      <p class="paragraf-2" xml:lang="tr-TR"><span xml:lang="en-US">Yancy, Rosa’yı uyandırdı. Uçaktan çıktılar, yanaştıkları dubadan piste atladılar. Gümrük görevlilerinden birinin Yancy’nin, suda yürümeye uygun ama seyahate hiç mi hiç uygun görünmeyen naylon botlarını çıkarmasını istemesiyle kısa süreli bir sıkıntı yaşadılar. Balıkçı botlarının kokusu feciydi ama görevli inatla içlerinde kaçak mal aramaya kararlıydı.</span></p>

      <p class="paragraf-2" xml:lang="tr-TR"><span xml:lang="en-US">Ardından Rosa’nın çevirdiği taksiye atlayarak, vardıklarında öpüşüp kendi arabalarına gitmek üzere ayrılacakları otoparka gittiler. Yirmi dakika sonrasında Yancy, Subaru’suyla otoyoldan Kuzey Miami’deki FBI binasına gidiyordu. Ziyarete uygun giyinmemişti; ötesi, kasırgadan yeni çıkmış görünüyordu. Lastik botlar yine sorun çıkaracaktı.</span></p>

      <p class="paragraf-2" xml:lang="tr-TR"><span xml:lang="en-US">Girişi aşmak için vaktinde emrinde çalıştığı meşhur bir Miami polis amirinin adını vermek zorunda kaldı. Sonunda, Nick’in cenazesinde karşılaştığı, espriden zerre anlamaz iki ajanla birlikte sorgu odalarından birine alındı. Yancy’yi hatırlamaktan pek hoşnut görünmüyorlardı; haliyle Yancy bombayı zevkle patlattı.</span></p>

      <p class="paragraf-2" xml:lang="tr-TR"><span xml:lang="en-US">“Nick Stripling yaşıyor. Kendisini birkaç saat önce sırtında yeni bir delikle Bahamalar’da bıraktım.”</span></p>

      <p class="paragraf-2" xml:lang="tr-TR"><span xml:lang="en-US">Ajanlar toparlanıverdiler. Hemen sorular kurmaya başladılar. Stripling’i kimin yaraladığını sorduklarında Yancy bilmediğini, olayın bir sarhoş kavgasında gerçekleştiğini söyledi.</span></p>

      <p class="paragraf-2" xml:lang="tr-TR"><span xml:lang="en-US">Peki adalara yalnız başına mı gitmişti?</span></p>

      <p class="paragraf-2" xml:lang="tr-TR"><span xml:lang="en-US">“Evet,” dedi Yancy ki teknik açıdan yalan değildi. Rosa olayın dışında kalmak istediğini söylememişti ama Yancy’nin niyeti öyle kalmasıydı. FBI’a, Stripling’in yeri en başta, sadece temel bilgiler lazımdı.</span></p>

      <p class="paragraf-2" xml:lang="tr-TR"><span xml:lang="en-US">Ajanlardan daha uzun boylusu Strumberg, ötekiyse Liske’ydi. Takım elbiseleri aynı ton gri değildi ama ceketlerin kesimleri aynıydı. Yancy, Stripling’in kolunu kestirmesinden bahsedince bu tür dalaverelerle her gün uğraşıyormuş pozlarına bürünmeye çalıştılar.</span></p>

      <p class="paragraf-2" xml:lang="tr-TR"><span xml:lang="en-US">Yancy, anlattıklarını yazması için bir sekreter çağırdıkları anda fena ilgilendiklerini kavradı. Ama sekreterin dizüstü bilgisayarının pilinin doldurulması gerektiğinden, kızcağız priz ararken havadan sudan muhabbete girişmek durumunda kaldılar. Strumberg, Yancy’ye dedektiflikten niye şutlandığını sordu.</span></p>

      <p class="paragraf-2" xml:lang="tr-TR"><span xml:lang="en-US">“Yok artık. Biliyorsunuzdur canım. Bedava internet erişimi veriyorlar size, değil mi?”</span></p>

      <p class="paragraf-2" xml:lang="tr-TR"><span xml:lang="en-US">“Medya abartabiliyor olayları.”</span></p>

      <p class="paragraf-2" xml:lang="tr-TR"><span xml:lang="en-US">“Bu seferki öyle değildi,” dedi Yancy. “Kadının şerefini korumak uğruna kocasına elektrik süpürgesi hortumu sokuverdim. Jestim takdir görmediği gibi, maalesef şahit sayısı çok fazlaydı.”</span></p>

      <p class="paragraf-2" xml:lang="tr-TR"><span xml:lang="en-US">Sekreterin bilgisayarı bipleyerek hayata dönünce, sorguya kaldığı yerden devam ettiler. Laf arasında Liske, Yancy’den, Lizard Cay’in haritasını kabaca çizmesini istedi. Yancy bir uydu fotoğrafının, aslını gereğince göstereceğini kibarca söyledi. Sekreter kız gizli hükümet sitelerinden birinde aradıkları türden bir fotoğraf bulup Bannister Point’e zum yaptı.</span></p>

      <p class="paragraf-2" xml:lang="tr-TR"><span xml:lang="en-US">Yancy parmağıyla ekranda gösterdi. “Sizin elemanın tuttuğu ev bu işte; ama orada uzun süre kalmayacaktır. Kimi aramanız gerekiyorsa arayıp hemen enseletmeniz lazım adamı. Ama herhalde hemencecik olmaz, değil mi?”</span></p>

      <p class="paragraf-2" xml:lang="tr-TR"><span xml:lang="en-US">“Diplomatik kurallar var tabii,” dedi Liske. “Uymaya mecburuz.”</span></p>

      <p class="paragraf-2" xml:lang="tr-TR"><span xml:lang="en-US">“Elden kaçırabilirsiniz ama.”</span></p>

      <p class="paragraf-2" xml:lang="tr-TR"><span xml:lang="en-US">“Uzun süre kaçamaz,” dedi Strumberg. “Yarası ne kadar ağırdı?”</span></p>

      <p class="paragraf-2" xml:lang="tr-TR"><span xml:lang="en-US">“Valla bu sabah havaalanında arabasıyla gördüm. Arabaya binebilecek haldeyse uçağa da biner.”</span></p>

      <p class="paragraf-2" xml:lang="tr-TR"><span xml:lang="en-US">“Adadan çoktan tüymediğini ne biliyorsun?”</span></p>

      <p class="paragraf-2" xml:lang="tr-TR"><span xml:lang="en-US">“Pilotu,” dedi Yancy, “talimatlarıma uyarak adayı onsuz terk etti.”</span></p>

      <p class="paragraf-2" xml:lang="tr-TR"><span xml:lang="en-US">“Adamın uçağını mı kaçırdın?”</span></p>

      <p class="paragraf-2" xml:lang="tr-TR"><span xml:lang="en-US">“Silahla değil. El koydum, diyelim. Pilot, ben anlatana kadar Stripling’in kim olduğunu bilmiyordu. Muhtemelen işbirliğine yanaşacaktır.”</span></p>

      <p class="paragraf-2" xml:lang="tr-TR"><span xml:lang="en-US">“Göreceğiz.” Liske, Strumberg’e baktı. “Nassau’ya kalkan başka bir uçağa atlayabilir. Oradan dosdoğru Londra veya New York…”</span></p>

      <p class="paragraf-2" xml:lang="tr-TR"><span xml:lang="en-US">“Hatta daha kolayı, buraya gelir,” dedi Strumberg. “Adam taşaklı sonuçta. Dediğin gibi kendi kolunu kestirdiyse yani…”</span></p>

      <p class="paragraf-2" xml:lang="tr-TR"><span xml:lang="en-US">Yancy ajanlara kasırganın Nassau Havaalanı’nı mahvettiğini söyledi. “Pistler tahminen en erken yarın sabaha açılır. Yerinizde olsam telefona sarılırdım çünkü itin büyük ihtimalle sahte pasaportu falan vardır. Göçmen bürosuna, gümrüğe falan Christopher Grunion adını vermelisiniz.”</span></p>

      <p class="paragraf-2" xml:lang="tr-TR"><span xml:lang="en-US">On iki parmak ustası sekreter, “Harflerini ayırarak söyler misiniz, lütfen?” dedi.</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Yancy’nin kanaatine göre, görüşme olabildiğince iyi geçmişti. FBI ajanları, esasen sigorta dolandırıcılığıyla uğraşmakla birlikte, Stripling’in Florida’da işlediği iki cinayete iş icabı denebilecekten fazla ilgi göstermişlerdi. Böylesi ağır ithamlar, Stripling’i arananlar listesinin tepesine taşıyabilir ve yakalanmasını, Liske’nin deyişiyle “Bahamalar hükümeti nezdinde” önceliğe dönüştürebilirdi. Cinayetlerin gerçekleştiği yetki bölgelerinden Monroe İlçesi ya da Miami-Dade’de bekleyecek tutuklama emirleri de fayda sağlayabilirdi. Yancy’nin sıradaki işi buydu.</span></p>

      <p class="paragraf-2" xml:lang="tr-TR"><span xml:lang="en-US">Arabasına dönünce Rosa’yı aradı. Doktor işe gitmiş, çoktan bir otopsiye girişmişti bile. Evinin yedek anahtarı, arka kapının yanındaki yapma bir kaktüsün içinde saklıydı. Yancy eve girdi, balıklara yem verdi, duş aldı ve kendine fıstık ezmeli bir sandviç yaptı. Rogelio Burton ve Şerif Summers’a birer mesaj bırakarak, Keys’e müthiş haberlerle döneceğini söyledi.</span></p>

      <p class="paragraf-2" xml:lang="tr-TR"><span xml:lang="en-US">Derken telefonu çaldı; Sağlık Bakanlığı’ndan amiri Tommy Lombardo arıyordu.</span></p>

      <p class="paragraf-2" xml:lang="tr-TR"><span xml:lang="en-US">“Alo? Ha, tatilde falansın, biliyorum ama…”</span></p>

      <p class="paragraf-2" xml:lang="tr-TR"><span xml:lang="en-US">“Yok, çalışıyorum.”</span></p>

      <p class="paragraf-2" xml:lang="tr-TR"><span xml:lang="en-US">“Bahamalar’da böcek sorunu mu varmış?”</span></p>

      <p class="paragraf-2" xml:lang="tr-TR"><span xml:lang="en-US">“Çok komik, Tommy. Cinayet vakası…”</span></p>

      <p class="paragraf-2" xml:lang="tr-TR"><span xml:lang="en-US">“Ya, kesin öyledir.”</span></p>

      <p class="paragraf-2" xml:lang="tr-TR"><span xml:lang="en-US">“Memlekete döndüm zaten. Ne lazımdı?”</span></p>

      <p class="paragraf-2" xml:lang="tr-TR"><span xml:lang="en-US">“Sen lazımsın, Andrew. Şey… E… Stoney’nin yeriyle ilgili şikayet var… Normaldekilerden beter bir şey. Ponte Vedra’dan bir kadın; şeyinde olta iğnesiyle acile kaldırılmış. Hani şu gırtlaktan sarkan pembe şey var ya…”</span></p>

      <p class="paragraf-2" xml:lang="tr-TR"><span xml:lang="en-US">“Küçük dil deniyor ona,” dedi Yancy. “Küçük diline olta saplanmış yani. Küba sarıkuyruğu yiyordu herhalde.”</span></p>

      <p class="paragraf-2" xml:lang="tr-TR"><span xml:lang="en-US">“Vay! Nasıl bildin yahu?”</span></p>

      <p class="paragraf-2" xml:lang="tr-TR"><span xml:lang="en-US">“Brennan bütün balık pişirirken içinde iğne kontrolü yapmıyor çünkü.”</span></p>

      <p class="paragraf-2" xml:lang="tr-TR"><span xml:lang="en-US">“Niye?”</span></p>

      <p class="paragraf-2" xml:lang="tr-TR"><span xml:lang="en-US">“Hıyar çünkü.”</span></p>

      <p class="paragraf-2" xml:lang="tr-TR"><span xml:lang="en-US">“Hemen işbaşı yapman lazım, Andrew.</span> <span class="char-style-override-2" xml:lang="en-US">Citizen</span><span xml:lang="en-US">’da haberi çıktı valla. Kadın valinin tanıdığıymış.”</span></p>

      <p class="paragraf-2" xml:lang="tr-TR"><span xml:lang="en-US">“Haftaya yemeğe çıkalım. Zehirlenmeyeceğimiz bir yer seç ama.”</span></p>

      <p class="paragraf-2" xml:lang="tr-TR"><span xml:lang="en-US">Rosa eve beş buçukta döndü. Yemeğe çıkmadılar ve sevişmediler. Rosa, doğum gününde ölmüş bir kıza otopsi yapmıştı. Kızcağız henüz sekiz yaşındaydı ve anasıyla babası ta Krome Caddesi’ndeki Miccosukee kumarhanesine giderek çocuğu evde yalnız bırakmışlardı. Arka bahçelerindeki havuzda yüzerken apandisiti patlayan kızın yardım çığlığını kimse duymamıştı. Zor bela havuzdan çıkmayı başarmış ama acıya orada teslim olmuştu.</span></p>

      <p class="paragraf-2" xml:lang="tr-TR"><span xml:lang="en-US">Yancy bütün geceyi Rosa’ya sarılarak geçirdi. Rosa hıçkırıklar arasında işinin her gün böyle feci geçmediğini söylerken Yancy sadece, gözlerini kapa, diyebildi. Şafağa doğru uyuyakaldığında, Yancy alnına bir öpücük kondurup sessizce çıktı.</span></p>

      <p class="paragraf-2" xml:lang="tr-TR"><span xml:lang="en-US">Önce Johnny Mendez’in evine gitti ve sahtekar polis emeklisinin rozetini posta kutusuna bıraktı. Bayan Mendez yaratığımsı şiş yüzüyle sundurmadan izlerken, Siyam kedisi gene arabanın kaputuna uzanmış yalanıyordu. Kadının ayaklarında sabaha hiç uymayan topuklu terlikler, sırtındaysa yağ emdirme işlemlerine boşu boşuna para harcadıklarını utanmazca gösteren ince bir sabahlık vardı. Yancy’nin içinde Mendez’e hafif bir sempati uyandı; karısının güzellik masraflarını karşılamak için Suç İhbar Hattı’nı tırtıklamaktan başka çaresi kalmamış olmalıydı. Yancy önce kornaya, sonra gaza basarak uzaklaştı.</span></p>

      <p class="paragraf-2" xml:lang="tr-TR"><span xml:lang="en-US">Homestead’e gelince turnikelerden önce yan yola saptı ve nenesinin eski evine gitti. Cenazesinin kalktığı gün hırsızların kırdığı cam, sokaktan görülebiliyordu. Evin yeni sakinlerinin ufak çocukları vardı anlaşılan; girişin hemen yanında üç tekerlekli bir bisiklet duruyordu. Yancy, Montana’daki babasını arayıp balık durumunu soran bir mesaj bıraktı. Nereden aradığını söylemedi.</span></p>

      <p class="paragraf-2" xml:lang="tr-TR"><span xml:lang="en-US">Keys yolunda radyoyu açmadı. Düşünceleri sessizliğe büründü ve kilometreler akıp gitti. Snake Creek açılır köprüsünün önündeki trafik kazası yüzünden mola verip temizliğini bildiği bir büfede karnını doyurdu. Sessize aldığı telefonuna baktığında, Tommy Lombardo’dan gelmiş iki cevapsız arama gördü. Lizard Cay’den, Neville Stafford’dan haber yoktu.</span></p>

      <p class="paragraf-2" xml:lang="tr-TR"><span xml:lang="en-US">Aklında Neville ve Bannister Point’teki olay, yol açılır açılmaz arabasına atladı. Eve Stripling’in ihtiyarı Rocky Town’dan hatırlamasından ve Nick’in, Neville’in peşine Egg’i salmasından endişe ediyordu. FBI’ın harekete geçmesi ne kadar sürecekti acaba?</span></p>

      <p class="paragraf-2" xml:lang="tr-TR"><span xml:lang="en-US">Yedek seçeneği, kopuk kol vakasına duyduğu korkuya rağmen Şerif Summers’tı. Yancy, kaçak bir katilin yakalanmasına yardım türünden kolay bir zafer fırsatı görmesi halinde şerifin Bahamalar’daki yetkililerle konuşmaya ikna edilebileceği fikrindeydi.</span></p>

      <p class="paragraf-2" xml:lang="tr-TR"><span xml:lang="en-US">Köprünün yarısındayken siren sesleri duydu. Dikiz aynasında tam teşekkül itfaiye aracını görünce yol vermek için yavaşlayarak çekildi. Keys’te sık yangın çıkmadığından, acil durumun bir başka trafik kazasından kaynaklandığını varsaydı.</span></p>

      <p class="paragraf-2" xml:lang="tr-TR"><span xml:lang="en-US">Dönerek yükselen kapkara dumanları gördüğünde, Bahia Honda’yı geçmiş, şerife ikinci mesajı bırakmakla meşguldü. Dumanların Big Pine’ın körfez tarafından, çevreyolunun uzağından yükselmesi, yangının trafik kazasından kaynaklanmadığını gösteriyordu. Garibanın birinin evi yanıyordu herhalde.</span></p>

      <p class="paragraf-2" xml:lang="tr-TR"><span xml:lang="en-US">Tanıdık biri mi acaba, diye düşündü Yancy.</span></p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-32-backlink" id="footnote-225-32">32</a>- Bob Dylan ve Jacques Levy tarafından yazılan, Bob Dylan’ın 1976 tarihli <span class="char-style-override-2">Desire</span> adlı albümünde yayımlanan şarkı. Mozambik’in Portekiz’e isyan ettiği dönemde sol kanat tarafından isyancılara destek olarak görülmek istenmiştir. Ancak şarkı ülkeyi güneşin altında romantik bir kaçış noktası olarak betimlemektedir. (y.n)</p>
        </div>
      </div>
    </div>
  </div>
</body>
</html>
