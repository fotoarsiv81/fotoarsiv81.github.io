<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-5.html" xml:lang="en-US">
    <div class="Basic-Text-Frame">
      <p class="split" xml:lang="tr-TR"></p>

      <p class="anabaslik" id="toc_marker-6" xml:lang="tr-TR"><span xml:lang="en-US">Altı</span></p>

      <p class="paragraf-2" xml:lang="tr-TR"><span xml:lang="en-US">Borç, uyuşturucu yahut kadın konularından çıkan sarhoş kavgaları, Key West’in tipik cinayet sebepleriydi. Taammüden işlenen cinayetlere ender rastlanırdı çünkü bu tip eylemler, adanın üşengeç suçluları arasında pek rastlanmayan planlama ve ayık kafa gerektirirdi.</span></p>

      <p class="paragraf-2" xml:lang="tr-TR"><span xml:lang="en-US">Yancy yanına vardığında, Charles Phinney çoktan mortu çekmişti. Gözleri camlaşmıştı; her yanı kana bulanmıştı ve siyah kotunun cepleri dışardaydı. Fahişe çıkmayan sarışın hanım arkadaşı, katilin mavi bir mobiletle geldiğini ve Phinney’ye iki kurşun sıktıktan sonra parasını alıp kaçtığını söyledi. Dediğine göre, katil yüzünü kamuflaj desenli bir bezle örtmüştü ve Cuma geceleri Margaret Sokağı haricinde hemen her yerde dikkat çekecek turuncu veya kırmızı bir panço giymişti.</span></p>

      <p class="paragraf-2" xml:lang="tr-TR"><span xml:lang="en-US">Cinayeti, işlendiği yer nedeniyle şerifin ekibi değil, şehir polisi soruşturacaktı. Üniformalı memurlar Caroline kavşağını tümden şerit altına alıp kalabalığı uzaklaştırırken, ambulansla gelen sağlık görevlisi sırf gösteriş uğruna Phinney’nin göğsüne yüklendi. Meşin karası suratı bembeyaz kesilen Kaptan Fitzpatrick, oğlanın cesedi ambulansa konana kadar olay yerinden ayrılmadı. Ardından eve gidip sızana dek içeceğini söyledi.</span></p>

      <p class="paragraf-2" xml:lang="tr-TR"><span xml:lang="en-US">Yancy, Phinney’nin kız arkadaşıyla olay yerinde kaldı. Kızın adı Madeline’dı ve Duval tarafındaki bir tişörtçüde tezgahtardı. Dediğine bakılırsa, dükkan Rus mafyasına aitti ve Phinney’yi onlar öldürmüştü.</span></p>

      <p class="paragraf-2" xml:lang="tr-TR"><span xml:lang="en-US">“Para konusunda böbürlendiğini duymuşlardır,” dedi.</span></p>

      <p class="paragraf-2" xml:lang="tr-TR"><span xml:lang="en-US">Yancy oğlanın üzerinde ne kadar nakit taşıdığını sordu.</span></p>

      <p class="paragraf-2" xml:lang="tr-TR"><span xml:lang="en-US">“Bin dolar falan.”</span></p>

      <p class="paragraf-2" xml:lang="tr-TR"><span xml:lang="en-US">“Nereden bulmuş parayı?”</span></p>

      <p class="paragraf-2" xml:lang="tr-TR"><span xml:lang="en-US">“Bir işten işte.” Madeline burnunu çekerek limana çevirdi bakışlarını. Gözyaşları koyu makyajını mahvetmişti.</span></p>

      <p class="paragraf-2" xml:lang="tr-TR"><span xml:lang="en-US">Yancy, “Ne işi?” dedi, “Kokain, metamfetamin?”</span></p>

      <p class="paragraf-2" xml:lang="tr-TR"><span xml:lang="en-US">Madeline’ın bakışları kısılarak Yancy’ye döndü. “Polis falan mısın sen?”</span></p>

      <p class="paragraf-2" xml:lang="tr-TR"><span xml:lang="en-US">“İzindeyim.” Doğru sayılabilirdi.</span></p>

      <p class="paragraf-2" xml:lang="tr-TR"><span xml:lang="en-US">Gözlerini sildi kız. “Kimsenin vurulduğunu görmemiştim hiç. Tanrım…” Phinney’yle bir aydır “falan” çıkıyorlardı. “Ot satıyordu,” dedi.</span></p>

      <p class="paragraf-2" xml:lang="tr-TR"><span xml:lang="en-US">Kızın, vereceği tepkiyi görmeye, söylediğine inanıp inanmadığını kestirmeye çalıştığını fark etti Yancy.</span></p>

      <p class="paragraf-2" xml:lang="tr-TR"><span xml:lang="en-US">“Ha,” dedi, “yani voliyi vurunca</span> <span class="char-style-override-2" xml:lang="en-US">Anam</span><span xml:lang="en-US">’daki işinden ayrıldı diyorsun.”</span></p>

      <p class="paragraf-2" xml:lang="tr-TR"><span xml:lang="en-US">“Aynen.”</span></p>

      <p class="paragraf-2" xml:lang="tr-TR"><span xml:lang="en-US">“Ve senin patronlar bin papel uğruna oğlanı nalladı diyorsun, öyle mi?”</span></p>

      <p class="paragraf-2" xml:lang="tr-TR"><span xml:lang="en-US">Madeline teorisini tekrar düşünüyordu anlaşılan. “Mahkemeye falan çıkmam gerekecek mi?”</span></p>

      <p class="paragraf-2" xml:lang="tr-TR"><span xml:lang="en-US">“Mahkeme olursa.”</span></p>

      <p class="paragraf-2" xml:lang="tr-TR"><span xml:lang="en-US">“Yani… Charlie her yerde cırcır konuşuyordu işte. Parasını bilenler tek Ruslar değildi.” Omuz silkti. “Herkes olabilir…”</span></p>

      <p class="paragraf-2" xml:lang="tr-TR"><span xml:lang="en-US">Şehir polisi dedektiflerinden birinin, mavi mobiletin kiralık çıktığını söylediği çalınmıştı az evvel Yancy’nin kulağına. Mobilet, Southard tarafındaki bir ara sokakta bulunmuştu bile.</span></p>

      <p class="paragraf-2" xml:lang="tr-TR"><span xml:lang="en-US">“İşimi kaybedemem,” dedi Madeline. Platin rengine açılmış saçları diken dikendi. Elleri kaba, bakışları ihtiyardı kızın. Yancy, kızın Phinney’den rahat on beş yaş büyük olduğunu tahmin etti.</span></p>

      <p class="paragraf-2" xml:lang="tr-TR"><span xml:lang="en-US">“Sigaran var mı?” dedi Madeline. “Fenayım valla.”</span></p>

      <p class="paragraf-2" xml:lang="tr-TR"><span xml:lang="en-US">“Bırakalı çok oldu. Kusura kalma.”</span></p>

      <p class="paragraf-2" xml:lang="tr-TR"><span xml:lang="en-US">“Ha…</span> <span class="char-style-override-2" xml:lang="en-US">Onlardansın</span> <span xml:lang="en-US">demek.”</span></p>

      <p class="paragraf-2" xml:lang="tr-TR"><span xml:lang="en-US">Yancy kaldırımda yanmamış bir sigara gördü. Phinney’nin bardan ayrılırken ağzında taşıdığı, mobiletli katil gelip vurmadan hemen önce yakmak için durduğu sigaraydı bu.</span></p>

      <p class="paragraf-2" xml:lang="tr-TR"><span xml:lang="en-US">Madeline müteveffanın sigarasını Yancy’nin elinden aldı. “Neyse ne,” dedi.</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Aynı gece, dört yüz yirmi beş kilometre uzakta, Andros Adası’nın</span><span class="dipp" style="font-size:0.82em;"><a class="footnote-link" href="#footnote-225-11" id="footnote-225-11-backlink">11</a></span> <span xml:lang="en-US">doğu kıyısında bir adam, Ejder Kraliçe adıyla maruf bir kadının kapısını tıklattı. Kadın kapıyı açınca, Neville adındaki bu adam içeri girerek, “Bi’ beyaz adam için vudu lağzım bana,” dedi.</span></p>

      <p class="paragraf-2" xml:lang="tr-TR"><span xml:lang="en-US">Ejder Kraliçe hasır koltuğuna oturdu. “Senin o’llanın nesi var ö’lle? İyi görünmüyo’.”</span></p>

      <p class="paragraf-2" xml:lang="tr-TR"><span xml:lang="en-US">“Benim o’llan diyil o,” dedi Neville. “O bi’ maymun.”</span></p>

      <p class="paragraf-2" xml:lang="tr-TR"><span xml:lang="en-US">Fresh Creek’te bir süngerciyle giriştiği domino oyununda kazanmıştı maymunu. Süngerci, Exumas yakınlarında çekilen Johnny Depp’li korsan filmlerindeki maymun budur, demişti. Neville hayvana Driggs adını koymuş ve tıka basa balık ve kabuklu kızartmasıyla beslemişti. Çok geçmeden hayvancağızın yüzü kırışmaya, tüyleri dökülmeye başlamıştı. Dışarı çıkmayı her daim reddettiğinden, Neville sonunda hayvana, özenle kuyruk deliği açtığı bebek bezlerinden bağlamaya başlamıştı. Tüysüz gariban, Neville’in bacağına sarılmış, büyücü kadına korkuyla bakıyordu şimdi.</span></p>

      <p class="paragraf-2" xml:lang="tr-TR"><span xml:lang="en-US">Kraliçe öne eğildi. “Seni se’mmediği belli. Sen hanımla bi’ konuş bak, kimlerle düşüp kalkmış.”</span></p>

      <p class="paragraf-2" xml:lang="tr-TR"><span xml:lang="en-US">Boş verdi Neville. Ejder Kraliçe ya miyop ya da ciddi sarhoştu.</span></p>

      <p class="paragraf-2" xml:lang="tr-TR"><span xml:lang="en-US">“Kimmiş kurtulmak istedi’in beyaz şeytan, ha?”</span></p>

      <p class="paragraf-2" xml:lang="tr-TR"><span xml:lang="en-US">“Krissofır diye biri.”</span></p>

      <p class="paragraf-2" xml:lang="tr-TR"><span xml:lang="en-US">Neville, limanda demirli bir yatın kaptanından bir miktar istiridye ve iki balık karşılığı aldığı Bacardi 8 şişesini çıkardı. Ejder Kraliçe’nin rom sevdası herkesin malumuydu.</span></p>

      <p class="paragraf-2" xml:lang="tr-TR"><span xml:lang="en-US">“Va’ mı yanında adama ayit bi’şi’?”</span></p>

      <p class="paragraf-2" xml:lang="tr-TR"><span xml:lang="en-US">“Göynek parçası.” Balıkçılık meraklısı Amerikalıların giydiği türden gömleklerden yırtılma bir parça uzattı büyücüye. Neville yırtık parçayı Christopher’ın çöp kutusundan almıştı.</span></p>

      <p class="paragraf-2" xml:lang="tr-TR"><span xml:lang="en-US">“Bela oku istiyo’m ona.”</span></p>

      <p class="paragraf-2" xml:lang="tr-TR"><span xml:lang="en-US">Ejder Kraliçe’nin başında pembe bir batik eşarp, boynundaysa bir dizi cilalı deniz kabuğundan yapılma bir kolye vardı. Beyaz adamın gömleğinin parçasını alıp kokladı.</span></p>

      <p class="paragraf-2" xml:lang="tr-TR"><span xml:lang="en-US">“Yaparsam ölebili’ ama adam,” dedi.</span></p>

      <p class="paragraf-2" xml:lang="tr-TR"><span xml:lang="en-US">Neville biraz düşündü. “Tanrı nası’ isterse.”</span></p>

      <p class="paragraf-2" xml:lang="tr-TR"><span xml:lang="en-US">“Ner’de bu beyaz adam?”</span></p>

      <p class="paragraf-2" xml:lang="tr-TR"><span xml:lang="en-US">“Bannister Point. Dedile’ ki dün or’daki ıstakozcuda yimek yimiş. Kadınıyla.”</span></p>

      <p class="paragraf-2" xml:lang="tr-TR"><span xml:lang="en-US">“Sevmiş mi orayı?” Ejder Kraliçe rom şişesini açtı, yanında duran kahve kupasını doldurdu. Neville’e ikram etmedi ki dert değildi. Neville kadının evinde bulunmaktan feci korkuyordu çünkü kraliçenin karadullara layık bir şöhreti vardı. Kendinden fazlasıyla genç üç sevgilisi pek kuşkulu biçimlerde ölmüş, dördüncüsüyse adadan, dediklerine göre Küba’ya kaçmıştı. Neville tüm dikkatini Ejder Kraliçe’yle göz göze gelmemeye harcıyordu şimdi. Erkekleri sadece bakışlarıyla büyüleyebildiği söyleniyordu.</span></p>

      <p class="paragraf-2" xml:lang="tr-TR"><span xml:lang="en-US">Christopher’ın kadınını sordu kraliçe. “Beyaz mı?”</span></p>

      <p class="paragraf-2" xml:lang="tr-TR"><span xml:lang="en-US">“He,” dedi Neville. “Gelip gidiyo’ ö’lle.”</span></p>

      <p class="paragraf-2" xml:lang="tr-TR"><span xml:lang="en-US">“Adı?”</span></p>

      <p class="paragraf-2" xml:lang="tr-TR"><span xml:lang="en-US">“Bilmiyo’m. Kimseyle konuşmaz. Adam da.”</span></p>

      <p class="paragraf-2" xml:lang="tr-TR"><span xml:lang="en-US">“De o zaman, niye kötülü’nü istiyo’n bu adamın?” Gülümsüyordu Ejder Kraliçe. Burnu yassı, üst dudağıysa yaşlı kaplumbağalarınki gibi fazla çıkıktı.</span></p>

      <p class="paragraf-2" xml:lang="tr-TR"><span xml:lang="en-US">“Adadan gitsin, nas’sı gide’se gitsin işte,” dedi Neville.</span></p>

      <p class="paragraf-2" xml:lang="tr-TR"><span xml:lang="en-US">“Olu’.”</span></p>

      <p class="paragraf-2" xml:lang="tr-TR"><span xml:lang="en-US">Kraliçenin nasırlı parmağı, kucağında çöreklenmiş yılan misali duran bezde gezindi. “O beyaz şeytan Bahamalı diyil, diğ mi?”</span></p>

      <p class="paragraf-2" xml:lang="tr-TR"><span xml:lang="en-US">“Diyil. ‘Merikan.”</span></p>

      <p class="paragraf-2" xml:lang="tr-TR"><span xml:lang="en-US">“Ha, öl’leyse çok güçlü vudu yapmak lağzım… Daha pa’alıya geli’ ama.”</span></p>

      <p class="paragraf-2" xml:lang="tr-TR"><span xml:lang="en-US">“Ossun.”</span></p>

      <p class="paragraf-2" xml:lang="tr-TR"><span xml:lang="en-US">“Bi’ şişe da’a rom getir.”</span></p>

      <p class="paragraf-2" xml:lang="tr-TR"><span xml:lang="en-US">Neville başıyla olur verdi. “Olu’.”</span></p>

      <p class="paragraf-2" xml:lang="tr-TR"><span xml:lang="en-US">“O zaman gitmeyip benle kalaca’n bi’ de. Bu gece gerek yok.” Kapıyı işaret ediyordu kraliçe.</span></p>

      <p class="paragraf-2" xml:lang="tr-TR"><span xml:lang="en-US">Bisikletine atlayıp eğri büğrü mercan patikasında pedal basarken kalbi gümbürdüyordu Neville’in. Altı bezli maymunsa kafasına oturmuş, kulaklarına sımsıkı yapışmıştı. Mini minnacık parmakları nemli, tırnaklarıysa keskindi. Neville önünü görmesine yardım ettiği için ay ışığına müteşekkirdi.</span></p>

      <p class="paragraf-2" xml:lang="tr-TR"><span xml:lang="en-US">Büyücü kadına çaresizlik sürüklemişti Neville’i. Christopher adlı beyaz adam, Neville’in ve kendinden önce babasının ve ondan önce dedesinin oturduğu sahile, zengin turistlere hitap edecek bir tatil köyü kondurma niyetindeydi. Birkaç gün önce taşınma emri gelmişti. Mektuba göre, Kanada’da yaşayan üvey ablası Andros’taki aile arazisini satmıştı ve Neville’e payına düşeni alıp tası tarağı toplamak kalıyordu ki öyle bir şeye hiç niyeti yoktu.</span></p>

      <p class="paragraf-2" xml:lang="tr-TR"><span xml:lang="en-US">Tek istediği, sahilinde, ağaçlarının gölgesinde yaşayıp ölmekti.</span></p>

      <p class="paragraf-2" xml:lang="tr-TR"><span xml:lang="en-US">Durumu Lizard Cay’deki hükümet yetkilileri hatta Nassau</span><span class="dipp" style="font-size:0.82em;"><a class="footnote-link" href="#footnote-225-12" id="footnote-225-12-backlink">12</a></span> <span xml:lang="en-US">bile düzeltemeyince, naçar kraliçeye başvurmak zorunda kalmıştı. Neville sorununun kraliçenin doğaüstü güçlerinin sökemeyeceği ölçüde büyük olduğunun, çok uzaklardaki Florida Keys’teki, aralarında aynı gece gerçekleşen zevzek tayfa Charles Phinney cinayetinin de bulunduğu bir takım suçlara bağlandığının farkında değildi elbette.</span></p>

      <p class="paragraf-2" xml:lang="tr-TR"><span xml:lang="en-US">Bisikleti bir taşın üzerinden şiddetle sektiği anda kafasında şiddetli bir acı duyarak haykırdı: “Pis Maymun! Pis Maymun!”</span></p>

      <p class="paragraf-2" xml:lang="tr-TR"><span xml:lang="en-US">Ama korkmuş hayvan, Neville evine varana dek dişlerini adamcağızın kafasından çekmedi.</span></p>

      <p class="paragraf-2" xml:lang="tr-TR"><span xml:lang="en-US">Yancy eve gece yarısına doğru döndü, oturdu ve bir cıgaralık sardı. Sardığı mala piyasada Yıkım diyorlardı ya, Yancy’yi uygun ölçüde gevşetmeye bile yetmedi. Vurulmuş çok adam görmüştü ama Charles Phinney’nin gözlerindeki bomboşluk bir şekilde içine dokunmuştu.</span></p>

      <p class="paragraf-2" xml:lang="tr-TR"><span xml:lang="en-US">Cep telefonuna baktığında üç ayrı kadından gelmiş üç ayrı mesaj görünce şaşırdı. Böylesi harika bir şey başına gelmeyeli asırlar geçmişti.</span></p>

      <p class="paragraf-2" xml:lang="tr-TR"><span xml:lang="en-US">İlk mesaj, geçmişte Plover Chase adıyla tanınan Bonnie Witt’tendi. Sarasota’dan aramıştı ve mesajı şöyleydi: “Alo, benim. Hiç zahmete girip azma ama deminden beri senle ilgi ahlaksızlıklar var aklımda. Cliff epeydir bana el sürmüyor. Bu aralar oto-erotik boğulma deneyleriyle meşgul. Yalandan kendi boğazlarını falan sıkıp geliyorlar ya hani… Neyse işte, bildiğin üzere sakarın tekidir; deneylerinden birinin sonunda asacak kendini herhalde. İki defa yerde mosmor baygın buldum zaten. Dün de bana defibirilatör</span><span class="dipp" style="font-size:0.82em;"><a class="footnote-link" href="#footnote-225-13" id="footnote-225-13-backlink">13</a></span> <span xml:lang="en-US">kullanmayı öğretti. Neme lazım diye. Yani, diyeceğim Andrew, öyle fazla heveslenme ama yakında dul kalma ihtimalim elliye elli gibi. Neyse, ara beni.”</span></p>

      <p class="paragraf-2" xml:lang="tr-TR"><span xml:lang="en-US">İkinci mesaj, Yancy’nin olay yerinde, dedektifler Phinney’nin kız arkadaşını sorgularken bulduğu bir fırsatta mesaj çektiği Doktor Rosa Campesino’dandı. Patolog, kopuk koldan çıkardığı dişin ufak, muhtemelen sığlıklarda yaşayan bir türe ait çıkmasıyla pek ilgilenmiş gibiydi: “Bu durum kesinlikle cinayet ihtimalini güçlendiriyor. Konuştuğun kaptan için uzmandır diyebiliyor musun? Kesinleştirmek için, dişi Miami’deki Rosenstiel Okulu’na yollamalısın. Sonrasında çıkanları bana haber verirsin, olur mu? Bir de… Eh, geldiğin gün uydurduğum ufak yalan için özür dilemek istiyorum. SWAT timinden bir keskin nişancıyla evli değilim… Aslında kimseyle evli değilim. Uyuz davrandığım için özür dilerim. Yemeğe çıkma havamda değildim.”</span></p>

      <p class="paragraf-2" xml:lang="tr-TR"><span xml:lang="en-US">Son mesajsa, müteveffa Nicky Stripling’in kızı Caitlin Cox’tandı: “Sizi hafta sonu rahatsız ettiğim için özür dilerim,</span> <span class="char-style-override-2" xml:lang="en-US">Müfettiş</span> <span xml:lang="en-US">ama cenazede söylediğimi hatırlıyor musunuz? Hani üvey anam olacak kadının açgözlülüğünden bahsetmiştim… Hah, şimdi kanıtım da var! Ciddiyim. Hemen arayın beni. Yani kahraman falan olmak istiyorsanız arayın.”</span></p>

      <p class="paragraf-2" xml:lang="tr-TR"><span xml:lang="en-US">Kafası tütsülü biri için haddinden fazla bilgiydi bunlar. Yancy terliklerini fırlattı, kalkıp mutfak tezgahına uzanarak tavana bakmaya başladı. Dr. Witt’in boynunda ilmik, gözler pörtlek boşalmasının görüntüsü zihninde canlanınca Yancy, adamın, işine mal olan elektrikli süpürge hortumu saldırısından aslında hoşlanmış olabileceğini düşündü. Telefon mesajı Yancy’ye Bonnie’nin, Clifford’ın pençesinden kurtulsa bile, koşarak Keys’e geleceğinden çok, romantizmi mümkün mertebe koruyup, daha önce geçmişteki sabıkasına dair yaptığı ve pişmanlık duyduğu itirafın başka kulaklara erişmesini engellemek adına yol yaptığı izlenimini vermişti.</span></p>

      <p class="paragraf-2" xml:lang="tr-TR"><span xml:lang="en-US">Rosa Campesino’nun mesajı, gelecekte daha fazla görüşmeye ve belki çıkmaya kapı açtığından çok daha ilgi çekiciydi. En azından, Yancy söylediklerinden bunları çıkarmıştı. Şimdiye dek hiçbir Adli Tıp uzmanına asılmamıştı ve kadının yolladığı işaretleri doğru yorumladığından emin değildi. Yarın sabah mesajı ayık kafayla bir daha dinleyecekti.</span></p>

      <p class="paragraf-2" xml:lang="tr-TR"><span xml:lang="en-US">Caitlin Cox… Yancy kızın cinayete dair kesin delil bulduğundan kuşkuluydu ama görmeye değecek bir şeye denk gelmiş olabilirdi. Sırf böcek devriyesinden iyice sıkıldığından değil, bu yüzden kızla buluşmaya karar verdi. Yancy, kopuk kolu kimsenin istemediği süre boyunca buzdolabının başkonukluğunu yapmış Nicky Stripling’in ölümüne dair gerçekleri ortaya çıkarmaya yönelik, polislere has türden bir sorumluluk duyuyordu.</span></p>

      <p class="paragraf-2" xml:lang="tr-TR"><span xml:lang="en-US">Ötesi, Eve Stripling’in kocasını öldürüp olaya tekne kazası süsü verdiğini ortaya çıkarmasının, kurtuluşuna giden yolu açacağını kafasındaki onca dumanın arasından görebiliyordu Yancy. Tek başına kadını enseleyebilirse, Şerif Summers’ın görevini iade etmekten başka ne çaresi kalabilirdi?</span></p>

      <p class="paragraf-2" xml:lang="tr-TR"><span xml:lang="en-US">Mutfak tezgahı üzerinde sızıp sabaha bir çığlıkla uyanmadan önce, aklından en son bunlar geçti.</span></p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-11-backlink" id="footnote-225-11">11</a> Bahamalar’daki meskun adaların en büyüğü. (ç.n.)</p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-12-backlink" id="footnote-225-12">12</a> Halen İngiliz Milletler Topluluğu çatısı altında bulunan, toplam yedi yüz ada ve adacıktan kurulu Bahamalar’ın başkenti. (ç.n.)</p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-13-backlink" id="footnote-225-13">13</a> Durmuş kalbi elektrik şokuyla canlandırmaya yarayan cihaz. (ç.n.)</p>
        </div>
      </div>
    </div>
  </div>
</body>
</html>
