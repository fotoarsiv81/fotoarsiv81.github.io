<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-13.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-13.html" xml:lang="en-US">
    <div class="Basic-Text-Frame">
      <p class="split" xml:lang="tr-TR"></p>

      <p class="anabaslik" id="toc_marker-14" xml:lang="tr-TR">On Dört</p>

      <p class="paragraf-2" xml:lang="tr-TR"><span xml:lang="en-US">Santeria rahipleriyle üst seviye vudu büyücülerinin talepleri doğrultusunda doğan insan kemiği piyasası yüzünden mezar soygunculuğu, Florida’da sıkça rastlanan bir suçtu. Mezarlıkların çoğu gece bekçisine para harcama hevesi göstermediğinden, mezar soygunculuğu özel bir gizlilik gerektirmemekle birlikte, kas gücü ve sağlam sinir istiyordu.</span></p>

      <p class="paragraf-2" xml:lang="tr-TR"><span xml:lang="en-US">Flaco Chavez ile sokaklarda Delta Force lakabıyla tanınan ortağı hırsızlıkla geçiniyorlardı ve şimdiye dek hiç tabut açmaya kalkışmamışlardı. Hapishanede tanışmış, sonrasındaysa pek dikkatsiz bir şartlı tahliye memuruna düşmüşlerdi. Delta Force, iddiasına göre, eskiden komandoydu; arada kapanış saatlerinden sonra spor salonlarına girer, çalışırdı. Flaco Chavez’in uzmanlığı yaşlı bankamatik kullanıcılarını soymaktı ama son dönemlerde zırhlı araçlara terfi etmekten bahsediyordu.</span></p>

      <p class="paragraf-2" xml:lang="tr-TR"><span xml:lang="en-US">Bir gece, bir benzin istasyonunda soyacak araba bakınırken pek çekici bir teklif aldılar: Bir mezarı soymak için altı yüz dolar… Paranın yarısı peşin, diğer yarısıysa alınanların Biscayne Bulvarı’ndaki Denny’nin Yeri diye bir lokantada tesliminde ödenecekti. İş iki kafadara kolay göründü; derhal hamile bir hemşirenin arabasını çalıp Kuzey Miami’deki St. Lazarus Bahçe ve Su Parkı’na gittiler. Yolda durup bir hırdavatçıyı soyarak iki kürek, bir kazma, eldiven ve fener edindiler.</span></p>

      <p class="paragraf-2" xml:lang="tr-TR"><span xml:lang="en-US">Soygunun en zorlu tarafı, hedeflenen mezarı bulmak çıktı. Delta Force kokain çektiğinden, odaklanma zorluğu yaşıyordu; Nicholas Stripling’in, artık her kim idiyse bu</span> <span class="char-style-override-2" xml:lang="en-US">hıyar</span><span xml:lang="en-US">, mezarını bulmak Flaco Chavez’e düştü. Bulunduktan sonra, Flaco Chavez ayağını burktuğu numarası yaparken Delta Force’un derviş hızıyla kazmasıyla tabutun çıkarılması bir saat bile sürmedi. Geri dönerlerken, çalıntı araçları bir devriye polisince fark edildi; polis sert bir U dönüşüyle tepe ışığını yakıp peşlerine takıldı. Flaco Chavez sessizce teslim önerdi ama bir sürü şartlı tahliye ihlaliyle karşılaşacak olan Delta Force gaza yüklenmeyi seçti.</span></p>

      <p class="paragraf-2" xml:lang="tr-TR"><span xml:lang="en-US">Her ikisi de emniyet kemeri takma zahmetine girmediğinden, kokainin performans artırıcı özelliklerine bel bağlama yanılgısına düşen Delta Force’un kaçış fikrinin yoldan çıkarak saatte yüz elli kilometre hızla bir ağaca toslamayla sonuçlanmasıyla birlikte kafaları ön camda patladı. Çarpmanın şiddetiyle açılan bagajdan fırlayan golf çantasındansa sopalar, toplar, bir adet zıpkın ve derhal Adli Tıp’a yollanan kopuk, mumyalanmış bir kol çıktı.</span></p>

      <p class="paragraf-2" xml:lang="tr-TR"><span xml:lang="en-US">İşin eğlenceli tarafı kolun, ellerinde çalıntı bir çifteyle (tamamen korunma amaçlı) mezar soyguncularını bekleyen çiftin bulunduğu Denny’nin lokantasının önünden geçmesiydi.</span></p>

      <p class="paragraf-2" xml:lang="tr-TR"><span xml:lang="en-US">Buluşma için kararlaştırılan zamandan bir saat sonra Eve Stripling, “Dallamaların üç yüz doları alıp fıydıklarına inanamıyorum,” dedi.</span></p>

      <p class="paragraf-2" xml:lang="tr-TR"><span xml:lang="en-US">Artık resmen sevgili makamına çıkmış adam, “Nesine inanamıyorsun?” diye homurdandı.</span></p>

      <p class="paragraf-2" xml:lang="tr-TR"><span xml:lang="en-US">“Teslimatta beş yüz teklif etmeliydik.”</span></p>

      <p class="paragraf-2" xml:lang="tr-TR"><span xml:lang="en-US">“Ya da kol yoksa para yok demeliydik.”</span></p>

      <p class="paragraf-2" xml:lang="tr-TR"><span xml:lang="en-US">Eve sıkıntıyla ofladı. “Tamam, şekerim. Kazıklandık. Ne yapacağız şimdi?”</span></p>

      <p class="paragraf-2" xml:lang="tr-TR"><span xml:lang="en-US">“Pilotu arayacağız. Geliyoruz, diyeceğiz.”</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Arkadaşları Neville’e, aile mülkünün satışından gelen parayı alıp başka bir sahile şahane bir ev dikmemekle aptallık ettiğini söylüyorlardı. Olanca saflıklarıyla bölgeye turist doları yağdıracağına inandıkları Kıvrık Kuyruk Resort’a militanca karşı çıkışını anlayamıyorlardı. Neville’in kelimelerle arası çok iyi değildi ve içini yakan yitmişlik hislerini açıklamakta zorlanıyordu. Üç sevgilisi, Driggs’in her türlü yaramazlığını özletecek ölçüde dırdır ediyor, aptallığına verip veriştiriyordu.</span></p>

      <p class="paragraf-2" xml:lang="tr-TR"><span xml:lang="en-US">Maymun, Rocky Town’da Ejder Kraliçe’nin aile içi evlilik ürünü kuzenleri ve pörtlek gözlü yardım dilenenlerden mamul karman çorman maiyetinin omuzlarında görülüp duruyordu. Bu arada istenmeyen Amerikalı Christopher, herhangi bir vudu etkisi emaresi göstermiyordu. Neville eski arazisinin güzelim ağaçlarının plaja ve inşaata yer açmak adına kesilişine, mahzun köklerinin tutunamamış pençeler misali göğe bakışına çok üzülüyordu.</span></p>

      <p class="paragraf-2" xml:lang="tr-TR"><span xml:lang="en-US">Christopher’ın kiralık zebanisi, elde kriket sopasıyla iğdiş edilen domuzlar gibi böğürerek karavanından fırladığında tam çitin üzerindeydi. Döndü, bisikletine atladı ve öfkeyle yumruğunu sallayarak kaçtı. Aynı öfkeyle Ejder Kraliçe’nin kapısına dayandı ama kapı açılmadı. Yan taraftaki bir pencereden baktığında, masada boş bir rom şişesiyle tümüyle erimiş bir mum gördü. Manzaraya puro ve uzun süre su yüzü görmemiş maymun kokusu eşlik ediyordu.</span></p>

      <p class="paragraf-2" xml:lang="tr-TR"><span xml:lang="en-US">Rıhtıma döndü ve derme çatma bir balık büfesinin gıcırtılı sandalyelerinde, elde içki oturdu. Neville, Bahamalıların pek çoğu gibi, ilerlemeye karşı durmaz ama ilerlemeden endişe duyardı. Andros, Florida’ya yakınlığına rağmen, uygunsuz sığlıkta ve doğal koylardan yoksun batı sahili nedeniyle, Bimini yahut Freeport gibi akın altında kalmamıştı. Adanın orta bölümü çoğunlukla balta girmemiş türden ormandı. Ekonomisi, Bahamalar’ın büyük kısmını besleyen tarlalara ve Rocky Town gibi birkaç balıkçı köyüne bağlıydı. En güçlü kaynaklarından biri tatlı suydu: Çoğu Androslu’nun uğramamayı tercih ettiği Morgan’s Bluff’ten Nassau’ya günde yedi milyon galon su naklediliyordu.</span></p>

      <p class="paragraf-2" xml:lang="tr-TR"><span xml:lang="en-US">Kıvrık Kuyruk Resort, Neville’in nazarında herhangi bir Bay Street dümeninden farksızdı. Birilerinin (üvey kız kardeşi dahil) satın alındığından emindi. Bu tür büyük çaplı girişimlerin geleneksel sonucuysa elbette iflastı. Christopher, sabrı ve parası tükenene kadar yağlanıp yolunacaktı. Ardından öfkeyle Bahamalar’a veda edecek, inşaatı yarım kalmış turist tuzağıysa, sıradaki dangalak gelene dek çürüyerek bekleyecekti. Neville hızla harekete geçip egemenliği geri almazsa, Yeşil Kıyı’nın kaderi sonsuza dek şantiye kalmaktı.</span></p>

      <p class="paragraf-2" xml:lang="tr-TR"><span xml:lang="en-US">Ejder Kraliçe’yi gördüğünde, üçüncü birası önüne gelmişti. Hareketli taht havası saçan “modifiye” tekerlekli sandalyesi ve peşinde ahlaktan yoksun maiyetiyle anayoldan geliyordu. Driggs dümene tünemiş, alt bezini tahtın yan aynalarından birine sürtüyordu. Kafasında, rengi Ejder Kraliçe’nin flamingo pembesi kraliyet elbisesine uygun, batik bir bandana vardı. Yaklaştıklarında Neville, kraliçenin kurbağamsı sesiyle şarkı söylediğini duydu. Kadının yüzünü, bir ara Haiti polisinin pek tuttuğu kocaman bir güneş gözlüğü gizliyordu.</span></p>

      <p class="paragraf-2" xml:lang="tr-TR"><span xml:lang="en-US">“Madam! Durun!” Neville taburesinden fırladığı gibi yaklaşan kafilenin önüne atıldı. “Madam, benim!”</span></p>

      <p class="paragraf-2" xml:lang="tr-TR"><span xml:lang="en-US">Maymun cıyakladı ve kraliçenin maiyeti derhal, hareketini sürdüren mobil tahtın çevresine kalkan kurdular. Türlü tehdit ve küfür eşliğinde kovalandı Neville; bir kez daha seslendiğinde, kraliçenin tek tepkisi elinin tersiyle yaptığı kovma hareketi oldu. Kafile Neville’in yanından geçip gitti.</span></p>

      <p class="paragraf-2" xml:lang="tr-TR"><span xml:lang="en-US">Şaşkına dönen Neville, yolun karşısına geçip gölgede kalmış bir duvarın dibine çöktü. Derken bir golf arabası mırıltıyla geldi. İçinden Kıvrık Kuyruk Resort şantiyesinin kiralık zebanisi çıktı. Neville’e tanıdığını belli edecek denli uzun kaş çatıp, kraliçe ve avenesinin girdiği palmiyeli derme çatma balıkçıya ilerledi. Neville, ızbandudun Ejder Kraliçe’nin önünde diz çöküp heyecanlı alkışları koparacak denli uzun süre elini öpüşünü fal taşı gözlerle izledi. Derken müzik başladı ve kraliçeyle zebani dansa başladılar. Bekçi ayımsı hareketlerle ağzı açık debelenirken, Ejder Kraliçe elektrikli mobilet sandalyenin dümenine asılmış, etrafında dört dönüyordu şimdi. Driggs, aracın tepesinde zevkle cıyaklayan bir posta arabası sürücüsünü andırıyordu.</span></p>

      <p class="paragraf-2" xml:lang="tr-TR"><span xml:lang="en-US">Neville küçük dilini yutacaktı neredeyse. Ne feci bir hata yapmıştı! Aşağılık-şıllık-kahpe-fahişe Ejder Kraliçe hem parasını hem maymununu almıştı!</span></p>

      <p class="paragraf-2" xml:lang="tr-TR"><span xml:lang="en-US">Ve şimdi beyaz şeytanın kiralık zebanisiyle iş tutuyordu!</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">“Dur, sana günümün nasıl geçtiğini anlatayım,” dedi Sonny Summers.</span></p>

      <p class="paragraf-2" xml:lang="tr-TR"><span xml:lang="en-US">“Düzeltebilmek isterdim ama…”</span></p>

      <p class="paragraf-2" xml:lang="tr-TR"><span xml:lang="en-US">“Belki düzeltebilirsin, Andrew.”</span></p>

      <p class="paragraf-2" xml:lang="tr-TR"><span xml:lang="en-US">Şerifin masasında yenilikler vardı: Karısının ağzında şnorkel, elinde baygın bir ıstakozla çekilmiş yeni bir fotoğrafı, ticaret odasından gelme pirinç bir kürdanlık ve Hemingway’in balıkçı teknesi</span> <span class="char-style-override-2" xml:lang="en-US">Pilar</span><span xml:lang="en-US">’ın uyduruk bir maketi…</span></p>

      <p class="paragraf-2" xml:lang="tr-TR"><span xml:lang="en-US">“Şeyi… E… Bana bir iyilik yapmıştın, hatırlarsan.”</span></p>

      <p class="paragraf-2" xml:lang="tr-TR"><span xml:lang="en-US">“Kopuk kola bakıcılığı diyorsun,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Hah, işte. Dul hanıma teslim etmiştin yanılmıyorsam.”</span></p>

      <p class="paragraf-2" xml:lang="tr-TR"><span xml:lang="en-US">“Aynen.”</span></p>

      <p class="paragraf-2" xml:lang="tr-TR"><span xml:lang="en-US">“Dul da uygun bir törenle gömmüştü.”</span></p>

      <p class="paragraf-2" xml:lang="tr-TR"><span xml:lang="en-US">“Evet, tanığıyım bizzat.”</span></p>

      <p class="paragraf-2" xml:lang="tr-TR"><span xml:lang="en-US">Summers öne eğildi. “Sabah Dr. Rawlings aradı. Miami Adli Tıp’tan birileri koldan aldığı doku örneklerini talep etmiş.”</span></p>

      <p class="paragraf-2" xml:lang="tr-TR"><span xml:lang="en-US">Talep, elbette işini gereğince yapan Doktor Rosa Campesino’dandı.</span></p>

      <p class="paragraf-2" xml:lang="tr-TR"><span xml:lang="en-US">Yancy pek masum pozlarda, “Belki aynı bedenin başka bir parçasını bulmuşlardır,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Ben de öyle düşünmüştüm. Açıkçası, öyle</span> <span class="char-style-override-2" xml:lang="en-US">ummuştum</span><span xml:lang="en-US">. Ama az evvel Dr. Rawlings bir daha aradı ve bil bakalım ne dedi? İnanmayacaksın, Andrew! Kolun kendisi Miami’deki Adli Tıp’taymış! Aynı kol!</span> <span class="char-style-override-2" xml:lang="en-US">Anam</span><span xml:lang="en-US">’ın bulduğu!”</span></p>

      <p class="paragraf-2" xml:lang="tr-TR"><span xml:lang="en-US">Yancy elbette kolu gidip Miami-Dade morgunda bizzat görmüştü. Cenaze evinin mumyacısı, görev bilinciyle orta parmağı düzeltmişti ama kol saatinin izi hâlâ duruyordu. Polis, boğulmuş bir balık meraklısına ait gömülmüş kolun, cesetleri aynı morgda yatan iki ufak çaplı suçlunun eline nasıl geçebildiğini henüz çözememişti. Yancy, Rosa’ya, Caitlin’in çenesini tutamayıp nacak ve kemik parçalarını Eve’e anlattığını tahmin ettiğini söylemişti. Cinayet soruşturmasından korkan Eve, çıkarıp inceleyebilecek Adli Tıp’tan önce davranarak kolu ortadan kaldırmak için iki dangalak tutmuştu muhtemelen.</span></p>

      <p class="paragraf-2" xml:lang="tr-TR"><span xml:lang="en-US">Bu arada Rosa, cinayet büro dedektifleriyle konuşurken laflarına çok dikkat etmek zorunda kalmıştı. Yetki alanı dışında kalan bir cinayet davasında çaylak bir lokanta müfettişine defalarca yardım ettiğinin ortaya çıkması işine mal olabilirdi.</span></p>

      <p class="paragraf-2" xml:lang="tr-TR"><span xml:lang="en-US">Şerif Summers ellerini yakarırcasına kaldırarak, “Ne bu şimdi, Andrew?” dedi.</span></p>

      <p class="paragraf-2" xml:lang="tr-TR"><span xml:lang="en-US">“İşimi geri ver, halledeyim hepsini.”</span></p>

      <p class="paragraf-2" xml:lang="tr-TR"><span xml:lang="en-US">“Halledilmesini niye isteyeyim yahu? Bana bulaşmasın istiyorum ben!”</span></p>

      <p class="paragraf-2" xml:lang="tr-TR"><span xml:lang="en-US">Şerif, bürosuna sırtında ütülü lacivert ceketle gelmişti. Yakasında Amerikan bayraklı bir iğne vardı. Biraz kilo almış gibiydi.</span></p>

      <p class="paragraf-2" xml:lang="tr-TR"><span xml:lang="en-US">“Sıradan bir kaza değil miydi bu? Eleman balığa çıkıyor, tekne yan yatıyor, köpekbalıkları üşüşüyor, falan filan… Sonra kolunu bir turist çekiyor denizden. Oradan bu noktaya neden geldik, hiç anlamıyorum!”</span></p>

      <p class="paragraf-2" xml:lang="tr-TR"><span xml:lang="en-US">“Kaza olmadığı için geldik, Sonny.”</span></p>

      <p class="paragraf-2" xml:lang="tr-TR"><span xml:lang="en-US">“Sen hâlâ görevden alınmana bozuksun. Bu mudur mesele? Lağımı mı çomaklıyorsun?”</span></p>

      <p class="paragraf-2" xml:lang="tr-TR"><span xml:lang="en-US">Yancy bir kez daha, bürokratik idam mangasının önüne alınabilecek Rosa’yı düşündü. Artık elinde, dosya numarasıyla gerçek bir vaka vardı doktorun. Buna rağmen, Yancy’ye geri durmasını yahut ayakaltından çekilmesini söylememişti. Sağlam kızdı vesselam.</span></p>

      <p class="paragraf-2" xml:lang="tr-TR"><span xml:lang="en-US">“Kolun o tarafa gitmesini isteyen sendin,” dedi. “İstediğin oldu işte. Derdin ne?”</span></p>

      <p class="paragraf-2" xml:lang="tr-TR"><span xml:lang="en-US">“Kanal 7, Andrew.”</span></p>

      <p class="paragraf-2" xml:lang="tr-TR"><span xml:lang="en-US">“Yok artık.”</span></p>

      <p class="paragraf-2" xml:lang="tr-TR"><span xml:lang="en-US">“Kokusunu alacaklardır. Almazlar deme sakın.”</span></p>

      <p class="paragraf-2" xml:lang="tr-TR"><span xml:lang="en-US">“E?” dedi Andrew. “Sana ne? Yanlış bir şey yapmadın ya.”</span></p>

      <p class="paragraf-2" xml:lang="tr-TR"><span xml:lang="en-US">“</span><span class="char-style-override-2" xml:lang="en-US">Herald</span> <span xml:lang="en-US">da atlayacaktır hemen. Karım sonraki seneye eyalet savcılığına adaylığımı koymamı istiyor. Talahassee’deki</span><span class="dipp" style="font-size:0.82em;"><a class="footnote-link" href="#footnote-225-22" id="footnote-225-22-backlink">22</a></span> <span xml:lang="en-US">özel okullara bakmaya başladı bile.”</span></p>

      <p class="paragraf-2" xml:lang="tr-TR"><span xml:lang="en-US">Yancy, şerifin büyüklük hayallerinden etkilenmişti.</span></p>

      <p class="paragraf-2" xml:lang="tr-TR"><span xml:lang="en-US">“Anlamıyor musun?” dedi şerif. “Kötü ne varsa dökülecek ortaya. Haftalar önce o rezil kol ortaya çıktığında basına vakayı Miami’nin devraldığını söylemiştim. Rawlings de raporuna öyle yazmıştı. Ama doğru değildi tabii. Kol senin...”</span></p>

      <p class="paragraf-2" xml:lang="tr-TR"><span xml:lang="en-US">“Buzluğumdaydı.”</span></p>

      <p class="paragraf-2" xml:lang="tr-TR"><span xml:lang="en-US">“...kişisel gözetimindeydi. Ve sen artık polis değilsin.”</span></p>

      <p class="paragraf-2" xml:lang="tr-TR"><span xml:lang="en-US">“Halledebilirsin onu,” dedi Yancy. “Rozetimi geri vermen yeter.”</span></p>

      <p class="paragraf-2" xml:lang="tr-TR"><span xml:lang="en-US">“Kolu saklayıp yalan kıvırdığımı söyleyecekler! Delil karartma falan, neye giriyorsa işte… Olay örtbas operasyonu gibi görünecek!”</span></p>

      <p class="paragraf-2" xml:lang="tr-TR"><span xml:lang="en-US">“Cık. Yetki alanı karışıklığı sadece. Suçu bana atarsın… Yok, dur, atma…”</span></p>

      <p class="paragraf-2" xml:lang="tr-TR"><span xml:lang="en-US">“Dur bir…” Şerif kalemini çıkarmış, ajandasına “yetki alanı karışıklığı” yazıyordu.</span></p>

      <p class="paragraf-2" xml:lang="tr-TR"><span xml:lang="en-US">Yancy şerifi diken üstünde tutmanın akıllıca olacağına karar verdi. “Tabii,” dedi, “Stripling’in Miami’de değil, burada, Monroe İlçe sınırları dahilinde öldürüldüğünü unutmamak lazım.”</span></p>

      <p class="paragraf-2" xml:lang="tr-TR"><span xml:lang="en-US">Sonny Summers kafasını kaldırdı, dışkı yığınına saplanmış kurbağa misali göz kırpıştırdı.</span></p>

      <p class="paragraf-2" xml:lang="tr-TR"><span xml:lang="en-US">Yancy ciddi bir vurguyla, “Duck Key’deki apartman dairesinde doğranmış adam,” dedi. “Sahtekarın tekiymiş ama gene de hoş bir son değil tabii. Cinayetin nasıl işlendiğini biliyorum.”</span></p>

      <p class="paragraf-2" xml:lang="tr-TR"><span xml:lang="en-US">“Biliyor musun?”</span></p>

      <p class="paragraf-2" xml:lang="tr-TR"><span xml:lang="en-US">“Karısıyla sevgilisinin işi… Stripling’in cesedini parçalayıp teknesini batırdılar.”</span></p>

      <p class="paragraf-2" xml:lang="tr-TR"><span xml:lang="en-US">Summers alt dudağını dişledi. “Cesedin kalanı nerede peki?”</span></p>

      <p class="paragraf-2" xml:lang="tr-TR"><span xml:lang="en-US">“Kim bilir?”</span></p>

      <p class="paragraf-2" xml:lang="tr-TR"><span xml:lang="en-US">“Peki kadının gömdürdüğü kol Miami-Dade morguna nasıl gitmiş?”</span></p>

      <p class="paragraf-2" xml:lang="tr-TR"><span xml:lang="en-US">“Boka batan bir mezar soygununun sonucu.”</span></p>

      <p class="paragraf-2" xml:lang="tr-TR"><span xml:lang="en-US">“Of ya!” Şerif, duymak istemezmişçesine kulaklarını kapadı.</span></p>

      <p class="paragraf-2" xml:lang="tr-TR"><span xml:lang="en-US">Yancy hafifçe sesini yükseltti: “Bahse girerim kolu çıkartmak için iki hıyara para vermişlerdir!”</span></p>

      <p class="paragraf-2" xml:lang="tr-TR"><span xml:lang="en-US">“Niye be?”</span></p>

      <p class="paragraf-2" xml:lang="tr-TR"><span xml:lang="en-US">“Bendeniz,” dedi Yancy, “peşlerindeydi de ondan. Stripling’in duluyla sevgilisinin paçaları tutuşmuştu.”</span></p>

      <p class="paragraf-2" xml:lang="tr-TR"><span xml:lang="en-US">Summers arkasına yaslanınca, koltuğu yeni kiloları altında gacırdadı. “İyi ama sen cinayet büroda değilsin, Andrew! Böcek devriyesindesin yahu!”</span></p>

      <p class="paragraf-2" xml:lang="tr-TR"><span xml:lang="en-US">Yancy pek içten bir vurguyla, “Polis, daima polistir,” buyurdu.</span></p>

      <p class="paragraf-2" xml:lang="tr-TR"><span xml:lang="en-US">Bulunan bedensel parça sıklığı yüzünden, kopuk bir kol normalde Miami’de yerel basının dikkatini fazla çekmezdi. Ancak söz konusu ceset parçalarının çoğu bir golf çantasında değil, genellikle lağımlarda veya çöp kutularında bulunurdu. Böylesi renkli bir ayrıntının, bir muhabire sızdırılması halinde manşetleri süslemesi işten bile değildi. Sonrasında Nick Stripling’in çevirdiği dolapların ortaya çıkması için azıcık kurcalamak yetecekti. Sonrasıysa</span> <span class="char-style-override-2" xml:lang="en-US">NBC</span> <span xml:lang="en-US">akşam haberleriydi…</span></p>

      <p class="paragraf-2" xml:lang="tr-TR"><span xml:lang="en-US">“Tekne kazası diyen ben değildim,” itirazını sundu şerif. “Sahil Güvenlik hazretleri söyledi onu!”</span></p>

      <p class="paragraf-2" xml:lang="tr-TR"><span xml:lang="en-US">“Sonny, lütfen bırak bitireyim şu işi. Çok yaklaştım çözüme.”</span></p>

      <p class="paragraf-2" xml:lang="tr-TR"><span xml:lang="en-US">“Hayatta olmaz.”</span></p>

      <p class="paragraf-2" xml:lang="tr-TR"><span xml:lang="en-US">“Sorana daha ilk günden beni bu davaya atadığını söylersin, ha? Özel görev hesabı. Niye? Çünkü sen, kanun adamlarının hasısın! Daha en baştan kuşkulanmıştın. İçgüdülerin cinayet demişti sana! Ben, Eve Stripling’i taammüden adam öldürmekten tutuklayınca basına bunları söylersin işte! Yıldız olursun yahu!”</span></p>

      <p class="paragraf-2" xml:lang="tr-TR"><span xml:lang="en-US">“Yavaş gel, Andrew.”</span></p>

      <p class="paragraf-2" xml:lang="tr-TR"><span xml:lang="en-US">“Bu işi çözebilecek tek adam benim!”</span></p>

      <p class="paragraf-2" xml:lang="tr-TR"><span xml:lang="en-US">Summers kolay ikna olacağa benzemiyordu. “Ne buna ne de başka davaya bakabilirsin çünkü yediğimin bordrosunda adın yazmıyor artık! Artık dedektif değilsin çünkü kentimizin ileri gelenlerinden birine en işlek meydanda bir temizlik makinesiyle tecavüz ettin! Bütün gazetelere çıktın, arkadaşım!”</span></p>

      <p class="paragraf-2" xml:lang="tr-TR"><span xml:lang="en-US">Yancy’nin oynayacak bir kartı daha vardı. “Vurulan tayfa vardı hani… Bizim yetki alanımızda. Charles Phinney.”</span></p>

      <p class="paragraf-2" xml:lang="tr-TR"><span xml:lang="en-US">“Hatırlıyorum tabii. Bar çıkışındaki soygun olayı.”</span></p>

      <p class="paragraf-2" xml:lang="tr-TR"><span xml:lang="en-US">“Yanlış.”</span></p>

      <p class="paragraf-2" xml:lang="tr-TR"><span xml:lang="en-US">“Lokanta çıkışı mıydı?”</span></p>

      <p class="paragraf-2" xml:lang="tr-TR"><span xml:lang="en-US">“Soygun değildi, Sonny. Oğlan, kol hakkında çok şey bildiği için öldürüldü.”</span></p>

      <p class="paragraf-2" xml:lang="tr-TR"><span xml:lang="en-US">“Migrenimi azdırıyorsun.”</span></p>

      <p class="paragraf-2" xml:lang="tr-TR"><span xml:lang="en-US">“Stripling’in karısı bitirtti işini. Öldüren, kadının sevgilisiydi.”</span></p>

      <p class="paragraf-2" xml:lang="tr-TR"><span xml:lang="en-US">“Bak, ne diyeceğim: Yeter.”</span></p>

      <p class="paragraf-2" xml:lang="tr-TR"><span xml:lang="en-US">“Üç cinayet,” dedi Yancy. “Hatta neredeyse dört… Beni de nallamaya kalktılar.”</span></p>

      <p class="paragraf-2" xml:lang="tr-TR"><span xml:lang="en-US">Şerifin sesi yalvarma tonuna bürünüyordu artık. “Verimli bir sohbet değil bu…”</span></p>

      <p class="paragraf-2" xml:lang="tr-TR"><span xml:lang="en-US">“Bırak düzelteyim işte.”</span></p>

      <p class="paragraf-2" xml:lang="tr-TR"><span xml:lang="en-US">“İzne çık, Andrew. Lombardo’yla konuşurum ben.”</span></p>

      <p class="paragraf-2" xml:lang="tr-TR"><span xml:lang="en-US">“İzin falan istemiyorum. İşimi geri istiyorum!”</span></p>

      <p class="paragraf-2" xml:lang="tr-TR"><span xml:lang="en-US">Sakinleşmeye ihtiyacı vardı; gidip Conch Treni’ne atladı ve ağırkanlı bir kent turuna başladı. Karşısına oturan hoş çift, Hemingway Evi’ndeki polidaktil kedilerden</span><span class="dipp" style="font-size:0.82em;"><a class="footnote-link" href="#footnote-225-23" id="footnote-225-23-backlink">23</a></span> <span xml:lang="en-US">bahsediyordu. Söylenene göre, kedilerden birinin tam yirmi altı adet parmağı vardı ve Whitlock çifti, bir anlığına bile olsun görebilmek uğruna ta Ohio’dan gelmişti. Yancy liman yakınlarında trenden inip uyduruk tişört mağazasına uğrayarak Pestov’a, Madeline’ın sağlığının önemini iyice anlattı. Sözlerinin altını, endişeye meyilli şerifin yanına giderken takmadığı tabancasıyla çizdi.</span></p>

      <p class="paragraf-2" xml:lang="tr-TR"><span xml:lang="en-US">Big Pine’a döndüğünde evinin bir kez daha, kendisine artık Plover denmesini isteyen Bonnie&amp;Cody çiftinin işgaline uğradığını gördü. Yaz yağmuru çiftin kamp macerasını çamura bulamıştı; Cody, dudak uçuğu ve pirelenmekten mustaripti. Yancy, çifti komşusunun bitemeyen evine götürdü ve salonun ortasına çadır kurmalarına yardım etti. Evin tesisatı döşenmişti ama kapı ve pencerelerin yokluğu yarım porsiyon denebilecek bir kır deneyimi havası sağlıyordu.</span></p>

      <p class="paragraf-2" xml:lang="tr-TR"><span xml:lang="en-US">Rosa Campesino’yla iş çıkışında, sağlıklı raporu yazdığı bir Tayland lokantasında buluştular. Her buluşmalarında, her yemeğe çıkışlarında iştahı açılıyordu. Yemekten sonra Stripling’in Duck Key’deki apartman dairesine gittiler. Apartman görevlisi, Doktor Campesino’nun, lokanta müfettişininkinden çok daha etkili Adli Tıp kimliğini görene kadar kapıyı açmadı.</span></p>

      <p class="paragraf-2" xml:lang="tr-TR"><span xml:lang="en-US">Eve Stripling’in, arama emri korkusuyla evi baştan aşağı temizlemişliğinin barizliği, Yancy’nin Caitlin Cox hakkındaki kuşkusunu doğruluyordu. Yancy saç tutamıyla kemik parçalarını duş giderine, güzelce sildiği nacağı da sapını işini yarım yamalak bilen her olay yeri memurunun kolayca göreceği şekilde çıkararak evyenin altındaki borunun arkasına yerleştirirken, Rosa balkonda bekledi.</span></p>

      <p class="paragraf-2" xml:lang="tr-TR"><span xml:lang="en-US">“En iyisini söyleyeyim,” dedi Rosa. “Kolu nacakla kesmemişler.”</span></p>

      <p class="paragraf-2" xml:lang="tr-TR"><span xml:lang="en-US">“Ya neyle kesmişler?”</span></p>

      <p class="paragraf-2" xml:lang="tr-TR"><span xml:lang="en-US">“Ameliyat testeresiyle.”</span></p>

      <p class="paragraf-2" xml:lang="tr-TR"><span xml:lang="en-US">“Yuh.” Anında müteveffa ortopedist Doktor O’Peele gelmişti aklına.</span></p>

      <p class="paragraf-2" xml:lang="tr-TR"><span xml:lang="en-US">“Kestikten sonra, testere izini yok etmek için nacağı kullanmışlar.”</span></p>

      <p class="paragraf-2" xml:lang="tr-TR"><span xml:lang="en-US">“Böylece pervaneye kapılmış gibi görünecekti.”</span></p>

      <p class="paragraf-2" xml:lang="tr-TR"><span xml:lang="en-US">“Balta yarasıyla pervane yarası hiç benzemez ama bilmiyorlar tabii. Köpekbalığı ısırığı için de aynı durum geçerli: Uygun türü bulmakla uğraşmamışlar.”</span></p>

      <p class="paragraf-2" xml:lang="tr-TR"><span xml:lang="en-US">“Amatörler matinesi.”</span></p>

      <p class="paragraf-2" xml:lang="tr-TR"><span xml:lang="en-US">“Evet ama neredeyse becereceklerdi sıyrılmayı,” dedi Rosa.</span></p>

      <p class="paragraf-2" xml:lang="tr-TR"><span xml:lang="en-US">“Bizim şerif feci tırsıyor. Sizin oralar ne alemde?”</span></p>

      <p class="paragraf-2" xml:lang="tr-TR"><span xml:lang="en-US">“Şimdilik iyi. Artık tamamen bilim kısmına bakacağım; davaya dair duyduğum her şeyi söylenti sayacağım. Mesela yasaya aykırı taşıdığımız saç ve kemikleri resmen ne gördüm ne de duydum.”</span></p>

      <p class="paragraf-2" xml:lang="tr-TR"><span xml:lang="en-US">“Ne saçı?” dedi Yancy. “Hangi kemikler?”</span></p>

      <p class="paragraf-2" xml:lang="tr-TR"><span xml:lang="en-US">Duck Key’deki suç mahallini yeniden kurduktan sonra, peşinde Rosa’yla Big Pine’a döndü. Komşu eve baktığında, Cody ile Bonnie/Plover’a ödünç verdiği gaz lambasının en üst katın penceresinde titreşen ışığını gördü. Geldiğinde Evan Shook’a neler söylemeleri gerektiğini de tembihlemişti ve sahneyi bizzat izleyemeyeceği için üzülüyordu.</span></p>

      <p class="paragraf-2" xml:lang="tr-TR"><span xml:lang="en-US">Rosa’yı eve soktu, müziği açtı ve iki kadeh kırmızı şarap koydu. Ardından zorunlu izninden bahsetti. “Sonny şiddetle izne çıkmamı tavsiye ediyor. Stripling’in koluyla ilişkimin sorun yaratacağını düşünüyor ve olası röportaj veya sorgularda yer almamı hiç istemiyor.”</span></p>

      <p class="paragraf-2" xml:lang="tr-TR"><span xml:lang="en-US">“Eminim nereye gittiğini biliyorsundur, Andrew.”</span></p>

      <p class="paragraf-2" xml:lang="tr-TR"><span xml:lang="en-US">“Sen birkaç gün izin alamaz mısın?”</span></p>

      <p class="paragraf-2" xml:lang="tr-TR"><span xml:lang="en-US">“Bu ara mümkün değil. Ölü piyasası patladı.”</span></p>

      <p class="paragraf-2" xml:lang="tr-TR"><span xml:lang="en-US">Yancy seyahat çantasını çıkardı; içine mayo, don ve balıkçı tişörtlerini doldurdu. “Aslında,” dedi, “çok sapkın bir fantezim var… Otopsi masasından çok daha iyi… Ama korkmayacağına söz vermelisin.”</span></p>

      <p class="paragraf-2" xml:lang="tr-TR"><span xml:lang="en-US">“Eyvah.”</span></p>

      <p class="paragraf-2" xml:lang="tr-TR"><span xml:lang="en-US">“Sen, ben ve Biltmore’da kocaman bir yatak.”</span></p>

      <p class="paragraf-2" xml:lang="tr-TR"><span xml:lang="en-US">“Sapığın önde gideniymişsin meğer! Ödemeli kanaldan porno da açacak mıyız?”</span></p>

      <p class="paragraf-2" xml:lang="tr-TR"><span xml:lang="en-US">“Yastığa Fransız çikolatası bile bıraktıracağım.”</span></p>

      <p class="paragraf-2" xml:lang="tr-TR"><span xml:lang="en-US">“Dur, toplanmana yardım edeyim.”</span></p>

      <p class="paragraf-2" xml:lang="tr-TR"><span xml:lang="en-US">Ertesi sabah, Rosa işe gitmeden önce odalarında kahvaltı ettiler. Yancy kahvaltıdan kalan isli somon dilimini bir peçeteye sardı, otelden ayrıldı ve dosdoğru zimmetçi polis eskisi Johnny Mendez’in evine gitti. Alçağın tombul Siyam kedisi evin merdivenlerinde güneşlenmekle meşguldü. Lakin hoş kokulu dilimi görür görmez Yancy’nin peşinden arabasına kadar geldi.</span></p>

      <p class="paragraf-2" xml:lang="tr-TR"><span xml:lang="en-US">Venetian Pool’da bir ağaç altına park edip, Mendez’in ev numarasını tuşladı. “E,” dedi, “senin tombalak pire torbası nasıl bakalım?”</span></p>

      <p class="paragraf-2" xml:lang="tr-TR"><span xml:lang="en-US">“Kimsin ulan sen?”</span></p>

      <p class="paragraf-2" xml:lang="tr-TR"><span xml:lang="en-US">“Monroe İlçesi’nden Dedektif Andrew Yancy. Haberler iyi, Beyefendi: Natasha’yı buldum.” Hayvanın adı tasmasında yazıyordu. “Zavallıcık, ara sokaklarda sarhoş orospular misali dolanıyordu. Şansına, önüme çıktı.”</span></p>

      <p class="paragraf-2" xml:lang="tr-TR"><span xml:lang="en-US">“Manyak mısın sen be?”</span></p>

      <p class="paragraf-2" xml:lang="tr-TR"><span xml:lang="en-US">“Bu yaratığı karından çok sevdiğini hiç inkar etme, Johnny. Cep numaranı ver bakayım.”</span></p>

      <p class="paragraf-2" xml:lang="tr-TR"><span xml:lang="en-US">Yancy, parmaklarındaki somon kalıntılarını yalayan Siyam kedisinin fotoğrafını çekip, altına “Hiç seni özlemiş görünmüyor” yazarak Mendez’in cebine yolladı.</span></p>

      <p class="paragraf-2" xml:lang="tr-TR"><span xml:lang="en-US">Mendez derhal telefon etti. “Ruh hastasısın sen, Yancy.”</span></p>

      <p class="paragraf-2" xml:lang="tr-TR"><span xml:lang="en-US">“Sen de alçağın önde gidenisin. Ama heyhat, yardımına ihtiyacım var. Zimmetine geçirdiğin paraların kefareti sayabilirsin.”</span></p>

      <p class="paragraf-2" xml:lang="tr-TR"><span xml:lang="en-US">“Ne yardımı? Emekliyim lan ben!”</span></p>

      <p class="paragraf-2" xml:lang="tr-TR"><span xml:lang="en-US">“Biliyorum,” dedi Yancy. “Ama eminim bana bir polis rozeti bulabilirsin.”</span></p>

      <p class="paragraf-2" xml:lang="tr-TR"><span xml:lang="en-US">“Seninki nerede? Ha! Gene kovuldun, değil mi?”</span></p>

      <p class="paragraf-2" xml:lang="tr-TR"><span xml:lang="en-US">“Natasha’yla gezmeye çıkalım biz o zaman.”</span></p>

      <p class="paragraf-2" xml:lang="tr-TR"><span xml:lang="en-US">“Hemen mi lazım? Elimde sadece eski rozetim var.”</span></p>

      <p class="paragraf-2" xml:lang="tr-TR"><span xml:lang="en-US">“O da uyar. Posta kutuna koyup evine gir ve ben üç defa korna çalana kadar çıkma. Üç korna demek, Prenses Natasha eve döndü demek. Polise falan haber verirsen bir daha bu fıstığı göremezsin.”</span></p>

      <p class="paragraf-2" xml:lang="tr-TR"><span xml:lang="en-US">“Natasha’ya zarar verirsen öldürürüm seni!”</span></p>

      <p class="paragraf-2" xml:lang="tr-TR"><span xml:lang="en-US">Kedilere alerjisi olan Yancy şiddetle aksırarak, “Böyle bir güzelliğe zarar vermem ben,” dedi. “Ama tasmasını çıkarıp sen ve Bayan Mendez’den daha insan birilerinin bulmasını sağlayabilirim. Haydi, kımılda! Rozet posta kutusuna!”</span></p>

      <p class="paragraf-2" xml:lang="tr-TR"><span xml:lang="en-US">“Azıcık müsaade et, bulayım.”</span></p>

      <p class="paragraf-2" xml:lang="tr-TR"><span xml:lang="en-US">“Yirmi dakikan var,” dedi Yancy. “Uçağım kaçar yoksa.”</span></p>

      <div class="footnotes">
        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-22-backlink" id="footnote-225-22">22</a> Florida eyaletinin başkenti. (ç.n.)</p>
        </div>

        <div class="footnote">
          <p class="Basic-Paragraph" xml:lang="en-GB"><a class="footnote-anchor" href="#footnote-225-23-backlink" id="footnote-225-23">23</a> Polidaktil kedi: Genetik anormallik sonucunda bir veya birkaç patisinde normalden fazla parmakla doğmuş kediler. Hemingway’in Kuzey Amerika ve İngiltere’nin güney batı bölgelerinde rastlanan bu kedileri çok sevmesi, ölümünden sonra evinin polidaktil kedilere ayrılmış bir tür barınak/müzeye dönüştürülmesine yol açmıştır. (ç.n.)</p>
        </div>
      </div>
    </div>
  </div>
</body>
</html>
