<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-29.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x6-29.html" xml:lang="en-US">
    <div class="Basic-Text-Frame">
      <p class="split" xml:lang="tr-TR"></p>

      <p class="anabaslik" id="toc_marker-30" xml:lang="tr-TR">Otuz</p>

      <p class="paragraf-2" xml:lang="tr-TR"><span xml:lang="en-US">Key West cinayet büro dedektifleri, Suç İhbar Hattı’na gelen isimsiz ihbara tamı tamına Yancy’nin umduğu tepkiyi vermişlerdi. FBI’dan izlemesi istenen, Nassau’dan geçen diplomatik kanallarla uğraşmak yerine daha dosdoğru ve etkin bir yol seçmiş, ahizeyi kaldırıp Lizard Cay’i aramışlardı.</span></p>

      <p class="paragraf-2" xml:lang="tr-TR"><span xml:lang="en-US">Bahamalar Polis Teşkilatı’nın Lizard Cay’deki tüm varlığı Darrick adlı, tasadan bihaber bir memurdan ibaretti. Kıvrık Kuyruk Resort’u yapmakla meşgul münzevi Amerikalı yatırımcının aslında kanun kaçağı bir katil olduğunu öğrenmek Darrick’i endişeye gark etmişti. Key West’ten gelen telefonu kapar kapamaz heyecanla Andros Town’daki amirini, amiriyse daha büyük heyecanla Bahamalar Kraliyet Savunma Güçleri’nde görevli, yüksek rütbeli kuzenini aramıştı. Yakıt ikmali için Fresh Creek’e yanaşmış bir hücumbotun Rocky Town’a yollanmasıysa, Yancy ile Neville’in öngöremeyecekleri bir olaylar dizisini tetiklemişti.</span></p>

      <p class="paragraf-2" xml:lang="tr-TR"><span xml:lang="en-US">Yabancı uyrukluları tutuklama yetkisi Bahamalar hükümetinin çok üst kademelerine aitti ve ciddi kırtasiye çalışması gerektiriyordu. Bu arada Nicholas Stripling, kaçma fikrini akıllardan çıkartmak amacıyla hayli görünür hazırlanmış bir askerî kuşatma altına alındı. BKSG komandolarının varlığı Stripling’e dinmek bilmez bir tedirginlik ile Eve’i sürekli azarlamayı da kapsayan bir nahoş tavırlar grubu yaşattı. Halbuki başına gelenlerle, talihinin tepetaklak gidişiyle karısının pek az ilgisi vardı.</span></p>

      <p class="paragraf-2" xml:lang="tr-TR"><span xml:lang="en-US">İşlerin değiştiği gece Neville, koy ağzında mercan avına çıkmıştı. Deniz kadifeydi; yıldızlar bulutların ardında saklanmışlardı. Yanına, kayığının aküsüne paslı penslerle bağladığı büyükçe bir fener almıştı. Gönülsüz mürettebatı Driggs ise başaltına girmiş, Neville’in göğsündeki tüysüz bir yere yapıştırdığı nikotin bandını sökmeye uğraşıyordu.</span></p>

      <p class="paragraf-2" xml:lang="tr-TR"><span xml:lang="en-US">Kerteriz noktalarından birinde kanal tabanı birden derinleşiveriyordu; burada devasa mercanlar ve yemesi pek nefis ama oltayla kandırması pek zor lipsozlar bol bulunurdu. Neville, Ejder Kraliçe’yle yaşadığı ürkütücü karşılaşmayı aklından atamadığı için vuranları art arda kaçırıyordu.</span></p>

      <p class="paragraf-2" xml:lang="tr-TR"><span xml:lang="en-US">Limana inerken başına gelmişti olay. Büyücü kadın sarhoştu; elektrikli tahtına yığılmış, yanında her zamanki mırıltıcılarıyla ilerliyordu. Maymunu görür görmez ayılmış, çarpık parmaklarıyla hayvana uzanmaya kalkışmıştı. Driggs çığlık çığlığa saklanmıştı Neville’in arkasına.</span></p>

      <p class="paragraf-2" xml:lang="tr-TR"><span xml:lang="en-US">Reddedilmeye gelememişti Ejder Kraliçe. Ulurcasına vaveylaya başladığında Neville yanından kaçıp gitmek istemişti; ama beriki tekerlekli sandalyeyi ustaca sürerek yolunu kesivermişti. Egg hastalandı, demişti kraliçe; yeni sevgiliye ihtiyacı vardı ve Neville’e daha sonra seks için kulübeye uğramasını emrediyordu.</span></p>

      <p class="paragraf-2" xml:lang="tr-TR"><span xml:lang="en-US">“Borcun va’ bana!” demişti.</span></p>

      <p class="paragraf-2" xml:lang="tr-TR"><span xml:lang="en-US">“Ne borcu?”</span></p>

      <p class="paragraf-2" xml:lang="tr-TR"><span xml:lang="en-US">Oflayarak, “Vudu borcu!” demişti yaşlı cadı. “Dur bi’.” Ucunda küçük pırlantalarla bezeli bir çapa sallanan altın bir kolye uzatmıştı. “Al, benim pembe o’llan için.”</span></p>

      <p class="paragraf-2" xml:lang="tr-TR"><span xml:lang="en-US">“Gerek yok…”</span></p>

      <p class="paragraf-2" xml:lang="tr-TR"><span xml:lang="en-US">“Daha fazla ıstırap istemiyo’san al’ca’n!”</span></p>

      <p class="paragraf-2" xml:lang="tr-TR"><span xml:lang="en-US">Kadının kara büyüsünden hâlâ korktuğu için utanmıştı Neville. Kolyeyi kabul edip Driggs’e vermiş, maymunsa kolyeyi alır almaz ucundaki çapanın sivri kenarıyla yara kabuklarından birini koparmaya girişmişti. Ejder Kraliçe bol katmanlı elbisesinin derinliklerinde bir yerden küçük bir lületaşı pipo çıkarıp lolipop misali Driggs’e sallamaya başlayınca Neville, “Yapma!” diye bağırmıştı. Ama maymun arzu yüklü bakışlarla ve çapalı kolyeyi topuz misali savurarak kadının ayaklarına fırlamıştı bile. Ejder Kraliçe, bir yandan ayaklarının dibinde zıplayıp duran hayvancağıza sağlı sollu tekmeler savurup diğer yandan bizzat günahın kendisi denecek koyulukta bir sesle şarkı söyleyerek garip mi garip bir dansa başlamıştı.</span></p>

      <p class="paragraf-2" xml:lang="tr-TR"><span xml:lang="en-US">Neville, Philip’in yokuş aşağı kaptırmış gelen taksisini fark etmeyecek kadar dalmamıştı manzaraya. Fırladığı gibi Driggs’i yakalamış ve yoldan kaçmayı başarmıştı. Ejder Kraliçe’nin avenesi de hızla gelen taksiyi fark etmiş, tombul tavuklar misali iki yana kaçışıvermişlerdi. Çadır kiliselerinde aşka gelip kendinden geçerek haykıranları aratmayacak çığlıkları bile büyücüyü alkole bulanmış vudu dansı coşkusundan ayıltmaya yetmemişti.</span></p>

      <p class="paragraf-2" xml:lang="tr-TR"><span xml:lang="en-US">Philip boşalmış frenin pedalına beyhude basarken, taksi Ejder Kraliçe’nin kemik torbasından hallice bedenine bodoslamadan çarpmıştı. Ön camından, eteği kırık plaj şemsiyesi misali dalgalanan Ejder Kraliçe’nin çırpı bacakları çıkan taksi, zikzaklar çizerek yoluna devam ederken Neville dehşet içinde, ardına bakmadan kaçmıştı.</span></p>

      <p class="paragraf-2" xml:lang="tr-TR"><span xml:lang="en-US">Şimdiyse ciddiyetle teknesinde oturmuş, balık vurmasını bekliyordu. Kıyıda Rocky Town, ışıklarının yarısı hâlâ kasırga yüzünden yanmadığından, her zamankinden ufak görünüyordu. Sular yükselmeye başladıkça akıntı kuvvetlendi ve olta nihayet eğildi. Neville yakaladığı üç kiloluk lipsozu köpük buzluğuna attı. Balığın çırpınışı Driggs’in huzurunu kaçırmıştı; Neville maymunun yaptığı pipo içme hareketlerini görmezden geldi.</span></p>

      <p class="paragraf-2" xml:lang="tr-TR"><span xml:lang="en-US">Bir saat daha geçti. Balık vurmuyordu. Neville başka bir yeri denemeye karar verdiği sırada güçlü motor sesini duydu. Başta, rıhtımda gördüğü BKSG hücumbotunun geldiğini sandı. Derken Bannister Point tarafından hızla ayrılan parlak bir ışık gördü; zorluk çıkaracağı belli bir denizde, gece karanlığında gözü kara bir yolculuk girişimi söz konusuydu anlaşılan. Tehlikesi sığlıklara oturmak ya da mercanlara toslamaktı; hükümet kuvvetlerinden hiç kimse, spot ışığı kullansa bile böylesi bir şeye kalkışmazdı.</span></p>

      <p class="paragraf-2" xml:lang="tr-TR"><span xml:lang="en-US">Neville gelenlerin uyuşturucu kaçakçıları olduğu fikriyle teknenin içine yattı. Driggs’i de yakalayıp yanına yatırdı. Süratli teknenin gürültüsü gittikçe yaklaşıyordu. Driggs feci kokuyordu ya, Neville bırakmadı. Ufak teknesinin böylesi karanlık bir gecede kolayına görülmeyeceğinin farkındaydı.</span></p>

      <p class="paragraf-2" xml:lang="tr-TR"><span xml:lang="en-US">Yaklaşan motor sesi birden kesildi. Neville hafifçe kafayı kaldırıp bakmadan önce birkaç dakika bekledi. Açık renkli, pek şık bir tekne yaklaşık iki yüz metre ilerde, sığlıkların tam ucuna demirlemişti. Tahminen on-on iki metrelik, yeniliği belli, sıkı bir balıkçı teknesiydi gördüğü.</span></p>

      <p class="paragraf-2" xml:lang="tr-TR"><span xml:lang="en-US">Kaptan köşkünden zayıf bir ışık sızıyordu; Neville, kıç yatırmasından art arda bir kova boşaltan birini gördü. Hiçbir konuşma sesi ya da telsiz cızırtısının duyulmaması tuhafına gitti. Açık denizde ses epey mesafeye yayılırdı ve Neville, kaçakçı tayfasının gevezelik etmeyi sevdiğini tecrübelerinden biliyordu.</span></p>

      <p class="paragraf-2" xml:lang="tr-TR"><span xml:lang="en-US">Driggs ayaklarının dibinden birkaç uyarı homurtusu yollayınca Neville hızla maymunu kapıp işemesi için küpeştenin kenarından sarkıttı. Huysuz maymunu kapıp kaçırışı hayatının önemli olaylarındandı ve hayvanın çişini söyleyişini takdirle karşıladı. Maymunu içeri alıp oturttuktan sonra tekrar esrarengiz tekneye baktı; sesler gelmeye başlamıştı.</span></p>

      <p class="paragraf-2" xml:lang="tr-TR"><span xml:lang="en-US">Kıç taraftaki kişi, büyük balyaları taşıyormuşçasına homurdanıyordu. Derken suya ağır bir şey düştü. Neville, kaçakçıların mal boşattığını düşündü ama bir başka şapırtı sesi gelmedi. Çok geçmeden motorlar tekrar homurtularla çalışmaya başladı ve tekne denizi ak köpüklerle yararak uzaklaştı.</span></p>

      <p class="paragraf-2" xml:lang="tr-TR"><span xml:lang="en-US">Lipsozla dolu derin çukurun kenarına takılan çapasını çekmek için epey uğraştı Neville. Başaramayınca motorunu çalıştırarak zorladı; çapa epey zorladıktan sonra nihayet kurtuldu.</span></p>

      <p class="paragraf-2" xml:lang="tr-TR"><span xml:lang="en-US">Çapayı kayığa aldıktan sonra fenerini yakarak deminki teknenin ayrıldığı yöne ilerledi. Kaçakçıların neden ürküp gittikleri belli değildi ama genelde ürkek davranırlardı zaten. Neville suyun üzerinde şöyle on-on beş kiloluk bir balya veya sıkıca torbalanmış kokain göreceğini sanıyordu.</span></p>

      <p class="paragraf-2" xml:lang="tr-TR"><span xml:lang="en-US">Fakat kovalarca dökülmüş bir sürü kanlı balık kafasına üşüşmüş köpekbalıklarının arasında bambaşka bir şey buldu.</span></p>

      <p class="bos"></p>

      <p class="paragraf-2" xml:lang="tr-TR"><span xml:lang="en-US">Ertesi öğlen Yancy uçaktan indiğinde pistte ilkin, arkasına tahta bir tabut yerleştirilmiş bir pikap gördü. Şoför tabutta herkesin Egg dediği, Ecclestone adlı bir adamın yattığını söyledi. Prince Hill’de, mezarlık yakınında bulunmuştu. Büyük ihtimalle kalp krizi, dedi şoför. Ölüsü memleketi Nassau’ya yollanacaktı. Lizard Cay’de böylesi irikıyım birini yerleştirebilecekleri bir dondurucu yoktu.</span></p>

      <p class="paragraf-2" xml:lang="tr-TR"><span xml:lang="en-US">Yancy müteveffayı tanıdığını ve mümkünse vedalaşmak istediğini söyleyince şoför tabutun kapağını kaldırdı. Evet, içindeki Egg’di.</span></p>

      <p class="paragraf-2" xml:lang="tr-TR"><span xml:lang="en-US">Müteveffa ızbandut çırılçıplaktı ve mahzun duruşlu penisindeki maymun dişi izleri hâlâ belirgindi. Gözleri ve ağzı açıktı. Yancy ısırılıp kopmuş dili gördü. Yarmanın her iki burun deliğinde de kurumuş kan vardı. Kalp krizinden ölmediği açıktı. Egg Miami’de ölme şansını bulsaydı, muammayı Dr. Rosa Campesino çözebilirdi. Yancy, görüntüyü kurtarmak adına eğilerek, “Adios, birader,” dedi. Şoför saygıyla başını öne eğdi.</span></p>

      <p class="paragraf-2" xml:lang="tr-TR"><span xml:lang="en-US">Rıhtım tarafında bir kalabalık toplanmıştı. Yancy bakındı; Neville’i göremedi ama görebildiği kadarıyla ada nüfusunun büyük bölümü, bir hücumbotun bir römorköre eşlik edişini seyre gelmişti. Römorkör, açık mavi, gövdesinde irice bir çöp kutusunun girebileceği çapta bir delik açılmış, hasarlı bir tekne taşıyordu. Pek yeni görünüşlü teknenin kaptan köşkünün sarı brandayla örtülmesi, kazada ölen kişi yahut kişilerin halen teknede bulundukları anlamına geliyordu.</span></p>

      <p class="paragraf-2" xml:lang="tr-TR"><span xml:lang="en-US">Yancy seyirciler arasından yol açmaya çalışırken biri omzuna sertçe dokundu. Neville, kapkara güneş gözlüğü ve solmuş Peter Tosh tişörtüyle karşısındaydı işte.</span></p>

      <p class="paragraf-2" xml:lang="tr-TR"><span xml:lang="en-US">“Gel benle,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Düş önüme, kardeş,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">Kayığı öyle çok sağlam görünmüyordu; deniz dalgalıydı ama esinti pek hoştu doğrusu. Yancy, sonunu bilmekle birlikte, Neville’in hikayesini merak ediyordu. Maymunu gördüğü anda kavramıştı meseleyi.</span></p>

      <p class="paragraf-2" xml:lang="tr-TR"><span xml:lang="en-US">Driggs baş tarafta, dalgalarda dengesini bulmak için sörfçüler misali kollarını iki yana açarak duruyordu. Yancy bacaklarındaki, boş evde başına gelen saldırıdan kalma pençe izlerinin sızısı yüzünden endişelenmesine rağmen gülümsedi. Ama Driggs bugün farklı görünüyordu ve farkın tek nedeni yeni ziynet eşyası değildi.</span></p>

      <p class="paragraf-2" xml:lang="tr-TR"><span xml:lang="en-US">Kanal ağzına vardıklarında Neville motoru kapatıp demir attı. Dalgalar hafif çırpıntıya dönüşmüştü şimdi. Yancy doğruldu ve Rosa için bir fotoğraf çekti.</span></p>

      <p class="paragraf-2" xml:lang="tr-TR"><span xml:lang="en-US">Tekerlekleri parıldayan Süper Teker sığlığa baş aşağı saplanmıştı ve manzara pek tuhaftı. Okyanusa doğru bakıldığında, ufuk boyunca boş tekerlekli sandalyeden başka hiçbir çıkıntı görünmüyordu. Yancy çektiği fotoğrafın bir tıbbi malzeme kataloğuna sanatsal değer katabileceğini düşündü.</span></p>

      <p class="paragraf-2" xml:lang="tr-TR"><span xml:lang="en-US">Neville gece gördüklerini ve daha sonra Rocky Town’da duyduklarını anlattı.</span></p>

      <p class="paragraf-2" xml:lang="tr-TR"><span xml:lang="en-US">“Büyük vudu valla.”</span></p>

      <p class="paragraf-2" xml:lang="tr-TR"><span xml:lang="en-US">“Bana daha çok Stripling karısını ciddi kızdırmış gibi geldi.”</span></p>

      <p class="paragraf-2" xml:lang="tr-TR"><span xml:lang="en-US">“Yapılan büyünün parasını öd’yen bendim! Nihayet tuttu işte!”</span></p>

      <p class="paragraf-2" xml:lang="tr-TR"><span xml:lang="en-US">“Ya Egg?”</span></p>

      <p class="paragraf-2" xml:lang="tr-TR"><span xml:lang="en-US">Neville ciddiyetle, “Onu ben yaptı’madım,” dedi. “Ejder Kraliçe kızınca romuna zehir attı. Uzak dur dediydim.”</span></p>

      <p class="paragraf-2" xml:lang="tr-TR"><span xml:lang="en-US">“Eh, son vudu dansını yapmış sonuçta o da.”</span></p>

      <p class="paragraf-2" xml:lang="tr-TR"><span xml:lang="en-US">“Ö’lle,” dedi Neville. “Ama Philip’e yeni taksi lazım şimdi.”</span></p>

      <p class="paragraf-2" xml:lang="tr-TR"><span xml:lang="en-US">Yancy’nin birkaç sorusu daha vardı ama cevaplayabilecekler arasında canlı kimse kalmamıştı. Neville’e, rıhtıma dönmeden önce kıyıyı dolaşıp dolaşamayacaklarını sordu. Kurtulduğuna, paçayı kesin sıyırdığına inanan Eve Stripling’in,</span> <span class="char-style-override-2" xml:lang="en-US">Solağın İntikamı</span><span xml:lang="en-US">’nı, adalıların</span> <span class="char-style-override-2" xml:lang="en-US">Şeytan Yumruğu</span> <span xml:lang="en-US">dediği mercan kayalığına ölümcül süratle sürdüğü yeri görmek istiyordu.</span></p>

      <p class="paragraf-2" xml:lang="tr-TR"><span xml:lang="en-US">Kaza, kocasını yerli bir balıkçıyla evcil maymununun gözleri önünde köpekbalığı kaynayan suya yuvarlayışından birkaç dakika sonra meydana gelmişti. Tekerlekli sandalyeyi tekneden sürebilmek için rampa niyetine kullanılmış ve teknede, beyin ve kafatası parçaları ön camının iç tarafına yayılmış Eve ile birlikte bulunan tahta levha, amacını anlamayan yetkililerin kafasını karıştırmış ama sonrasında önemsiz addedilmişti.</span></p>

      <p class="paragraf-2" xml:lang="tr-TR"><span xml:lang="en-US">Neville, tek koluna ve ciddi omurga hasarına rağmen Christopher adıyla tanıdığı adamın direnmeden denize düşeceğine inanamıyordu. Yancy, Eve’in kocasını ağrı kesicilerle iyice uyuşturmuş olabileceğini öne sürdü. Kanlı balık leşleriyle toparladığı köpekbalıkları, Neville’in gelişi ve bulduğu ganimeti cesaretle alışıyla verdikleri kısa moladan sonra işin kalanını halletmişlerdi.</span></p>

      <p class="paragraf-2" xml:lang="tr-TR"><span class="char-style-override-2" xml:lang="en-US">Şeytan Yumruğu</span> <span xml:lang="en-US">tarafına dönmeye karar verdiklerinde Yancy, Driggs’in cidden film yıldızı gibi göründüğünü söyledi.</span></p>

      <p class="paragraf-2" xml:lang="tr-TR"><span xml:lang="en-US">Öne eğildi Neville. “Denizin dibinde bulmamdan farkı yok.”</span></p>

      <p class="paragraf-2" xml:lang="tr-TR"><span xml:lang="en-US">“Tabii,” dedi Yancy. “Denizciliğin en eski yasası; bulduğun senindir.”</span></p>

      <p class="paragraf-2" xml:lang="tr-TR"><span xml:lang="en-US">Stripling’in bileği maymuncağızın boynundan çok daha kalındı; Neville o yüzden bir tornavida marifetiyle kol saatinin bilekliğinden birkaç parça çıkarmıştı. Saat artık tam bir tasma gibiydi.</span></p>

      <p class="paragraf-2" xml:lang="tr-TR"><span xml:lang="en-US">“Kimse araklamaya kalkışmaz bunu,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">“Can’na okurum deneyenin.”</span></p>

      <p class="paragraf-2" xml:lang="tr-TR"><span xml:lang="en-US">“Çok güzel bir saat, Bay Stafford. Özgüvenine kesin fayda edecek.”</span></p>

      <p class="paragraf-2" xml:lang="tr-TR"><span xml:lang="en-US">“Ya ya. Çok mutlu artık.”</span></p>

      <p class="paragraf-2" xml:lang="tr-TR"><span xml:lang="en-US">Maymun sahiden de, altın saatin tik takları tüm öfkesini almışçasına, alışılmadık ölçüde sakin görünüyordu. Dalgaları tekerlerini yalayan Süper Teker’e bakarken bir yandan nikotin bandının kenarlarıyla oynuyordu.</span></p>

      <p class="paragraf-2" xml:lang="tr-TR"><span xml:lang="en-US">“Dün gece gördüklerimi kimseye an’natmadım,” dedi Neville.</span></p>

      <p class="paragraf-2" xml:lang="tr-TR"><span xml:lang="en-US">Omuz silkti Yancy. “Niye anlatacaktın? Bitti gitti. Herkes öldü.”</span></p>

      <p class="paragraf-2" xml:lang="tr-TR"><span xml:lang="en-US">“Ö’lle.”</span></p>

      <p class="paragraf-2" xml:lang="tr-TR"><span xml:lang="en-US">“Herifin parçası kalmamıştır herhalde.”</span></p>

      <p class="paragraf-2" xml:lang="tr-TR"><span xml:lang="en-US">Neville birkaç günlük kırçıl sakallarını kaşıdı. Suçlu bakıyordu.</span></p>

      <p class="paragraf-2" xml:lang="tr-TR"><span xml:lang="en-US">“Aman, sakın söyleme,” dedi Yancy.</span></p>

      <p class="paragraf-2" xml:lang="tr-TR"><span xml:lang="en-US">Balıkçı köpük buzluğunu açtı. “Köpekbalıklarının yemediği bur’da,” dedi.</span></p>

      <p class="paragraf-2" xml:lang="tr-TR"><span xml:lang="en-US">“Hey Tanrım!” dedi Yancy. “Tabii ya!”</span></p>

      <p class="paragraf-2" xml:lang="tr-TR"><span xml:lang="en-US">Kutuda Nick Stripling’in öteki kolu yatıyordu.</span></p>
    </div>
  </div>
</body>
</html>
