<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en" xmlU0003Alang="en">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre6">
  <h1 class="block2" id="toc_id_6">BİRİNCİ PERDE</h1>

  <p class="block5">(Yüzbaşı'nın evinde bir oturma odası. Geride, sağa doğru bir kapı. Odanın ortasında büyük bir masa, üzerinde gazeteler, dergiler. Sağda, deri kaplı bir sedir, bir de masa. Sağ köşede, kâğıt kaplı bir kapı. Solda bir yazı masası, üzerinde sarkaçlı bir saat; ve öbür odalara açılan bir kapı. Duvarlara asılı silahlar: Tüfekler, av çantaları. Kapıya yakın askılarda asker paltoları. Büyük masanın üzerinde yanan bir lamba.</p>

  <p class="block5">Yüzbaşı ile Rahip sedirde oturmaktalar. Yüzbaşı'nın üzerinde yarı resmi bir üniforma, ayağında mahmuzlu çizme. Rahip siyahlar giyinmiş, boynunda, rahiplik yakası yerine beyaz bir kravat. Pipo içmekte. Yüzbaşı kalkar, zili çalar. Emireri girer.)</p>

  <p class="block6">EMİRERİ : Buyurun komutanım.</p>

  <p class="block6">YÜZBAŞI : Nöjd orda mı?</p>

  <p class="block6">EMİRERİ: Nöjd mutfakta, komutanım, emir bekliyor.</p>

  <p class="block6">YÜZBAŞI : Yine mutfakta ha! Derhal buraya gönder onu!</p>

  <p class="block6">EMİRERİ : Başüstüne komutanım.</p>

  <p class="block5">(Çıkar.)</p>

  <p class="block6">RAHİP : Ne var, n'oluyor?</p>

  <p class="block6">YÜZBAŞI : Alçak herif, hizmetçi kızlardan biriyle başladı yine eski oyunlarına. Ne mendebur adammış yahu!</p>

  <p class="block6">RAHİP : Nöjd mü? Geçen bahar da aynı haltı karıştırmamış mıydı o?</p>

  <p class="block6">YÜZBAŞI : Hatırladın, değil mi? Bana bak, şuna iki laf etsene; iyi adamdır, belki etkisi olur. Benim ne dövdüğüm kaldı, ne sövdüğüm, ama hiçbiri iz bırakmadı üzerinde.</p>

  <p class="block6">RAHİP: Demek ona öğüt vermemi istiyorsun. Peki ama, Tanrı sözü, bir süvari askeri üzerinde nasıl bir iz bırakır sanıyorsun?</p>

  <p class="block6">YÜZBAŞI : Doğrusu, sevgili kayınbiraderim, hiçbir iz bırakmaz benim üzerimde, bilirsin...</p>

  <p class="block6">RAHİP: Bilmez miyim!</p>

  <p class="block6">YÜZBAŞI : Ama onun üzerinde... Bir deneyiver canım! <i class="calibre7">(Nöjd girer.)</i> Yine ne haltlar karıştırdın Nöjd?</p>

  <p class="block6">NÖJD : Tanrı korusun sizi yüzbaşım, ama burda söyleyemem; rahibin yanında olmaz.</p>

  <p class="block6">RAHİP : Aldırma bana, delikanlı.</p>

  <p class="block6">YÜZBAŞI : Söyle, yoksa karışmam ha!</p>

  <p class="block6">NÖJD : Şey, komutanım... şöyle oldu. Gabriel'le gitmiştik, dans etmeye; sonra, sonra şey, Ludwig dedi ki...</p>

  <p class="block6">YÜZBAŞI : Ludwig'le ilgisi ne bunun? Konuyu değiştirme.</p>

  <p class="block6">NÖJD : Şey, sonra Emma dedi ki: "Ahıra girelim," dedi...</p>

  <p class="block6">YÜZBAŞI : Yaa! Seni yoldan çıkaran Emma oldu desene.</p>

  <p class="block6">NÖJD : Eh, aşağı yukarı. Yani, demem şu ki, kızın gönlü olmazsa, iş çıkmaz.</p>

  <p class="block6">YÜZBAŞI : Son defa soruyorum: Çocuğun babası sen misin değil misin?</p>

  <p class="block6">NÖJD: Nereden bilinir?</p>

  <p class="block6">YÜZBAŞI : O da ne demek? Bilmiyor musun?</p>

  <p class="block6">NÖJD : Hayır, şey komutanım, bu hiçbir zaman bilinemez.</p>

  <p class="block6">YÜZBAŞI : Senden başka erkek var mıydı ki?</p>

  <p class="block6">NÖJD : O zaman yoktu. Ama sonradan olup olmadığı bilinmez ki.</p>

  <p class="block6">YÜZBAŞI : Yani suçu Ludwig'in üstüne atmaya mı çalışıyorsun? Bu mu niyetin?</p>

  <p class="block6">NÖJD : Suçu kimin üstüne atacağını bilmek kolay değil ki.</p>

  <p class="block6">YÜZBAŞI : İyi ama: "Seninle evleneceğim," demişsin Emma'ya.</p>

  <p class="block6">NÖJD : Şey, öyle söylemeden olmaz ki...</p>

  <p class="block6">YÜZBAŞI <i class="calibre7">(Rahip'e):</i> Ne korkunç!</p>

  <p class="block6">RAHİP : Malum hikâye! Hadi Nöjd! Çocuğun babası sen misin değil misin, bunu bilecek kadar erkeksin sen.</p>

  <p class="block6">NÖJD : Şey, bu işte parmağım oldu elbette, ama rahip efendi, siz de bilirsiniz ki, bir şey çıkmaz bundan!</p>

  <p class="block6">RAHİP : Bak delikanlı, şimdi seni konuşuyoruz. Kızcağızı çocukla birlikte yüzüstü bırakacak değilsin herhalde! Onunla evlenmen için seni zorlayamazlar, ama çocuğa bakman gerekir. Sana düşer bu.</p>

  <p class="block6">NÖJD : Ludwig'in de bakması gerek öyleyse.</p>

  <p class="block6">YÜZBAŞI : O zaman bu işe yargıç bakar. Ben bu düğümü çözemem, hem bana ne canım! Yallah!</p>

  <p class="block6">RAHİP : Bir dakika Nöjd! Hım! Bir kızı böyle çocukla birlikte yüzüstü bırakmak namussuzluk değil mi sence? Ha, ne dersin?</p>

  <p class="block6">NÖJD : Şey, çocuğun babası olduğumu bilsem, evet; ama rahip efendi, hiçbir zaman bilinmez ki bu! Ömrüm boyunca başkasının dölü uğruna çalışıp didinmek de eğlenceli bir şey olmasa gerek. Siz de, yüzbaşım da anlamalısınız bunu!</p>

  <p class="block6">YÜZBAŞI : Çık dışarı!</p>

  <p class="block6">NÖJD : Baş üstüne komutanım, Tanrı sizden razı olsun!</p>

  <p class="block6">YÜZBAŞI : Mutfaktan da uzak dur, alçak herif! <i class="calibre7">(Nöjd çıkar.)</i> Neden azarlamadın onu?</p>

  <p class="block6">RAHİP : Ne demek? Azarlamadım mı?</p>

  <p class="block6">YÜZBAŞI : Azarlamadın ya, orda oturmuş kendi kendine mırıldanıyordun!</p>

  <p class="block6">RAHİP : Doğrusunu istersen, ne diyeceğimi bilemedim. Elbette yazık kıza, ama oğlana da yazık. Ya çocuğun babası değilse? Kız, yavruyu öksüzler yurdunda dört ay emzirir, ondan sonra da bakan olur. Ama oğlan emziremez ki çocuğu. Kız ilerde saygıdeğer bir ailenin yanına girer; ama oğlan ordudan atılırsa, bütün geleceği mahvolabilir.</p>

  <p class="block6">YÜZBAŞI : Ruhum hakkı için, yargıcın yerinde olup bu davaya bakmak isterdim! Belki oğlan büsbütün suçsuz değil, orası bilinmez. Ama bir şeyi bilebiliriz: Bu işte suçlu olan biri varsa, o da kız.</p>

  <p class="block6">RAHİP : Doğrusu, kimseyi yargılamak istemem. Peki ama, bu mübarek iş araya girmeden, neyi konuşuyorduk biz? Ha, Bertha'nın vaftiz yemininin kilisede yenilenmesini değil mi?</p>

  <p class="block6">YÜZBAŞI : Yemin yenilenmesinden çok, genel eğitimini, bütün geleceğini konuşuyorduk. Bu ev kadınla dolu, hepsi de benim çocuğuma biçim vermeye kalkıyor. Kayınvalidem onu ispritizmacı yapmak istiyor; Laura, ressam olmasını diliyor; dadı onu Metodist, ihtiyar Margaret ise Babtist yapmak hevesinde, hizmetçi kızlar da İsa'nın Kurtuluş Ordusuna sokmak istiyorlar. Böyle yamalı bohça gibi kişilik kurulur mu? Ben ki, onun içgüdülerine kılavuzluk etmeye en çok hakkı olan kişiyim, ne yapsam baltalıyorlar. Onun için çocuğu burdan uzaklaştırmam gerek.</p>

  <p class="block6">RAHİP : Pek çok kadın yönetiyor evini!</p>

  <p class="block6">YÜZBAŞI : Ne diyorsun! Kaplanla dolu bir kafese girmek gibi bir şey: Ateşten kıpkızıl kesilmiş demirlerimi burunlarına doğru tutmasam, her an parça parça edebilirler beni! Gül bakalım, koca alçak, sana göre hava hoş! Kız kardeşinle evlenmem yetmiyormuş gibi, bir de ihtiyar üvey anneni yıktın üzerime.</p>

  <p class="block6">RAHİP : Hay Allah! İnsan kendi evinde nasıl katlanır üvey anneye!</p>

  <p class="block6">YÜZBAŞI : Ya ya, üvey anneni bir başkasının evine kayınvalide olarak yerleştirmek daha bir işine gelir elbette.</p>

  <p class="block6">RAHİP : Eh, ne yapalım, hepimiz bir yük taşımaktayız.</p>

  <p class="block6">YÜZBAŞI : Evet, ama ben payıma düşenden fazlasını taşıyorum. Bütün bunlar yetmiyormuş gibi, bir de ihtiyar dadım var, hâlâ önlük takıyormuşum gibi davranıyor bana. Çok iyi bir insan, ona ne şüphe, ama burda işi yok!</p>

  <p class="block6">RAHİP: Evindeki kadınları düzene sokmaya bak enişte! Fazla fırsat veriyorsun onlara.</p>

  <p class="block6">YÜZBAŞI : Kadınlar nasıl düzene sokulur, söyler misin bana dostum?</p>

  <p class="block6">RAHİP : Doğrusunu söylemek gerekirse — gerçi Laura benim kardeşimdir — ama öteden beri huysuzdur biraz.</p>

  <p class="block6">YÜZBAŞI : Laura'nın zayıf yönleri var şüphesiz, ama önemli şeyler değil bunlar.</p>

  <p class="block6">RAHİP : Hadi hadi, bilirim ben onu!</p>

  <p class="block6">YÜZBAŞI : Romantik düşüncelerle büyütüldüğü için, hayata uymak her zaman güç geldi kendisine. Ama ne de olsa benim karım ve...</p>

  <p class="block6">RAHİP : Ve senin karın olduğu için, kadınların en iyisi olması gerek. Hayır enişte, senin değil, onun elinde dizginler.</p>

  <p class="block6">YÜZBAŞI : Her neyse, bütün ev çığırından çıktı. Laura, Bertha'dan ayrılmak istemiyor, bense kızımın bu deliler evinde kalmasına göz yumamam.</p>

  <p class="block6">RAHİP : Yaa, demek Laura istemiyor? Öyleyse, korkarım çıngar çıkacak. Çocukken yere yatar, istediği oluncaya dek, ölü gibi kalırdı öyle. Sonra istediği şeyi elde eder etmez, sessizce geri verirdi: "Benim istediğim bu şeyin kendisi değil ki, dediğim olsun da ne olursa olsun!" diye açıklardı.</p>

  <p class="block6">YÜZBAŞI : Demek o zaman da öyleydi ha! Hım! Arasıra o türlü halleri oluyor da, kaygıya düşüyorum kendisi için, herhalde hasta diyorum.</p>

  <p class="block6">RAHİP : Sen Bertha konusunda ne yapmak istiyorsun ki bir türlü anlaşamıyorsunuz? Uzlaşma yolu yok mu?</p>

  <p class="block6">YÜZBAŞI : Onu olağanüstü bir varlık yapmak, ya da kendi kalıbıma dökmek istiyorum sanma. Kızıma pezevenklik edip onu evlenme pazarına uygun biri olarak yetiştirmek niyetinde değilim. Çünkü, sonunda evlenemezse, yaşamak bir dert olur kendisi için. Öte yandan, uzun bir yetişme dönemini gerektiren bir erkek mesleğine girmesini de istemiyorum, çünkü evlendi mi hepsi boşa gider.</p>

  <p class="block6">RAHİP : Peki, niyetin ne?</p>

  <p class="block6">YÜZBAŞI : Öğretmen olmasını istiyorum. Evlenmezse, kendi başının çaresine bakabilir; hiç değilse, kendi kazançlarıyla ailelerini geçindirmek zorunda kalan o zavallı öğretmenlerden geri kalmaz. Evlenecek olursa, kendi çocuklarını eğitir. Doğru düşünmüyor muyum?</p>

  <p class="block6">RAHİP : Doğru düşünüyorsun, evet, ama kızdaki o sanat yeteneği ne olacak? Körlenirse, yazık olmaz mı?</p>

  <p class="block6">YÜZBAŞI : Hayır. Denemelerini, ünlü bir ressama göstermiştim: "Bunlar okulda öğrenilen cinsten şeyler ancak," demişti. Derken züppenin biri geldi bu yaz, sözde daha iyi anlarmış bu işlerden: "Kızınız dahi," dedi; bunun üzerine davayı Laura kazandı.</p>

  <p class="block6">RAHİP : Adam kıza âşık mıydı?</p>

  <p class="block6">YÜZBAŞI : Hiç şüphem yok.</p>

  <p class="block6">RAHİP : Öyleyse Tanrı yardımcın olsun dostum, çünkü ben hiçbir çıkar yol göremiyorum. Ama çok can sıkıcı bir şey bu; bana öyle geliyor ki, Laura'yı destekleyenler de var... <i class="calibre7">(Öbür odaları göstererek)</i> Orada.</p>

  <p class="block6">YÜZBAŞI : Bundan emin olabilirsin. Bütün ev silahlanmış bulunuyor; laf aramızda, öbür tarafın savaş yöntemi hiç de yiğitçe değil.</p>

  <p class="block6">RAHİP <i class="calibre7">(kalkarak):</i> Bilmez miyim sanıyorsun?</p>

  <p class="block6">YÜZBAŞI : Sen de mi?</p>

  <p class="block6">RAHİP : Ne sandın ya!</p>

  <p class="block6">YÜZBAŞI : İşin en kötü yanı şu ki, Bertha'nın geleceği orada, nefretin eliyle karara bağlanıyor. Onların dediklerine bakılırsa, erkek, kadının neler başarabileceğini seyretmek için yaratılmış sanki. Bütün gün durmadan aynı şey: Erkeğe karşı kadın. Gitmen gerek mi? Akşam yemeğine kalsa-na! Sana sunacak fazla bir şeyimiz yok, ama kalıver. Biliyorsun, yeni doktoru bekliyorum. Kendisini gördün mü?</p>

  <p class="block6">RAHİP : Buraya gelirken şöyle bir görür gibi oldum. Dürüst, güvenilir bir adama benziyor.</p>

  <p class="block6">YÜZBAŞI : Güzel! Benimle birlik olur mu dersin?</p>

  <p class="block6">RAHİP : Kim bilir. Kadınları ne dereceye kadar tanımış olmasına bağlı.</p>

  <p class="block6">YÜZBAŞI : Peki ama kalmayacak mısın?</p>

  <p class="block6">RAHİP : Yo yo, eksik olma dostum, bu akşam evde olacağıma söz verdim, gecikirsem karım merak eder.</p>

  <p class="block6">YÜZBAŞI : Merak mı eder? Köpürür, desene! Eh, sen bilirsin. Dur paltonu tutayım.</p>

  <p class="block6">RAHİP : Bu gece hava pek soğuk anlaşılan. Eksik olma! Kendine iyi bak, Adolf. Biraz sinirli görünüyorsun.</p>

  <p class="block6">YÜZBAŞI : Öyle mi?</p>

  <p class="block6">RAHİP : Evet. Pek iyi değil misin ne?</p>

  <p class="block6">YÜZBAŞI : Laura mı soktu bunu kafana? Son yirmi yıldır, sanki bir ayağım çukurdaymış gibi davranıyor bana karşı.</p>

  <p class="block6">RAHİP : Laura mı? Yo, hayır, sadece kaygılanıyorum senin için. Beni dinle de, kendine iyi bak. Hoşça kal dostum. Peki ama, şu vaftiz yemininin yenilenmesi değil miydi senin konuşmak istediğin?</p>

  <p class="block6">YÜZBAŞI : Yok canım! Ama inan bana, bu iş kendi doğal yolunu tutacak, ceremesini de resmi vicdan çekecek. Ben ne gerçeğe tanıklık edecek biriyim, ne de onun uğruna ölecek biri. Bu gibi şeyler geçti bizden! Karına selamımı söyle.</p>

  <p class="block6">RAHİP : Hoşça kal Adolf. Laura'ya sevgimi söyle.</p>

  <p class="block5">(Çıkar. Yüzbaşı yazıhaneyi açıp hesaplara bakmaya koyulur.)</p>

  <p class="block6">YÜZBAŞI : Otuz dört... dokuz, kırk üç... yedi, sekiz, elli altı.</p>

  <p class="block6">LAURA <i class="calibre7">(bitişik odadan girerek):</i> Acaba lütfen...</p>

  <p class="block6">YÜZBAŞI : Bir dakika!... Altmışaltı, yetmiş bir, seksen dört, seksen dokuz, doksan iki, yüz. Ne var?</p>

  <p class="block6">LAURA : Rahatsız etmiyorum ya?</p>

  <p class="block6">YÜZBAŞI : Yok canım! Ev içi masrafları herhalde?</p>

  <p class="block6">LAURA : Öyle, ev içi masrafları.</p>

  <p class="block6">YÜZBAŞI : Sen hesabı oraya koyuver de ben bir gözden geçireyim.</p>

  <p class="block6">LAURA : Hesabı mı?</p>

  <p class="block6">YÜZBAŞI : Evet.</p>

  <p class="block6">LAURA : Demek artık hesap tutmamız gerek?</p>

  <p class="block6">YÜZBAŞI : Elbette hesap tutmamız gerek! Durumumuz kötü; iflas edecek olursak, hesap açık çıkar. Yoksa, ihmalden dolayı ceza yeriz.</p>

  <p class="block6">LAURA : Borcumuz varsa, kabahat bende değil ya.</p>

  <p class="block6">YÜZBAŞI : Hesabın göstereceği de bu işte.</p>

  <p class="block6">LAURA : Kiracı kirayı ödemiyorsa kabahat bende mi?</p>

  <p class="block6">YÜZBAŞI : Kiracıyı öylesine candan salık veren kimdi? Sen! Böylesine dağınık kafalı birini — deyim yerinde mi? — ne diye salık verdin?</p>

  <p class="block6">LAURA : Peki öylesine dağınık kafalı birini sen ne diye kabul ettin?</p>

  <p class="block6">YÜZBAŞI : Sen adamı buraya sokuncaya dek huzur içinde yemek yiyemez, huzur içinde uyuyamaz oldum da ondan. Kardeşin ondan kurtulmak istediği için istiyordun adamı; annen, ben istemiyorum diye istiyordu onu; dadı, adam Metodist diye istiyordu; ihtiyar Margaret ise, büyükannesini çocukluktan tanıdığı için istiyordu onu. Adamı bu yüzden kabul ettim işte! Etmeseydim, deliler evindeydim şimdi, ya da aile mezarlığında. Neyse, al şu parayı ev içi masraflarıyla senin cep harçlığın. Hesabı daha sonra verirsin.</p>

  <p class="block6">LAURA <i class="calibre7">(alayla diz bükerek):</i> Çok teşekkür ederim! Peki, madem öyle, sen de dışarda yaptığın masrafların hesabını tutuyor musun bari?</p>

  <p class="block6">YÜZBAŞI : O seni ilgilendirmez.</p>

  <p class="block6">LAURA : Doğru, çocuğumun geleceği beni nasıl ilgilendir-mezse, bu da ilgilendirmez. Bu akşamki oturumdan sonra herhangi bir karar verdi mi sayın baylar?</p>

  <p class="block6">YÜZBAŞI : Ben kararımı çoktan vermiştim, bunu aile içindeki biricik dostuma bildirmem gerekiyordu sadece, Bertha şehirde yaşayacak, on beş güne kadar burdan ayrılıyor.</p>

  <p class="block6">LAURA : Nerde kalacak, sorabilir miyim?</p>

  <p class="block6">YÜZBAŞI : Sövberg'lerde, avukatın evinde.</p>

  <p class="block6">LAURA : O serbest fikirlinin evinde ha!</p>

  <p class="block6">YÜZBAŞI : Şimdiki yasalara göre çocuk, babanın inançlarına uygun olarak yetiştirilir.</p>

  <p class="block6">LAURA : Annenin de hiç söz hakkı yoktur, öyle mi?</p>

  <p class="block6">YÜZBAŞI : Hiç mi hiç yoktur! Doğumla kazanılan hakkını, yasalara uygun bir sözleşmeyle satar, bütün haklarından da vazgeçer. Buna karşılık koca, kadına ve onun çocuklarına bakar.</p>

  <p class="block6">LAURA : Demek kendi çocuğu üzerinde hiçbir hakkı yoktur kadının?</p>

  <p class="block6">YÜZBAŞI : Zerre kadar yoktur! Bir şeyi sattın mı, hem onu geri almak hem de parayı alıkoymak olmaz.</p>

  <p class="block6">LAURA : Ya babayla anne kendi aralarında karar verirlerse?...</p>

  <p class="block6">YÜZBAŞI : Sonucu ne olur ki bunun? Ben çocuğun şehirde yaşamasını istiyorum, sen evde kalmasını istiyorsun. Bunun matematik ortalaması, çocuğun, istasyonda kalmasını gerektirir, şehirle evi arasında. Görüyorsun, çözülmez bir düğüm bu.</p>

  <p class="block6">LAURA : Öyleyse kesmeli bu düğümü! Nöjd'ün burda ne işi vardı?</p>

  <p class="block6">YÜZBAŞI : Meslek sırrı!</p>

  <p class="block6">LAURA: Bütün mutfağın bildiği bir sır!</p>

  <p class="block6">YÜZBAŞI : Güzel! Sen de biliyorsun öyleyse!</p>

  <p class="block6">LAURA : Evet, ben de biliyorum!</p>

  <p class="block6">YÜZBAŞI : Yargın da hazır mı?</p>

  <p class="block6">LAURA : Yasaların işi o!</p>

  <p class="block6">YÜZBAŞI : Yasalar çocuğun babasının kim olduğunu söylemiyorlar.</p>

  <p class="block6">LAURA : Evet, ama bilinir bu.</p>

  <p class="block6">YÜZBAŞI :Aklı başında kimseler bunun hiçbir zaman biline-meyeceğini söylüyorlar.</p>

  <p class="block6">LAURA : Ne tuhaf! Çocuğun babasının kim olduğu anlaşılmaz mı?</p>

  <p class="block6">YÜZBAŞI : Öyleymiş.</p>

  <p class="block6">LAURA : Aman ne tuhaf! Peki, kadının çocuğu üzerindeki o hakları nasıl kazanıyor baba?</p>

  <p class="block6">YÜZBAŞI : Baba ancak sorumluluğu üzerine aldığı zaman, ya da sorumluluk ona yüklendiği zaman kazanıyor bu hakları. Fakat evlilikte, babalık konusunda herhangi bir şüphe yoktur.</p>

  <p class="block6">LAURA : Şüphe yok mudur?</p>

  <p class="block6">YÜZBAŞI : Umarım yoktur.</p>

  <p class="block6">LAURA : Ya kadın ihanet etmişse?</p>

  <p class="block6">YÜZBAŞI : Bu işte söz konusu olamaz o! Bana soracağın başka bir şey var mı?</p>

  <p class="block6">LAURA : Hayır, yok.</p>

  <p class="block6">YÜZBAŞI : Öyleyse odama çıkayım. Doktor gelince bildiri-ver bana.</p>

  <p class="block5">(Yazıhaneyi kapatıp kalkar.)</p>

  <p class="block6">LAURA: Peki.</p>

  <p class="block6">YÜZBAŞI <i class="calibre7">(kâğıt kaplı kapıdan çıkarken):</i> Gelir gelmez. Kaba davranmak istemiyorum ona, anlıyor musun!</p>

  <p class="block6">LAURA : Anlıyorum</p>

  <p class="block5">(Elindeki kâğıt paralara bakar.)</p>

  <p class="block6">ANNE <i class="calibre7">(İçerden):</i> Laura!</p>

  <p class="block6">LAURA : Efendim anne!</p>

  <p class="block6">ANNE : Çayım hazır mı?</p>

  <p class="block6">LAURA <i class="calibre7">(bitişik odaya açılan kapıdan):</i> Şimdi geliyor!</p>

  <p class="block5">(Emireri salonun kapısını açar.)</p>

  <p class="block6">EMİRERİ: Doktor Östermark.</p>

  <p class="block5">(Doktor girer. Emireri, kapıyı kapatarak çıkar.)</p>

  <p class="block6">LAURA <i class="calibre7">(Doktor'un elini sıkarak)</i> :Hoş geldiniz Doktor Östermark. Sizi burda görmek sevindirdi beni. Yüzbaşı çıktı, ama hemen dönecek.</p>

  <p class="block6">DOKTOR: Bu kadar geç uğradığım için özür dilemeliyim; bazı hastaları ziyaret etmem gerekti de.</p>

  <p class="block6">LAURA : Oturmaz mısınız?</p>

  <p class="block6">DOKTOR: Teşekkür ederim.</p>

  <p class="block6">LAURA : Evet, şu sıralar hastalık çok arttı; fakat umarım burası iyi gelir size. Böyle ıssız köylerin bulunduğu bir bölgede, hastalarıyla gerçekten ilgilenen bir doktor bulmak çok önemli. Sizin için öyle güzel şeyler işittim ki doktor, umarım çok iyi anlaşırız sizinle.</p>

  <p class="block6">DOKTOR : Çok naziksiniz ham'fendi. Fakat, buraya yapacağım ziyaretlerin pek azının mesleki ziyaretler olmasını dilerim sizin için. Ailenizin sağlığı, genel olarak, yerindedir sanırım. Sonra...</p>

  <p class="block6">LAURA : Evet, önemli hastalıklardan uzak kalacak kadar talihliyiz; ama durumlar pek de olması gerektiği gibi değil.</p>

  <p class="block6">DOKTOR : Öyle mi?</p>

  <p class="block6">LAURA : Korkarım gönlümüze göre değil.</p>

  <p class="block6">DOKTOR : Sahi mi? Korkutuyorsunuz beni!</p>

  <p class="block6">LAURA : Aile içinde bazen öyle şeyler olur ki, şeref ve ödev, bunları dünyadan gizlemeye zorlar insanı.</p>

  <p class="block6">DOKTOR : Doktorundan değil ama!</p>

  <p class="block6">LAURA : Hayır. Bu yüzden, bütün gerçeği size daha baştan söylemek ağrılı bir ödev oluyor ya benim için.</p>

  <p class="block6">DOKTOR : Bu konuşmayı, ben yüzbaşıyla tanışmak şerefine erinceye dek geciktiremez miyiz?</p>

  <p class="block6">LAURA: Hayır. Benim diyeceklerimi, onu görmeden önce dinlemelisiniz.</p>

  <p class="block6">DOKTOR : Öyleyse onu ilgilendiriyor bu.</p>

  <p class="block6">LAURA : Evet, zavallı kocacığım!</p>

  <p class="block6">DOKTOR : Beni pek bir kaygılandırdınız ham'fendi. Derdiniz ne olursa olsun, bana güvenebilirsiniz.</p>

  <p class="block6">LAURA <i class="calibre7">(mendilini çıkararak):</i> Kocamın aklından zoru var. İşte her şeyi söyledim size, sonra kararı kendiniz verirsiniz.</p>

  <p class="block6">DOKTOR : Şaşkınlık içinde bırakıyorsunuz beni! Yüzbaşının maden bilimi üstüne yazdığı o ustaca denemeleri hayranlıkla okudum, duru ve güçlü bir aklın belirtilerinden başka hiçbir şey görmedim onlarda.</p>

  <p class="block6">LAURA : Sahi mi? Eh, bütün akrabalarının yanıldığı anlaşılırsa, pek sevinirim.</p>

  <p class="block6">DOKTOR : Yine de, ruhu başka yönlerden rahatsız olabilir şüphesiz. Anlatın bana...</p>

  <p class="block6">LAURA : Bizim korktuğumuz da bu ya! Zaman zaman son derece tuhaf fikirleri vardır. Ailesinin üzerinde zararlı bir etkisi olmasa, bilim adamı olarak doğal karşılanabilir bu gibi şeyler. Sözgelişi, gördüğü her şeyi satın almaya kalkmak gibi bir deliliği vardır.</p>

  <p class="block6">DOKTOR : Önemli bu. Ne gibi şeylerdir satın aldığı?</p>

  <p class="block6">LAURA: Kitap, raflar dolusu kitap, hiçbir zaman da okumaz.</p>

  <p class="block6">DOKTOR : Bilim adamının kitap alması o kadar korkulacak bir şey değil.</p>

  <p class="block6">LAURA : Size anlattığım şeylere inanmıyor musunuz?</p>

  <p class="block6">DOKTOR : Bana anlattığınız şeylere inandığınıza eminim e-fendim.</p>

  <p class="block6">LAURA : Peki, bir başka gezegende olup biten şeyler mikroskopla görülebilir mi?</p>

  <p class="block6">DOKTOR : Görebildiğini mi söylüyor?</p>

  <p class="block6">LAURA : Evet, öyle diyor.</p>

  <p class="block6">DOKTOR: Mikroskopla?</p>

  <p class="block6">LAURA : Mikroskopla. Evet.</p>

  <p class="block6">DOKTOR : Doğruysa, önemli bu.</p>

  <p class="block6">LAURA : Doğruysa mı! Demek inanmıyorsunuz bana doktor. Ben de kalkmış size aile sırlarımızı açıyorum.</p>

  <p class="block6">DOKTOR : Ham'fendi, duyduğunuz güven şeref verdi bana. Ama doktor olarak düşüncemi bildirmeden önce, görmem, yoklamam gerek. Yüzbaşı herhangi bir kararsızlık belirtisi, irade bocalaması gösterdi mi?</p>

  <p class="block6">LAURA : Hiç gösterir mi! Yirmi yıldır evliyiz; şimdiye dek bir tek karar vermedi ki, sonradan değiştirmiş olmasın!</p>

  <p class="block6">DOKTOR: İnatçı mıdır?</p>

  <p class="block6">LAURA : Hep kendi dediği olsun ister; ama dediği oldu mu, ilgisi gevşer, her şeyi bana bırakır.</p>

  <p class="block6">DOKTOR: Önemli bu, dikkatle incelemek gerek, irade, ham'fendi, ruhun belkemiğidir. Ona zarar geldi mi, ruh parça parça olur.</p>

  <p class="block6">LAURA : Bu uzun, çetin yıllar boyunca onun isteklerini karşılamayı nasıl öğrendiğimi Tanrı bilir. Ah, bir bilseniz neler çektim onun yanında! Bir bilseniz!</p>

  <p class="block6">DOKTOR : Efendim, derdiniz ta derinden üzdü, etkiledi beni; elimden geleni yapacağıma söz veriyorum. Duygularınıza bütün gönlümle katılıyorum, n'olur, kesinlikle güvenin bana. Değil mi ki bana bunları anlattınız, sizden bir dilekte bulunacağım. Hastanın zihninde yer edecek şeylerden sakının. Kararsız ruhlarda, düşünceler bazen kök salıp sürekli kaygı, hatta saplantı haline gelebilir. Anlıyor musunuz?</p>

  <p class="block6">LAURA : Yani içine herhangi bir kuşku girmesin diyorsunuz.</p>

  <p class="block6">DOKTOR : Kesinlikle. Çünkü hasta her şeye öylesine açıktır ki, her şeye inandırılabilir.</p>

  <p class="block6">LAURA : Haa... anlıyorum. Elbette! <i class="calibre7">(içerden zil çalar.)</i> Özür dilerim. Annemin zili. Bir dakika! Ah, işte Adolf geliyor!</p>

  <p class="block5">(Laura çıkarken, Yüzbaşı kâğıt kaplı kapıdan girer.)</p>

  <p class="block6">YÜZBAŞI : Oo, demek geldiniz doktor! Hoş geldiniz!</p>

  <p class="block6">DOKTOR : Memnun oldum yüzbaşım. Böyle üstün bir bilginle tanışmak ne şeref!</p>

  <p class="block6">YÜZBAŞI : Aman efendim! Ne yazık ki, askeri görevlerden pek zaman kalmıyor araştırma yapmak için... Bununla birlikte, yeni bir buluşun izinde olduğumu sanıyorum.</p>

  <p class="block6">DOKTOR: Sahi mi?</p>

  <p class="block6">YÜZBAŞI : Efendim, göktaşlarının tayflarını incelemekteyim, karbon buldum, yani, organik hayat belirtileri. Buna ne dersiniz?</p>

  <p class="block6">DOKTOR : Bunu mikroskopla mı görüyorsunuz?</p>

  <p class="block6">YÜZBAŞI : Hayır efendim, hayır, spektroskopla!</p>

  <p class="block6">DOKTOR : Elbette spektroskopla! Özür dilerim! Jüpiter gezegeninde neler oluyor, yakında bize anlatabileceksiniz demek!</p>

  <p class="block6">YÜZBAŞI : Şu anda neler olduğunu değil de, neler olup bittiğini; Paris'teki şu kahrolası kitapçı gönderseydi kitaplarımı! Sanki bütün kitapçılar bana karşı elbirliği etmişler! Düşünün! İki aydır tek cevap almadım siparişlerime, ne yazdığım mektuplara, ne çektiğim o sert telgraflara! Bu beni çıldırtıyor. Ne olduğunu anlamıyorum bir türlü!</p>

  <p class="block6">DOKTOR : Basbayağı bir dikkatsizlikten başka ne olabilir ki? Bu kadar üzmeyin kendinizi!</p>

  <p class="block6">YÜZBAŞI : Peki ama, denememi nasıl bitiririm vaktinde? Berlin'de de aynı yolda çalışıldığını biliyorum... Ama biz bunu değil, sizi konuşacaktık! Burda oturmak isterseniz, evin şu yanında küçük bir dairemiz var. Yoksa, sizden önceki doktorun yerinde mi kalmak istersiniz?</p>

  <p class="block6">DOKTOR : Nasıl isterseniz.</p>

  <p class="block6">YÜZBAŞI : Hayır, siz nasıl isterseniz! Buyurun, söyleyin.</p>

  <p class="block6">DOKTOR : Buna karar vermek size düşer yüzbaşım.</p>

  <p class="block6">YÜZBAŞI : Hayır, ben hiçbir şeye karar vermem. Ne istediğinizi söylemek size düşer. Benim için fark etmez.</p>

  <p class="block6">DOKTOR : Evet ama karar veremiyorum ki...</p>

  <p class="block6">YÜZBAŞI : Allah aşkına söyleyin be adam ne istediğinizi! hiçbir oyum, hiçbir eğilimim, hiçbir isteğim, hiçbir tercihim yok benim. Siz o kadar güçsüz bir kişi misiniz ki, ne istediğinizi bilmiyorsunuz? Kararınızı verin, yoksa kızacağım ha!</p>

  <p class="block6">DOKTOR : Ben seçeceksem, burda kalmak isterim.</p>

  <p class="block6">YÜZBAŞI : Güzel! Teşekkür ederim. <i class="calibre7">(Zili çalar.)</i> Hay Allah! Özür dilerim doktor, fakat insanların: "Ha bu ha o, benim için fark etmez" demelerini işitmek kadar sinirlendiren şey yoktur beni! <i class="calibre7">(Dadı girer.)</i> Oo, sen misin Margaret! Acaba haberin var mı dadıcığım, şu yandaki odalar doktor için hazırlandı mı?</p>

  <p class="block6">DADI : Evet yüzbaşım, hazırlandı.</p>

  <p class="block6">YÜZBAŞI : Güzel! Öyleyse sizi tutmayayım doktor, yorul-muşsunuzdur. İyi geceler! Tekrar hoş geldiniz! Umarım yarın sabah görüşürüz.</p>

  <p class="block6">DOKTOR : Teşekkür ederim. İyi geceler, yüzbaşım.</p>

  <p class="block6">YÜZBAŞI : Ha evet, bilmem karım size bizden söz açtı mı, acaba buralar üstüne bir şeyler öğrendiniz mi?</p>

  <p class="block6">DOKTOR : Eşsiz hanımınız, bir yabancının bilmesi gereken birkaç şey anlattı bana. İyi geceler, yüzbaşım!</p>

  <p class="block5">(Dadı Doktor'u götürür, sonra döner.)</p>

  <p class="block6">YÜZBAŞI : Ne o koca hatun? Bir şey mi var?</p>

  <p class="block6">DADI: Dinleyin Bay Adolf, efendiciğim!</p>

  <p class="block6">YÜZBAŞI : Peki Margaret, söyle! Konuşması sinirime dokunmayan tek kişi sensin.</p>

  <p class="block6">DADI: Öyleyse dinleyin Bay Adolf. Biraz aşağıdan alsanız da, hanımla aranızda çocuk yüzünden çıkan şu anlaşmazlığı giderseniz olmaz mı? Anne ne demektir, bir düşünün...</p>

  <p class="block6">YÜZBAŞI : Baba ne demektir, bir düşün Margaret!</p>

  <p class="block6">DADI: Hadi hadi! Çocuğunun yanı sıra nice şeyleri vardır babanın, oysa annenin çocuğundan başka hiçbir şeyi yoktur.</p>

  <p class="block6">YÜZBAŞI : Öyle dostum. Onun tek yükü var, benim üç; o-nunkini de ben taşıyorum üstelik! Ona ve çocuğuma bakmak zorunda olmasaydım, böyle askerliğe saplanır kalır mıydım sanıyorsun?</p>

  <p class="block6">DADI: Evet ama, benim demek istediğim bu değildi ki.</p>

  <p class="block6">YÜZBAŞI : Elbette! Senin niyetin, benim yanıldığımı göstermekti.</p>

  <p class="block6">DADI : Sizin iyiliğinizi istediğime inanmıyor musunuz Bay Adolf?</p>

  <p class="block6">YÜZBAŞI : Evet dadıcığım, inanıyorum; ama benim için iyi olan nedir, bilmezsin ki sen! Bak, çocuğa hayat vermek yetmez benim için, ben ona ruhumu da vermek isterim.</p>

  <p class="block6">DADI : O kadarına benim aklım ermez! Ama bence siz ikiniz anlaşmalısınız.</p>

  <p class="block6">YÜZBAŞI : Sen benim dostum değilsin Margaret!</p>

  <p class="block6">DADI : Dostunuz değil miyim? Tanrım! Neler söylüyorsunuz Bay Adolf? Küçükken benim çocuğum olduğunuz hiç aklımdan çıkar mı sanıyorsunuz?</p>

  <p class="block6">YÜZBAŞI : Peki benim aklımdan çıkar mı sanıyorsun? Sen benim annem gibiydin; herkes bana karşıyken, yanımda yer aldın. Ama şimdi, tam savaş kızışırken, beni yüzüstü bırakıp düşmandan yana oluyorsun.</p>

  <p class="block6">DADI: Düşman mı?</p>

  <p class="block6">YÜZBAŞI : Evet, düşman. Bu evin durumunu çok iyi biliyorsun. Her şeyi ta baştan sona gördün.</p>

  <p class="block6">DADI: Doğru, çok şey gördüm. Fakat, hey güzel Tanrım, iki insan hayatı neden zehir eder birbirine: Başka herkese karşı öylesine iyi davranan iki insan. Hanım, bana ya da başkasına karşı hiçbir zaman öyle değildir.</p>

  <p class="block6">YÜZBAŞI : Yalnız bana karşı öyle. Biliyorum. Sana şunu söyleyeyim ki Margaret, beni şimdi yüzüstü bırakırsan, kötü bir şey yapmış olursun. Çevreme bir ağ örüyorlar, o doktor da dost değil bana.</p>

  <p class="block6">DADI : Ah Bay Adolf, herkesin kötü yanını görüyorsunuz. Gerçek bir inancınız yok da ondan. Evet, bu yüzden.</p>

  <p class="block6">YÜZBAŞI : Sen ve Babtistler, biricik inancı bulmuşsunuz. Ne mutlu size!</p>

  <p class="block6">DADI: Evet, Bay Adolf, sizden daha mutluyuz. Gönlünüzü hele bir alçaltın, komşunuzu severken Tanrı sizi nasıl mutlu kılacak, göreceksiniz.</p>

  <p class="block6">YÜZBAŞI : Ne tuhaf! Tanrı ve sevgi üstüne konuşmaya başlar başlamaz, sesin sertleşiyor, gözlerinse nefretle doluyor! Hayır Margaret, gerçek inancı bulamadığına eminim.</p>

  <p class="block6">DADI: İstediğiniz kadar gururlu olun, istediğiniz kadar bilgiyle doldurun kafanızı, felaketin sillesi indiği zaman hiçbiri işinize yaramaz.</p>

  <p class="block6">YÜZBAŞI : Amma da kibirli konuşuyorsun, alçak gönüllüm! Senin gibi yaratıkların gözünde bilginin hiçbir anlamı olmadığını çok iyi biliyorum.</p>

  <p class="block6">DADI: Ayıp size! Ama ihtiyar Margaret, her şeye rağmen, koca bebeğini herkesten çok sever. Fırtına kopunca, küçük, uslu bir çocuk gibi, dadısına dönecektir o.</p>

  <p class="block6">YÜZBAŞI : Bağışla beni Margaret. Ama inan bana, benim burda biricik dostum gerçekten sensin. Bana yardım et, çünkü bir şey kopacak burda, seziyorum. Nedir bu, bilmem, ama kötü bir şey olduğunu biliyorum, yolda, geliyor! <i class="calibre7">(İçerden çığlıklar duyulur.)</i> Ne o? Kimin çığlığı bu?</p>

  <p class="block5">(Bertha koşarak girer.)</p>

  <p class="block6">BERTHA : Baba! Baba! Yetiş! Kurtar beni!</p>

  <p class="block6">YÜZBAŞI : Ne var yavrum, söyle bana!</p>

  <p class="block6">BERTHA : N'olur koru beni! Korkunç bir şey yapacak bana, biliyorum!</p>

  <p class="block6">YÜZBAŞI : Kim? Ne demek istiyorsun? Çabuk söyle!</p>

  <p class="block6">BERTHA: Anneannem! Ama kabahat bende. Oyun oynadım ona.</p>

  <p class="block6">YÜZBAŞI : Devam et.</p>

  <p class="block6">BERTHA : Peki, ama kimseye söylemek yok. Söz mü?</p>

  <p class="block6">YÜZBAŞI : Pekâlâ. İyi ama ne oldu?</p>

  <p class="block5">(Dadı çıkar.)</p>

  <p class="block6">BERTHA : Bazı akşamlar lambayı kısıp beni masanın başına oturtuyor, elimde kalem kâğıt. Sonra da: "Şimdi ruhlar yazacak," diyor.</p>

  <p class="block6">YÜZBAŞI : Vay kör şeytan! Sen de bunu hiç söylemedin bana!</p>

  <p class="block6">BERTHA : Affedersin, söyleyemedim. Anneannem diyor ki, ruhlar, kendilerinden söz eden olursa, onlardan öç alırlarmış. Sonra kalem yazmaya başlıyor, ama yazan ben miyim değil miyim, bilmiyorum. Bazen iyi gidiyor, ama bazen hiç yürümüyor. Hele ben yoruldum mu hiçbir şey olmuyor, ama bir şeyler olmasını da sağlamam gerek. Bu akşam çok iyi becerdiğimi sanıyordum, ama anneannem:" Ozan Stang-nelius'dan bütün bunlar, sen bana oyun oynuyorsun," dedi, kızdı köpürdü.</p>

  <p class="block6">YÜZBAŞI : Ruhların varlığına inanıyor musun?</p>

  <p class="block6">BERTHA: Bilmem.</p>

  <p class="block6">YÜZBAŞI : Ama ben ruhların olmadığını biliyorum.</p>

  <p class="block6">BERTHA : Anneannem diyor ki, sen anlamazmışsın; öbür gezegenlere bakıp onları kurcalaman daha da kötüymüş.</p>

  <p class="block6">YÜZBAŞI : Öyle diyor ha? Başka neler diyor?</p>

  <p class="block6">BERTHA : Sen mucize gösteremezmişsin.</p>

  <p class="block6">YÜZBAŞI : Ben de gösteririm demedim ki hiç! Göktaşlarının ne olduğunu biliyorsun: Öbür gök cisimlerinden düşen taşlar. Ben bunları inceliyor, yeryuvarlağındaki unsurlar onlarda da var mı yok mu, anlamaya çalışıyorum. Bütün yaptığım bu.</p>

  <p class="block6">BERTHA : Anneannem diyor ki, öyle şeyler varmış ki, o görebilirmiş de, sen göremezmişsin.</p>

  <p class="block6">YÜZBAŞI : Yalan söylüyor, yavrum!</p>

  <p class="block6">BERTHA : Anneannem yalan söylemez.</p>

  <p class="block6">YÜZBAŞI : Nerden biliyorsun?</p>

  <p class="block6">BERTHA : Öyleyse annem de yalancı.</p>

  <p class="block6">YÜZBAŞI : Hım!</p>

  <p class="block6">BERTHA : Annemin yalancı olduğunu söylersen, senin söyleyeceğin hiçbir şeye inanmam bir daha!</p>

  <p class="block6">YÜZBAŞI : Öyle bir şey demedim, onun için, bana şimdi inan. Dinle. Senin mutluluğun, bütün geleceğin, bu evden ayrılmana bağlı. İster misin? Şehre gidip yararlı bir şey öğ-rensen?</p>

  <p class="block6">BERTHA : Şehre mi? İsterim ya! Burdan uzak bir yer olsun da! Arasıra seni görebildikten sonra, hayır, sık sık! Orası her zaman öyle, kış gecesi gibi sıkıntılı, korkunç! Ama sen eve gelince babacığım, sanki bütün pencereler bir bahar sabahına açılmış gibi oluyor.</p>

  <p class="block6">YÜZBAŞI : Canım yavrucuğum benim!</p>

  <p class="block6">BERTHA : Ama babacığım, annemi hoş tut, e mi? Öyle çok ağlıyor ki.</p>

  <p class="block6">YÜZBAŞI : Hım! Demek şehirde yaşamak istiyorsun.</p>

  <p class="block6">BERTHA: Aa, elbette!</p>

  <p class="block6">YÜZBAŞI : Ama, ya annen istemezse?</p>

  <p class="block6">BERTHA: İstemesi gerek.</p>

  <p class="block6">YÜZBAŞI : Ama ya istemezse?</p>

  <p class="block6">BERTHA : O zaman ne olur bilmem. Ama istemesi gerek, istemesi gerek!</p>

  <p class="block6">YÜZBAŞI : Kendisine sorar mısın?</p>

  <p class="block6">BERTHA : Sen sormalısın, tatlı bir dille. O bana kulak asmaz.</p>

  <p class="block6">YÜZBAŞI : Hım! Peki, sen bunu istiyorsun, ben de istiyorum, ama o istemiyor, o zaman ne olacak?</p>

  <p class="block6">BERTHA : Yine hırgür başlayacak demektir! Siz ne diye...</p>

  <p class="block5">(Laura girer.)</p>

  <p class="block6">LAURA : Oo, demek burda Bertha! Ee Adolf, değil mi ki karara bağlanması gereken onun geleceği, kendi fikrini bir dinlesek?</p>

  <p class="block6">YÜZBAŞI : Genç kızların gelişmesi üstüne bir çocuğun ne fikri olabilir ki? Biz birçok kızların büyüdüğünü gördüğümüz için bu konuda doğruyu, yanlışı ona bizim anlatmamız gerekir.</p>

  <p class="block6">LAURA : Biz anlaşamadığımıza göre, Bertha'nın oyu kesin bir sonuca bağlayabilir durumu.</p>

  <p class="block6">YÜZBAŞI : Hayır. İster kadın olsun ister çocuk, kimsenin benim hakkıma karışmasına göz yumamam. Bertha, bizi yalnız bırak.</p>

  <p class="block5">(Bertha çıkar.)</p>

  <p class="block6">LAURA : Belki benden yana çıkar diye, onun fikrini dinlemekten korktun.</p>

  <p class="block6">YÜZBAŞI : Onun evden ayrılmak istediğini biliyorum; ama sende onun kararını değiştirecek güç olduğunu da biliyorum.</p>

  <p class="block6">LAURA : Yaa, o kadar güçlü müyüm?</p>

  <p class="block6">YÜZBAŞI : Evet. İstediğini elde etmek konusunda şeytanca bir gücün var; ama kazanmak için her türlü aracı kullanmaktan çekinmeyen herkeste vardır bu güç. Söz gelişi, Doktor Norling'den nasıl kurtuldun? Ve yeni doktoru nasıl elde ettin?</p>

  <p class="block6">LAURA: Peki nasıl?</p>

  <p class="block6">YÜZBAŞI : Eski doktoru öylesine aşağıladın ki, adamcağız ayrılmak zorunda kaldı; yenisini seçtirmek için de kardeşini elde ettin.</p>

  <p class="block6">LAURA: Eh, oldukça kolay, yasalara uygun bir şeydi bu. Bertha gidiyor demek?</p>

  <p class="block6">YÜZBAŞI : Evet, on beş güne kadar.</p>

  <p class="block6">LAURA : Kararın bu mu?</p>

  <p class="block6">YÜZBAŞI : Evet.</p>

  <p class="block6">LAURA : Bundan Bertha'ya söz açtın mı?</p>

  <p class="block6">YÜZBAŞI : Evet!</p>

  <p class="block6">LAURA : Öyleyse bunu önlemem gerek!</p>

  <p class="block6">YÜZBAŞI : Önleyemezsin.</p>

  <p class="block6">LAURA : Önleyemez miyim? Annesinden gördüğü her şeyin saçma olduğunu öğretsinler diye o kötü kişilerin eline bırakır mıyım sanıyorsun çocuğumu? Kızım beni ömrümün sonuna dek hor görsün ha!</p>

  <p class="block6">YÜZBAŞI : Bilgisiz, kendini beğenmiş kadınların çocuğuma, babasının şarlatan olduğunu öğretmelerine göz yumar mıyım sanıyorsun?</p>

  <p class="block6">LAURA : Baba için fazla önemi yok bunun.</p>

  <p class="block6">YÜZBAŞI : Ne demek istiyorsun?</p>

  <p class="block6">LAURA : Anne çocuğa daha yakındır da ondan; çocuğun babasının bilinemeyeceği anlaşıldığından beri böyledir bu.</p>

  <p class="block6">YÜZBAŞI : Onun ne ilgisi var bizimle?</p>

  <p class="block6">LAURA : Bertha'nın babası olup olmadığını bilmiyorsun ki.</p>

  <p class="block6">YÜZBAŞI : Bilmiyor muyum?</p>

  <p class="block6">LAURA : Kimsenin bilemediğini sen nasıl bilirsin?</p>

  <p class="block6">YÜZBAŞI : Şaka mı ediyorsun?</p>

  <p class="block6">LAURA : Yoo, senin görüşünü uyguluyorum sadece. Sana ihanet etmediğimi nerden biliyorsun?</p>

  <p class="block6">YÜZBAŞI : Senin pek çok şeyine inanabilirim, ama buna hayır. Hem öyle olsaydı, sözünü etmezdin ki.</p>

  <p class="block6">LAURA : Diyelim ki her şeye katlanmaya razıydım: Sokağa atılmaya, hor görülmeye: Sırf çocuğuma sahip olabilmek, onu kendim yetiştirebilmek için! Diyelim ki...</p>

  <p class="block6">YÜZBAŞI : Kes artık!</p>

  <p class="block6">LAURA : Diyelim ki durum böyleydi. O zaman hiçbir gücün kalmazdı.</p>

  <p class="block6">YÜZBAŞI : Babası olmadığımı ispat etmen gerekirdi.</p>

  <p class="block6">LAURA : Güç olmazdı ki bu! İspat etmemi ister misin?</p>

  <p class="block6">YÜZBAŞI : Kes!</p>

  <p class="block6">LAURA : Asıl babanın adını vermem yeterdi; buna yer ve zaman gibi bazı özellikleri de katmam gerekirdi tabii: Söz gelişi, sahi Bertha ne zaman doğmuştu? Evliliğimizin üçüncü yılında...</p>

  <p class="block6">YÜZBAŞI : Kes sesini, yoksa...</p>

  <p class="block6">LAURA : Yoksa ne? Peki, keselim. Fakat bir şey yapmadan, bir karara varmadan önce iyi düşün. Hele kendini gülünç etme!</p>

  <p class="block6">YÜZBAŞI : Bütün bunları pek trajik buluyorum.</p>

  <p class="block6">LAURA : Bu seni daha da gülünç ediyor!</p>

  <p class="block6">YÜZBAŞI : Seni etmiyor mu?</p>

  <p class="block6">LAURA : Hayır, her şey kadınlar için öylesine akıllıca düzenlenmiş ki!</p>

  <p class="block6">YÜZBAŞI : Bu yüzden savaşamıyoruz sizinle.</p>

  <p class="block6">LAURA : Neden üstün bir düşmanla savaşmaya kalkmalı?</p>

  <p class="block6">YÜZBAŞI : Üstün mü?</p>

  <p class="block6">LAURA : Evet. Tuhaftır, ama ben hiçbir erkeğe, ondan üstün olduğumu duymadan bakamadım şimdiye dek.</p>

  <p class="block6">YÜZBAŞI : Eh, bakarsın bir gün karşına senden üstün biri çıkar da, ömrünce unutamazsın!</p>

  <p class="block6">LAURA : Nerde o günler!</p>

  <p class="block5">(Dadı girer.)</p>

  <p class="block6">DADI : Yemek hazır. Hadi gelin, n'olur!</p>

  <p class="block6">LAURA : Peki, geliyorum. <i class="calibre7">(Yüzbaşı geride kalır; sedire yakın bir koltuğa oturur.)</i> Sen yemeğe gelmiyor musun?</p>

  <p class="block6">YÜZBAŞI : Hayır, teşekkür ederim. Canım istemiyor.</p>

  <p class="block6">LAURA : Neden? Bir şeye mi kızdın?</p>

  <p class="block6">YÜZBAŞI : Hayır. Aç değilim.</p>

  <p class="block6">LAURA : Geliver, yoksa birtakım gereksiz sorular sormaya başlarlar. Anlayışlı ol. Gelmiyor musun? Peki, otur orda öyleyse!</p>

  <p class="block5">(Çıkar.)</p>

  <p class="block6">DADI : Ne var yine, Bay Adolf?</p>

  <p class="block6">YÜZBAŞI : Pek bilmiyorum. Söyle bana, nasıl oluyor da, yetişkin bir erkeğe, çocukmuş gibi davranabiliyorsunuz?</p>

  <p class="block6">DADI : Bilmem, hay Allah! Her biriniz bir kadının çocuğusunuz da ondan belki, hepiniz, irili ufaklı...</p>

  <p class="block6">YÜZBAŞI : Oysa hiçbir kadın erkekten doğmaz. Doğru, A-ma babası benim Bertha'nın. İnanıyorsun buna, değil mi Margaret? Değil mi?</p>

  <p class="block6">DADI : Tanrım! Ne aptal çocuksunuz siz! Elbette çocuğunuzun babasısınız! Gelin de yemeğinizi yiyin, somurtup durmayın orda! Hadi hadi! Gelin bakayım!</p>

  <p class="block6">YÜZBAŞI <i class="calibre7">(kalkarak):</i> Defol, kadın! Canı cehenneme cadıların! <i class="calibre7">(Salon kapısından)</i> Svörd! Svörd!</p>

  <p class="block6">EMİRERİ <i class="calibre7">(girerek):</i> Buyurun komutanım.</p>

  <p class="block6">YÜZBAŞI : Küçük kızağı hazırlayıver hemen!</p>

  <p class="block5">(Emireri çıkar.)</p>

  <p class="block6">DADI : Aman yüzbaşım...</p>

  <p class="block6">YÜZBAŞI : Defol kadın! Defol diyorum sana!</p>

  <p class="block6">DADI : Tanrı esirgesin bizi! Şimdi n'olacak?</p>

  <p class="block6">YÜZBAŞI <i class="calibre7">(şapkasını giyer) :</i> Gece yarısından önce beklemeyin beni!</p>

  <p class="block5">(Çıkar.)</p>

  <p class="block6">DADI : Tanrım sen yardım et! Sonu n'olacak bunun?</p>

  <h3 class="block7" id="toc_id_7">PERDE</h3>
</body>
</html>
