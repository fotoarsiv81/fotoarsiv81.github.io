<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en" xmlU0003Alang="en">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre6">
  <h1 class="block2" id="toc_id_8">İKİNCİ PERDE</h1>

  <p class="block8">(Birinci Perde'nin aynı, O gecenin geç vakti. Dok-tor'la Laura konuşmaktalar.)</p>

  <p class="block6">DOKTOR : Kendisiyle yaptığım konuşmada, sizin kuşkularınızı haklı çıkaracak hiçbir şey göremedim. Bir kere, bu önemli astronomik buluşları mikroskopla gerçekleştirdiğini söylemekle yanıldınız. Bunun spektroskop olduğunu öğrendim. Kendisinde hiçbir akıl bozukluğu belirtisi olmadığı gibi, tersine, bilime büyük hizmette bulunmuştur.</p>

  <p class="block6">LAURA : Ben hiçbir zaman öyle bir şey demedim ki.</p>

  <p class="block6">DOKTOR : Konuşmamızla ilgili notlar aldım ham'fendi; belki söylediğinizi yanlış işitmişimdir diye, bu çok önemli noktayı size sorduğumu hatırlıyorum. Birini yetersizlikle suçlarken son derece dikkatli olmak gerekir.</p>

  <p class="block6">LAURA : Yetersizlikle suçlamak mı?</p>

  <p class="block6">DOKTOR : Evet. Herhalde biliyorsunuzdur, deli olduğu anlaşılan kişi, medeni haklarıyla aile haklarını yitirir.</p>

  <p class="block6">LAURA : Hayır bunu bilmiyordum.</p>

  <p class="block6">DOKTOR : Aydınlatılması gereken bir nokta daha var. Kitapçılarından hiç cevap alamadığını söyledi. Acaba o mektuplara siz mi — tabii tam bir iyi niyetle — el koydunuz, sorabilir miyim?</p>

  <p class="block6">LAURA : Evet. Aileyi korumak benim ödevimdir. Hepimizi yıkıma salmasına göz yumamazdım.</p>

  <p class="block6">DOKTOR : Bağışlayın beni, ama bu davranışınızın sonuçlarını kavrayabileceğinizi sanmıyorum. Haberi olmadan işlerine karıştığınızı anlarsa, kuşkusu uyanır, bu kuşku da yıkıcı bir saplantı haline gelebilir. Ayrıca, onun iradesini kösteklemekle sabrını taşırmış oluyorsunuz. En değerli istekleri baltalanınca, iradesi kösteklenince, insan nasıl köpürür, siz de bilirsiniz şüphesiz.</p>

  <p class="block6">LAURA : Bilmez miyim!</p>

  <p class="block6">DOKTOR : Bu onun için ne demektir, siz karar verin öyleyse!</p>

  <p class="block6">LAURA <i class="calibre7">(kalkarak) :</i> Gece yarısı oldu, hâlâ dönmedi. En kötü ihtimali bekleyebiliriz artık.</p>

  <p class="block6">DOKTOR : Söyleyin bana ham'fendi, bu akşam ben ayrıldıktan sonra ne oldu? Her şeyi bilmem gerek.</p>

  <p class="block6">LAURA : Çılgınlar gibi konuştu, akla hayale gelmez şeyler söyledi. İnanır mısınız, çocuğunun babası olmadığını bile duyurdu.</p>

  <p class="block6">DOKTOR : Acayip! Bu da nerden girmiş kafasına?</p>

  <p class="block6">LAURA : Kim bilir! Bir çocuğun bakımı için adamlarından biriyle görüşüyordu, o zaman mı oldu nedir. Ben kızdan yana çıkınca, birden parladı. "Bir çocuğun babasının kim olduğunu hiç kimse bilemez," dedi. Tanrı biliyor ya, kendisini yatıştırmak için elimden geleni yaptım, ama öyle sanıyorum ki artık hiçbir şeyin yardımı dokunmaz ona. <i class="calibre7">(Ağlar.)</i></p>

  <p class="block6">DOKTOR : Bu böyle yürümez! Onu kuşkulandırmadan bir şeyler yapmak gerek. Söyleyin bana, daha önce de böyle kuruntuları oldu muydu?</p>

  <p class="block6">LAURA : Doğrusunu isterseniz, altı yıl önce de aynıydı; hatta o zamanlar doktoruna yazdığı mektupta, aklı için korkuya düştüğünü açıkça söylüyordu.</p>

  <p class="block6">DOKTOR : Anlıyorum, anlıyorum. Kökü derinde olan bir dert. Ama... aile hayatının kutsallığı... falan filan... Her şeyi kurcalayamam, yüzden görünenle yetinmek zorundayım. Ne yazık ki olan olmuş bir kere; yine de, olanı düzeltmeye çalışmak gerek. Sizce nerdedir şimdi?</p>

  <p class="block6">LAURA : Bilemiyorum. Bu günlerde öyle çılgınca düşünceler besliyor ki...</p>

  <p class="block6">DOKTOR : O gelinceye dek kalmamı ister misiniz? Kuşkulanmasını önlemek için, annenizin hastalandığını, onu görmeye geldiğimi söylerim.</p>

  <p class="block6">LAURA : Çok iyi olur! Lütfen yanımızdan ayrılmayın doktor! Ne kaygılar içinde olduğumu bir bilseniz! Peki, durumu için ne düşündüğünüzü doğrudan doğruya söyleseniz, daha iyi olmaz mı?</p>

  <p class="block6">DOKTOR : Ruh hastalarına hiçbir zaman doğrudan doğruya söyleyemeyiz, ama hasta kendisi açarsa başka, o bile binde bir olur. Her şey, durumun nasıl gelişeceğine bağlıdır. Ama biz burda durmasak iyi ederiz. Ben bir başka odaya geçebilir miyim? Daha inandırıcı olur.</p>

  <p class="block6">LAURA : Evet, en iyisi o. Margaret de gelir, burda oturur. O her zaman geç vakte dek bekler kendisini. Margaret, onun üzerinde etkisi olan tek kişidir. <i class="calibre7">(Kapıdan:)</i> Margaret! Margaret!</p>

  <p class="block6">DADI <i class="calibre7">(girerek) :</i> Buyurun hanımcığım! Bey döndü mü?</p>

  <p class="block6">LAURA : Hayır, ama sen oturup burda bekleyeceksin kendisini. Geldiğinde ona annemin hastalandığını, doktorun da burda olduğunu söylersin.</p>

  <p class="block6">DADI : Baş üstüne hanımcığım. Siz her şeyi bana bırakın.</p>

  <p class="block6">LAURA <i class="calibre7">(kapıyı açarak):</i> Buraya buyurmaz mısınız doktor?</p>

  <p class="block5">(Çıkarlar. Dadı masaya oturur, gözlüğünü takar, dua kitabını alır.)</p>

  <p class="block9">DADI : Ah! Ah! <i class="calibre7">(Yavaşça okur.)</i></p>

  <p class="block10">Dertle doludur hayat, acıyla,</p>

  <p class="block10">Nasıl da geçip gider çabucak!</p>

  <p class="block10">Ölüm meleği gölgeler de kanatlarıyla</p>

  <p class="block10">Bütün yeryüzünü, der ki haykırarak:</p>

  <p class="block10">"Hepsi boş, boş!"</p>

  <p class="block10">Ah! Ah!</p>

  <p class="block10">Yeryüzünde canlı ve soluyan ne varsa</p>

  <p class="block10">Yere serilir onun heybetinden.</p>

  <p class="block10">Bir keder kurtulur ölümden olsa olsa,</p>

  <p class="block10">O da kazar mezar taşına derken:</p>

  <p class="block10">"Hepsi boş, boş!"</p>

  <p class="block11">Ah! Ah!</p>

  <p class="block5">(Bertha girer, üzerinde cezve bulunan bir tepsi, bir de işleme vardır elinde.)</p>

  <p class="block6">BERTHA <i class="calibre7">(alçak sesle) :</i> Margaret, yanında oturabilir miyim? Yukarısı öyle sıkıcı ki!</p>

  <p class="block6">DADI : Aman Yarabbi! Sen daha yatmadın mı Bertha?</p>

  <p class="block6">BERTHA : Hayır. Babamın Noel armağanını bitirmem gerek. İşte sana da güzel bir şey, bak!</p>

  <p class="block6">DADI: Ama tatlım, olmaz ki böyle! Saat on ikiyi geçti, sabah erken kalkacaksın!</p>

  <p class="block6">BERTHA : Olsun, ne çıkar! Orda tek başıma duramıyorum. Eminim hayaletler dolaşıyor ortalıkta!</p>

  <p class="block6">DADI: Yaa! Ne dedim ben sana? Sözüme kulak ver, iyi peri yok bu evde! Ne gibi şeyler işittin Bertha?</p>

  <p class="block6">BERTHA : Ah Margaret! Tavan arasında türkü söylüyordu biri!</p>

  <p class="block6">DADI: Tavan arasında mı? Gecenin bu vaktinde ha?</p>

  <p class="block6">BERTHA : Evet. Hem öyle hüzünlü bir türküydü ki... işittiğim en hüzünlü türkü. Tavan arasından gelir gibiydi: Soldakinden, hani şu beşiğin olduğu yer var ya...</p>

  <p class="block9">DADI: Ah canım, canım benim! Gece de ne korkunç! Hani bacalar devrilse şaşmam!</p>

  <p class="block10">"Şu ölümlü hayat nedir söyle?</p>

  <p class="block10">Acı, dert, uğraşmak ve yorulmak.</p>

  <p class="block10">En güzel göründüğünde bile,</p>

  <p class="block10">Onda bulduğun mihnettir ancak."</p>

  <p class="block11">Ah canım yavrucuğum, Tanrı mutlu bir Noel bağışlasın bize!</p>

  <p class="block6">BERTHA : Margaret, babamın hasta olduğu doğru mu?</p>

  <p class="block6">DADI: Evet, korkarım öyle.</p>

  <p class="block6">BERTHA : Öyleyse Noel partisi yapabileceğimizi sanmıyorum. Peki hastaysa, neden yatakta değil?</p>

  <p class="block6">DADI: Onun hastalığı yatağa yatmakla iyileşmez yavrucuğum. Suss! Salonda biri var. Hadi sen yat artık, cezveyi de götür, yoksa baban kızar!</p>

  <p class="block6">BERTHA <i class="calibre7">(tepsiyle çıkarken) :</i> İyi geceler Margaret!</p>

  <p class="block6">DADI: İyi geceler canım! Allah rahatlık versin!</p>

  <p class="block5">(Yüzbaşı girer.)</p>

  <p class="block6">YÜZBAŞI <i class="calibre7">(paltosunu çıkararak) :</i> Sen daha uyumadın mı? Yat artık.</p>

  <p class="block6">DADI: Bekleyeyim dedim de... <i class="calibre7">(Yüzbaşı bir mum yakıp yazıhaneyi açar, oturur, cebinden mektuplar, gazeteler çıkarır.)</i> Bay Adolf...</p>

  <p class="block6">YÜZBAŞI : Ne var?</p>

  <p class="block6">DADI : Büyükhanım rahatsız. Doktor burada.</p>

  <p class="block6">YÜZBAŞI : Önemli bir şey mi?</p>

  <p class="block6">DADI : Yo, sanmam. Üşütmüştür sadece.</p>

  <p class="block6">YÜZBAŞI <i class="calibre7">(kalkarak) :</i> Çocuğunun babası kimdi Margaret?</p>

  <p class="block6">DADI: Ah kaç kere söyledim size! Şu çapkın Johansson'du.</p>

  <p class="block6">YÜZBAŞI : O olduğuna emin misin?</p>

  <p class="block6">DADI: Amma da saçmalıyorsunuz ha! Elbette eminim, başka biri olmadığına göre!</p>

  <p class="block6">YÜZBAŞI : Peki ama o emin miydi başka biri olmadığına?</p>

  <p class="block6">Hayır! Sen emin olabilirsin, ama o olamaz. Yaa! Arada ayrım var.</p>

  <p class="block6">DADI : Ben bir ayrım göremiyorum.</p>

  <p class="block6">YÜZBAŞI : Sen görmeyebilirsin, ama var bu ayrım! <i class="calibre7">(Masadaki fotoğraf albümünün sayfalarını çevirir.)</i> Bertha bana benziyor mu sence?</p>

  <p class="block5">(Albümdeki bir resme bakar.)</p>

  <p class="block6">DADI : Aa, elbette! Bir elmanın yarısı siz, yarısı o!</p>

  <p class="block6">YÜZBAŞI : Johansson, çocuğun babası olduğunu kabul etti miydi?</p>

  <p class="block6">DADI : Etmek zorunda kaldıydı.</p>

  <p class="block6">YÜZBAŞI : Ne korkunç!... Oo, doktor geliyor! <i class="calibre7">(Doktor girer.)</i> İyi akşamlar doktor! Kayınvalidem nasıl?</p>

  <p class="block6">DOKTOR : Pek önemli bir şey değil, sol topuğunda hafif bir burkulma.</p>

  <p class="block6">YÜZBAŞI : Margaret de üşüttüğünü söylemişti galiba. Bu konudaki görüşler değişiyor mu ne! Sen yat Margaret. <i class="calibre7">(Dadı çıkar. Sessizlik.)</i> Oturmaz mısınız Doktor Östermark?</p>

  <p class="block6">DOKTOR <i class="calibre7">(oturarak) :</i> Teşekkür ederim.</p>

  <p class="block6">YÜZBAŞI : Yaban eşeğini kısrakla çiftleştirince, çizgili taylar elde edildiği doğru mu?</p>

  <p class="block6">DOKTOR <i class="calibre7">(şaşırmış):</i> Elbette doğru.</p>

  <p class="block6">YÜZBAŞI : Üretmeye aygırla devam edilince, tayların gene çizgili olduğu da doğru mu?</p>

  <p class="block6">DOKTOR : Evet, o da doğru.</p>

  <p class="block6">YÜZBAŞI : Öyleyse aygır, bazı şartlar altında, çizgili tayların babası olabilir; ve bunun tersi dahi doğrudur.</p>

  <p class="block6">DOKTOR : Evet, öyle olsa gerek.</p>

  <p class="block6">YÜZBAŞI : Demek ki babayla çocuk arasındaki benzerlik hiçbir şey ispatlamıyor.</p>

  <p class="block6">DOKTOR: Şey...</p>

  <p class="block6">YÜZBAŞI : Demek ki babalık ispatlanamaz.</p>

  <p class="block6">DOKTOR : Ama...</p>

  <p class="block6">YÜZBAŞI : Dulsunuz, değil mi? Çocuğunuz oldu muydu?</p>

  <p class="block6">DOKTOR : Ee, evet.</p>

  <p class="block6">YÜZBAŞI : Kendinizi baba olarak gülünç bulduğunuz olmadı mı hiç? Bir babayı çocuğunun elinden tutup sokakta gezdirirken görmek, ya da ondan "Çocuğum" diye söz ettiğini işitmek kadar gülünç bir şey bilmiyorum. "Karımın çocukları" demesi gerekir! İçinde bulunduğumuz sahte durumun farkına varmadınız mı hiç? Hiç şüphelenmediniz mi demeyeceğim, çünkü kibar biri olarak karınızı şüphelerin üstünde saymam gerekir.</p>

  <p class="block6">DOKTOR : Hayır, hiç böyle bir şey olmadı. Hem yüzbaşım: "Erkek, güven duygusuna bel bağlayarak kabul etmek zorundadır çocuğunu," diyen Goethe değil mi?</p>

  <p class="block6">YÜZBAŞI : Güven duygusu mu? Kadının söz konusu olduğu yerde ha? Biraz tehlikeli.</p>

  <p class="block6">DOKTOR : Ama türlü türlü kadın var.</p>

  <p class="block6">YÜZBAŞI : En son araştırmalara göre ancak bir türlü kadın var! Gençliğimde güçlüydüm ve — denebilir ki — çirkin de sayılmazdım. Sonradan beni düşündüren iki küçük yaşantım oldu. Birincisi bir gemide. Salonda arkadaşlarla oturuyorduk, genç bir kadın kamarot geldi, gözleri ağlamaktan kızarmıştı, oturdu, sevgilisinin denizde boğulduğunu söyledi bize. Başsağlığı diledik, derken ben şampanya ısmarladım. İkinci kadehten sonra kadının ayağına dokundum, dördüncüden sonra dizine; daha sabah olmadan avutmuştum onu.</p>

  <p class="block6">DOKTOR : Bir çiçekle bahar gelmez ki!</p>

  <p class="block6">YÜZBAŞI : Gelelim ikinciye: Tam bir bahar çiçeği! Lysekil' deydim. Orda çocuklarıyla kalan genç, evli bir kadınla tanışmıştım; kocası şehirdeydi. Dini bütün, pek sıkı ilkeleri olan bir kadındı, ahlak üstüne söylevler çekiyordu bana, hani diyebilirim ki tam bir erdem örneğiydi. Kendisine bir iki kitap vermiştim; ne tuhaf, ayrılırken geri vermişti kitapları. Üç ay sonra, o kitaplardan birinin içinde kadının kartını buldum, açıktan açığa aşkını bildiriyordu bana. Masum bir şeydi, yani evli bir kadının, kendisine kur yapmamış bir erkeğe aşkını bildirmesi ne denli masum olabilirse o denli masum bir şeydi bu. Kıssadan hisse: Kimseye fazla inanma!</p>

  <p class="block6">DOKTOR : Ama az da inanma!</p>

  <p class="block6">YÜZBAŞI : Evet, yeteri kadar. Bakın doktor, o kadın bilinçsiz olarak öylesine kötüydü ki, kocasına gidip benim için çıldırdığını söylüyor. Tehlike burda işte:. Kadındaki içgüdüsel kötülüğün bilinçsiz oluşunda. Hafifletici bir özellik belki; ama bu, yargıyı bozmaz, olsa olsa yumuşatır.</p>

  <p class="block6">DOKTOR : Zihninizin marazi bir işleyişi var yüzbaşım. Buna karşı tetikte olmalısınız.</p>

  <p class="block6">YÜZBAŞI : Marazi denecek bir şey yok bunda. Bakın. Basınç ölçme aracı limiti gösterdi mi, bütün buhar kazanları patlar; ama limit, bütün kazanlar için aynı değildir. Anlıyor musunuz? Siz burda beni gözlemek için bulunuyorsunuz ne de olsa. Erkek olmasaydım, ağlayıp sızlar, yanıp yakılırdım, durumu bütün geçmişiyle anlatırdım size. Ama ne yazık ki erkeğim; bunun için, eski Romalılar gibi, kollarımı göğsümün üzerinde kavuşturup ölünceye dek tutmam gerek nefesimi! İyi geceler!</p>

  <p class="block6">DOKTOR : Yüzbaşım! Hastaysanız, bana her şeyi anlatmanız, erkek olarak şerefinize gölge düşürmez. Doğrusu, iki tarafı da dinlemek zorundayım.</p>

  <p class="block6">YÜZBAŞI : Bir tarafı dinlemekle yetindiniz sanıyordum.</p>

  <p class="block6">DOKTOR : Yanılıyorsunuz. Şunu da bilmenizi isterim ki yüzbaşım, İbsen'in oyunundaki Bayan Alving, ölen kocasının anısını karartırken: "Adamın ölmüş olması ne acı," diye düşünmüştüm.</p>

  <p class="block6">YÜZBAŞI : Sağ olsaydı, herhangi bir şey söyler miydi sanıyorsunuz? Kocanın biri ölüler arasından doğrulsa, ona inanan olur mu sanıyorsunuz? İyi geceler doktor! Görüyorsunuz ki, oldukça sakinim. Rahatça yatıp uyuyabilirsiniz.</p>

  <p class="block6">DOKTOR : Öyleyse iyi geceler yüzbaşım! Ben bu işten elimi çekiyorum.</p>

  <p class="block6">YÜZBAŞI : Yani düşman mıyız?</p>

  <p class="block6">DOKTOR : Ne münasebet! Ama ne yazık ki dost olamayız. İyi geceler.</p>

  <p class="block5">(Yüzbaşı Doktor'u, gerideki kapıya dek yolcu eder, sonra soldaki kapıya gidip hafifçe aralar.)</p>

  <p class="block6">YÜZBAŞI : Gir de konuşalım. Orda bizi dinlediğini biliyorum.</p>

  <p class="block5">(Laura, utanarak girer. Yüzbaşı yazıhaneye oturur.)</p>

  <p class="block6">YÜZBAŞI : Vakit geç, ama her şeyi ortaya çıkarsak iyi olacak. Otur. <i class="calibre7">(Laura oturur. Sessizlik.)</i> Bu akşam mektupları almak için postaneye uğramıştım. Okuduklarımdan anladığıma göre, mektuplarıma gizlice el koymaktasın, gelenlere de, gidenlere de. Bu yüzden yitirdiğim zaman, çalışmalarımdan beklediğim bütün sonuçların yok olmasına yol açtı.</p>

  <p class="block6">LAURA : Benimki iyi niyetli bir davranıştı. Öbür çalışmalar yüzünden askeri görevlerini savsaklıyordun.</p>

  <p class="block6">YÜZBAŞI : İyi niyetli bir davranış olamaz bu. O çalışmaların bana, askeri görevlerimden daha çok ün kazandıracağını pekâlâ biliyordun; senin niyetin, benim zafer çelenkleri kazanmamı önlemekti, bu türlü başarılarım sendeki aşağılık duygusunu daha bir pekiştirirdi de ondan! Bak, ben de sana gelen mektuplara el koymuş oldum böylece.</p>

  <p class="block6">LAURA : Ne soylu bir davranış!</p>

  <p class="block6">YÜZBAŞI : Benim için beslediğin o yüksek düşüncelere uygun bir davranış! Bu mektuplardan anlaşıldığına göre, uzun süredir ruh sağlığımla ilgili birtakım söylentiler yayarak eski dostlarımı bana karşı çıkarmaktasın. Çabalarında öylesine başarılı olmuşsun ki, bugün albaydan mut faktaki hizmetçi kıza dek, hiç kimse benim aklı başında biri olduğuma inanmıyor artık. İmdi, durumla ilgili gerçekler şöyle: Aklım, bildiğin gibi, sağlam; bunun içindir ki, asker olarak da, baba olarak da, görevlerimi yerine getirebilirim. Duygularıma hayli söz geçirebilecek durumdayım daha, tabii irade gücüm zarar görmediği sürece. Ama sen bu irade gücünü öylesine kemirdin, öylesine kemirdin ki, her an çarkın dişleri artık tutmayabilir, işte o zam'an parça parça olur bütün mekanizma. Duygularına başvurmayacağım, çünkü sende duygu diye bir şey yok; gücün de burdan geliyor. Ben senin çıkarlarına başvuracağım.</p>

  <p class="block6">LAURA : Devam et,</p>

  <p class="block6">YÜZBAŞI : Bu türlü davranışlarınla beni öylesine kuşkulara saldın ki, aklım sisler içinde kaldı, düşüncelerim yolunu şaşırmak üzere. Bu demektir ki, yolunu gözlediğin cinnet yaklaşıyor, her an gelebilir. Senin için ortaya çıkan mesele şu: Benim iyi ya da hasta olmam senin çıkarına mıdır? Bir düşün. Ben yıkıldım mı, ordudan ayrılmak zorunda kalırım, o zaman sen ne yaparsın? Ölürsem, hayat sigortamdan yararlanırsın. Ama kendi canıma kıyarsam, hiçbir şey geçmez eline. Onun için, ecelimle ölmem senin çıkarınadır.</p>

  <p class="block6">LAURA : Tuzak mı bu?</p>

  <p class="block6">YÜZBAŞI : Elbette! Kaçınmak da elinde, içine düşmek de.</p>

  <p class="block6">LAURA : Kendi canına kıymaktan söz ettin. Sen hiçbir zaman öyle bir şey yapamazsın!</p>

  <p class="block6">YÜZBAŞI : Emin misin? İnsanın uğrunda yaşayacağı hiçbir şeyi, hiçbir kimsesi kalmazsa, yaşamasını sürdürebileceğini mi sanıyorsun?</p>

  <p class="block6">LAURA : Demek teslim oluyorsun?</p>

  <p class="block6">YÜZBAŞI : Hayır, barış teklif ediyorum.</p>

  <p class="block6">LAURA : Peki şartların?</p>

  <p class="block6">YÜZBAŞI : Aklıma dokunulmaması. Beni şüphelerden kurtar, kavgadan vazgeçeyim.</p>

  <p class="block6">LAURA : Hangi şüphelerden?</p>

  <p class="block6">YÜZBAŞI : Bertha'nın babasıyla ilgili şüphelerden.</p>

  <p class="block6">LAURA : Bu konuda herhangi bir şüphe var mı ki?</p>

  <p class="block6">YÜZBAŞI : Evet, bence var, bunları uyandıran da sensin.</p>

  <p class="block6">LAURA : Ben mi?</p>

  <p class="block6">YÜZBAŞI : Evet. Sen onları zehirli tohumlar gibi serptin ruhuma, şartlar da büyümelerine yardım etti. Belirsizlikten kurtar beni. Açıkça söyle: "Gerçek budur," de, şimdiden bağışlayayım seni.</p>

  <p class="block6">LAURA : İşlemediğim bir suçu yüklenemem ki!</p>

  <p class="block6">YÜZBAŞI : Açıklamayacağımı bildiğine göre, sence ne sakıncası olabilir bunun? Hangi erkek dama çıkar da, kendi ayıbını elâleme yayar?</p>

  <p class="block6">LAURA : Doğru değil desem, emin olamayacaksın; doğru desem, inanacaksın. Yani doğru olmasını mı istiyorsun?</p>

  <p class="block6">YÜZBAŞI : Tuhaf ama, evet! Belki birinci varsayım ispatlanır, ikincisi ispatlanamaz da ondan.</p>

  <p class="block6">LAURA : Şüphelenmen için herhangi bir sebep var mı?</p>

  <p class="block6">YÜZBAŞI : Hem evet, hem hayır.</p>

  <p class="block6">LAURA : Bana kalırsa sen benim suçlu olduğumu ispatlayarak benden kurtulmak, böylece çocuğu mutlak buyruğun altına almak istiyorsun. Ama böyle bir tuzağa düşüremezsin beni!</p>

  <p class="block6">YÜZBAŞI : Senin suçundan emin olsam, bir başkasının çocuğuna bakmaya can atar mıyım sanıyorsun?</p>

  <p class="block6">LAURA : Hayır, can atmayacağına eminim. Onun için, demin: "Şimdiden bağışlayayım seni," derken yalan söylüyordun besbelli.</p>

  <p class="block6">YÜZBAŞI <i class="calibre7">(kalkarak) :</i> Laura! Beni ve aklımı kurtar! Ne dediğimi anlamıyor gibisin. Çocuk benim değilse, üzerinde hiçbir hakkım yok demektir, olmasını da istemem. Senin istediğin de bu değil mi? Hayır, sen daha fazlasını istiyorsun. Ben ikinize de bakarken, çocuk yalnız senin iktidarın altında olsun istiyorsun, öyle değil mi?</p>

  <p class="block6">LAURA : İktidar... evet! Bu ölüm kalım savaşı, iktidar uğruna değil de ne uğrunadır ki?</p>

  <p class="block6">YÜZBAŞI : Bu çocuk, bundan sonra gelecek bir hayata inanmadığım için, gelecek hayatımdı benim, belki de gerçekler dünyasında karşılığı olan biricik ölümsüzlük kavramımdı. Onu elimden alırsan, beni hayattan yoksun bırakmış olursun.</p>

  <p class="block6">LAURA : Neden vaktinde ayrılmadık?</p>

  <p class="block6">YÜZBAŞI : Çocuk bizi birbirimize bağlıyordu, ama bu bağ zincir haline geldi. Peki bu nasıl oldu? Nasıl? Daha önce hiç düşünmemiştim bunu, ama şimdi anılar uyanıyor, suçlayarak, belki de ayıplayarak. İki yıldır evliydik, hâlâ çocuğumuz yoktu, neden olmadığını en iyi sen bilirsin. O zamanlar hastaydım, ölümün eşiğindeydim. Bir gün, iki humma nöbeti arasında, bitişik odadan sesler gelmişti kulağıma. Avukatla sen, o zamanlar henüz benim olan mal mülk üzerine tartışıyordunuz. Avukat, çocuğumuz olmadığı için, sana hiçbir şey kalamayacağını açıklıyor, anne olmayı bekleyip beklemediğini soruyordu. Senin cevabını işitemedim. İyileştim ve çocuğumuz oldu. Babası kim?</p>

  <p class="block6">LAURA : Sensin.</p>

  <p class="block6">YÜZBAŞI : Hayır, ben değilim. Kokuşmaya başlayan bir suç gömülü burda! Hem ne iblisçe bir suç! Siz kadınlar, siyah derili kölelere acıyıp serbest bıraktınız onları, ama beyazları alıkoydunuz. Senin için, çocuğun, annen ve uşakların için köle gibi çalıştım ben; mesleği, yükselmeyi gözden çıkardım; işkenceye uğradım, dövüldüm, uykusuz kaldım, bana çektirdiğin kaygılar yüzünden saçlarım ağardı. Sen sıkıntılardan uzak yaşayasın diye, yaşlanınca da, aynı hayatı çocuğunda bir daha yaşayasın diye katlandım bütün bunlara. O çocuğun babası olduğuma inandığım için katlandım. Hırsızlığın en aşağılık şekli, köleliğin en hayvancası bu! Tam on yedi yıldır hapis hayatı yaşadım, baştan beri de suçsuzdum. Buna karşılık sen ne verebilirsin bana?</p>

  <p class="block6">LAURA : .Şimdi gerçekten delirdin işte!</p>

  <p class="block6">YÜZBAŞI <i class="calibre7">(oturarak) :</i> Gün doğuyor sana! Suçunu gizlemeye çalışırken seyrediyor, derdini anlamadığım için sana acıyordum. Vicdanını yatıştırıyor, bir karadüşü ruhundan uzaklaştırdığımı sanıyordum. Uykuda ağladığını işitiyor, ama söylediklerini dinlemek istemiyordum. Oysa şimdi... şimdi! O gece, — Bertha'nın doğumu geliyor aklıma — sabaha doğru, ikiyle üç arasıydı, daha yatmamıştım, okuyordum. Sanki seni boğmaya çalışıyorlarmış gibi, çığlık attın birdenbire: "Gelme! Gelme!" diye bağırıyordun. Duvara vurdum, daha fazlasını işitmek istemiyordum. Uzun süredir içimde birtakım kuşkular uyanmaktaydı, bunların doğrulanmasını dinlemek istemiyordum. Ben işte buna katlandım senin uğruna; sen benim için ne yapacaksın?</p>

  <p class="block6">LAURA : Ne yapabilirim ki? Tanrı'nın ve kutsal bildiğim her şeyin önünde yemin ederim ki, Bertha'nın babası sensin.</p>

  <p class="block6">YÜZBAŞI : Neye yarar bu? "Anne, çocuğu uğruna her türlü suçu işleyebilir, işlemesi gerekir," diyen sen değil misin? Yalvarırım sana, geçmişin, anıların başı için, çektiği acıdan bir an önce kurtulmayı dileyen yaralı bir adam gibi yalvarırım, gerçeği söyle bana. Bir çocuk gibi çaresiz olduğumu görmüyor musun? Canım yandı anne, diye yanıp yakıldığımı duymuyor musun? Erkek olduğumu, sözünü insanların, hatta hayvanların dinlediği bir asker olduğumu unut. Acınacak bir yaratıktan başka bir şey değilim ben. Bütün iktidar nişanlarını üzerimden atıyor, canımın bağışlanmasını diliyorum!</p>

  <p class="block6">LAURA <i class="calibre7">(elini kocasının alnına koyarak) :</i> Ne! Ağlayan bir erkek ha!</p>

  <p class="block6">YÜZBAŞI : Evet, ağlayan bir erkek. Erkeğin gözleri yok mu? Erkeğin elleri, uzuvları, duyuları, düşünceleri, tutkuları yok mu? Kadının yediğiyle beslenmiyor mu o, kadını yaralayan silahlarla yaralanmıyor mu, kadını üşüten kış onu üşütmüyor mu, kadını ısıtan yaz onu da ısıtmıyor mu? Bir yerimize bir şey batırsanız, kanımız akmaz mı? Bizi gı-dıklasanız, gülmez miyiz? Bizi zehirleseniz, ölmez miyiz? Ne diye erkek sessizce katlansın, asker gözyaşlarını gizlesin? Erkekçe değil de ondan mı? Peki neden erkekçe değil?</p>

  <p class="block6">LAURA : Öyleyse ağla yavrum, ağla da annene kavuş yine. Unutma ki ben senin hayatına ikinci bir anne olarak girmiştim. Kocamandın, güçlüydün, ama tam gelişmiş bir erkek değildin. Dünyaya pek erken gelmiş dev bir çocuktun sen, belki de istenmeyen bir çocuk.</p>

  <p class="block6">YÜZBAŞI : Doğru. Annemle babam beni istemiyorlarmış, bu yüzden iradesiz doğdum ben. Bunun içindir ki, seninle birleşirken, kendimi tamamlıyormuşum gibi geldi bana; bunun içindir ki, buyruk yürüten sen oldun. Ben, kışlada birliklere emirler verirken, evde söz dinleyen biri oldum. Senin yanında büyüdüm, üstün bir varlığa bakar gibi baktım sana; küçük, budala bir oğlunmuş gibi dinledim seni.</p>

  <p class="block6">LAURA : Evet, öyle oldu, ben de seni küçük bir oğlummuş gibi sevdim. Ama duyguların değişip de bana sevgili gibi yaklaştığında, nasıl utandığımı görmüyor muydun? Kucaklamalarından duyduğum sevincin ardı sıra öyle bir suçluluk duygusu geliyordu ki, utancını sanki ta kanımda duyuyordum. Anne, sevgili olmuştu! Öf! Öf!</p>

  <p class="block6">YÜZBAŞI : Görüyordum, ama anlamıyordum. Erkekliğimi hor gördüğünü sanıyor, bu yüzden erkekleşip seni bir kadın olarak kazanmaya çalışıyordum.</p>

  <p class="block6">LAURA : Senin yanlışın burdaydı işte. Anne dostundu, biliyorsun, oysa kadın, düşmanındı. Cinsel aşk çekişmedir. Kendimi sana verdiğimi sanma. Hayır, vermedim; almak istediğimi aldım sadece. Ama senin bir üstünlüğün vardı, duyuyordum, bunu senin de duymanı istiyordum.</p>

  <p class="block6">YÜZBAŞI : Üstünlük hep sendeydi. Uyanıkken, gözlerim apaçıkken bile, hipnotize edebiliyordun beni; öyle ne görüyor, ne de işitiyordum, söyleneni yapıyordum sadece. Elime çiğ bir patates verip beni bunun şeftali olduğuna inandırabilirdin; gülünç düşüncelerini bana deha kıvılcımları gibi gösterebilirdin. Yoldan çıkarabilirdin beni, evet, en bayağı şeyleri yaptırabilirdin bana. Anlayışın yoktu, yine de, benim elimle yönetilmektense, dizginleri kendi eline almak isterdin. Ama sonunda uyanıp düşünce, onurumun yaralandığını hissedince, bunun anısını kahramanca bir eylemle — ustaca bir iş, önemli bir buluşla — hatta harakiri yaparak silmek istedim. Ülkem için savaşmak istedim, ama fırsat çıkmadı. İşte o zaman bütün gücümle bilime yönelmek istedim. Şimdiyse, tam meyveyi koparmak üzere elimi uzatırken, buduyorsun kolumu! Zafer çelengim elimden alındı; artık yaşayamam. Erkek, ünsüz yaşayamaz çünkü.</p>

  <p class="block6">LAURA : Peki kadın?</p>

  <p class="block6">YÜZBAŞI : Kadın yaşar, çünkü çocukları var; erkeğinse yok. Ama biz, herkes gibi, kafamız düşler, ülküler, kuruntularla dolu, çocuk bilinçsizliğiyle yaşadık. Sonra da uyandık. Evet, ama ters uyandık, gözlerimizi açtığımızda yastığı ayaklarımızın altında bulduk; bizi uyandıransa uyurgezerin biriydi. Kadınlar yaşlanıp da kadınlıktan kesilince, çenelerinde sakal biter. Erkekler yaşlanıp da erkeklikten kesilince ne olur acaba? Bu yalancı şafakta ötenler gerçek horozlar değil, kısır horozlardı; onlara karşılık verenlerse, cinsiyetsiz tavuklardı. Böylece, üstümüze güneş doğması gerekirken, dolunay altındaki yıkıntılar ortasında bulduk kendimizi: O eski, güzel günlerde olduğu gibi tıpkı. Hafif sabah uykumuz, yabansı düşlerle tedirgin edilmişti sadece; uyanma diye bir şey yoktu!</p>

  <p class="block6">LAURA : Biliyor musun, sen yazar olmalıydın.</p>

  <p class="block6">YÜZBAŞI : Kim bilir.</p>

  <p class="block6">LAURA : Uykum geldi. Daha başka kuruntuların varsa, yarına sakla.</p>

  <p class="block6">YÜZBAŞI : Bir şey daha; gerçeklerle ilgili. Benden nefret ediyor musun?</p>

  <p class="block6">LAURA : Evet, arasıra. Erkekleştiğin zaman.</p>

  <p class="block6">YÜZBAŞI : Irk nefreti gibi bir şey. Maymundan geldiğimiz doğruysa, bunun iki ayrı türden olması gerek. Aramızda hiçbir benzerlik yok.</p>

  <p class="block6">LAURA : Ne demek istiyorsun?</p>

  <p class="block6">YÜZBAŞI : Bu kavgada birimizin yenik düşmesi gerek.</p>

  <p class="block6">LAURA : Hangimizin?</p>

  <p class="block6">YÜZBAŞI : Zayıf olanın tabii.</p>

  <p class="block6">LAURA : O zaman güçlü olan haklı olacak mı?</p>

  <p class="block6">YÜZBAŞI : İster istemez! İktidar onda olduğuna göre!</p>

  <p class="block6">LAURA : Öyleyse ben haklıyım.</p>

  <p class="block6">YÜZBAŞI : Niye, senin ne iktidarın var ki?</p>

  <p class="block6">LAURA : Bana gerekenin hepsi. Yarın seni vesayet altına aldırınca, yasalara uygun bir iktidar olacak bu.</p>

  <p class="block6">YÜZBAŞI : Vesayet altına mı?</p>

  <p class="block6">LAURA : Evet! O zaman senin o yabansı düşüncelerinden u-zak, dilediğim gibi büyüteceğim çocuğumu.</p>

  <p class="block6">YÜZBAŞI : Peki ben olmayınca onun eğitimi neyle sağlanacak?</p>

  <p class="block6">LAURA : Senin emeklilik maaşınla!</p>

  <p class="block6">YÜZBAŞI <i class="calibre7">(ona doğru tehdit edercesine ilerleyerek):</i> Beni nasıl aldıracaksın vesayet altına?</p>

  <p class="block6">LAURA <i class="calibre7">(bir</i> <i class="calibre7">mektubu göstererek):</i> Onaylanmış bir örneği yetkililerin elinde bulunan şu mektupla.</p>

  <p class="block6">YÜZBAŞI : Ne mektubu?</p>

  <p class="block6">LAURA <i class="calibre7">(soldaki kapıya doğru gerileyerek):</i> Kendi mektubun. Deli olduğunu doktora bildirdiğin mektup. <i class="calibre7">(Yüzbaşı, dili tutulmuş gibi, sessizce bakar ona.)</i> Babalık görevini, ekmek parası kazanma görevini, bu — ne yazık ki — gerekli görevleri tamamladın artık. Hiç bir gereğin yok artık, gidebilirsin! Gidebilirsin, çünkü aklımın iradem kadar güçlü olduğunu artık anlamış bulunuyorsun. Burda kalıp benim üstünlüğümü kabul edecek değilsin ya!</p>

  <p class="block5">(Yüzbaşı masaya gider, yanan bir lambayı alır, geri çekilerek kapıdan çıkan Laura'ya doğru fırlatır.)</p>

  <h3 class="block12" id="toc_id_9">PERDE</h3>
</body>
</html>
