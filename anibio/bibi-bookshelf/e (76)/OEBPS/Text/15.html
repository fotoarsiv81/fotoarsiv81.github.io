<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>15</h1>

  <p>Alvin bir kez daha hareketli yollar salonuna girene kadar rahatlamadı. Lys halkının içinde yolculuk ettiği aracı durdurması, hatta geri döndürmesi ve onu çaresizce başladığı noktaya getirmesi tehlikesi hâlâ vardı. Ama dönüş yolculuğu gelişinin olaysız bir benzeri olmuştu: Lys'ten ayrıldıktan kırk dakika sonra Yarlan Zey'in Mezarı'ndaydı.</p>

  <p>Konsey görevlileri yüzyıllardır giymedikleri siyah resmi cüppeleri içinde onu bekliyorlardı. Alvin bu karşılama komitesinin varlığı karşısında şaşkınlık ya da endişe duymadı. O kadar çok engeli aşmıştı ki, karşısına bir tane daha çıkması fark etmezdi. Diaspar'dan ayrıldığından beri çok şey öğrenmişti ve bu bilgi ona kibire yaklaşan bir özgüven getirmişti. Hem artık, biraz anlaşılmaz da olsa güçlü bir partneri vardı. Lys'in en büyük zekaları bile planlarını bozamamışlardı; Diaspar'ın daha iyisini yapabileceğine de inanmıyordu.</p>

  <p>Bu inancın mantıklı bir temeli vardı, ama biraz da mantığın ötesinde bir şeye -Alvin'in aklında yavaş yavaş gelişmeye başlamış olan bir kader inancına- dayanıyordu. Kökeninin gizemi, daha önce kimsenin yapamadıklarını başarması, önünde yeni ufukların açılmış olması ve önüne çıkan hiçbir engelin onu durduramaması -tüm bunlar- özgüvenini arttırmıştı. Kendi kaderine inanmak tanrıların bir insana bağışlayabileceği en değerli hediyelerden biriydi, ama Alvin bunun kaç kişiyi müthiş felaketlere sürüklediğini bilmiyordu.</p>

  <p>Şehrin görevlilerden biri, “Alvin,” dedi, “Konsey seni dinleyip bir karar verene kadar gideceğin her yerde sana eşlik etmek üzere emir aldık.”</p>

  <p>Alvin, “Neyle suçlanıyorum?” diye sordu. Lys'ten kaçışının heyecan ve mutluluğuyla hâlâ coşku doluydu ve henüz bu gelişmeyi ciddiye alacak durumda değildi. Herhalde Khedron konuşmuştu; sırrını açıkladığı için bir an Soytarı'ya öfke duydu.</p>

  <p>“Bir suçlama yok,” diye karşılık geldi. “Seni dinledikten sonra gerekirse bir tane hazırlanacaktır.”</p>

  <p>“Peki bu ne zaman olacak?”</p>

  <p>“Sanırım, çok yakında.” Görevlinin huzursuz olduğu ve bu beklenmedik görevi nasıl yerine getireceğini bilemediği belliydi. Alvin'e bir an sıradan bir vatandaşmış gibi davranıyor, sonra görevini hatırlıyor ve abartılı bir ciddiyet takınıyordu.</p>

  <p>Birden Alvin'in yol arkadaşını göstererek, “Bu robot,” dedi, “nereden geldi? Bizimkilerden biri mi?”</p>

  <p>“Hayır. Onu gittiğim ülkede, Lys'de buldum. Merkez Bilgisayarla görüştürmek için de buraya getirdim.”</p>

  <p>Bu sakin sözler oldukça yoğun bir hareketlenmeye neden oldu. Diaspar'ın dışında bir şey olduğu gerçeğini kabullenmek yeterince zordu, ama Alvin'in oradan birini getirmiş ve şehrin beyniyle tanıştıracak olması daha da kötüydü. Görevliler birbirlerine öyle çaresiz bir tedirginlikle baktılar ki, Alvin elinde olmadan onlara güldü.</p>

  <p>Refakatçileri geriden gelip kendi aralarında endişeli fısıltılarla konuşuyor, Alvin ise bir sonraki adımını düşünüyordu. İlk yapması gereken şey yokluğu sırasında neler olduğunu tam olarak öğrenmekti. Seranis Khedron'un ortadan kaybolduğunu söylemişti. Diaspar'da saklanalabilecek sayısız yer vardı ve Soytarı şehri herkesten daha iyi tanıdığına göre kendi isteğiyle ortaya çıkana dek bulunması pek mümkün değildi. Belki de Khedron'un mutlaka görebileceği bir yere bir mesaj bırakabilir ve bir buluşma ayarlayabilirdi. Ama nöbetçisinin varlığı bunu olanaksız kılıyordu.</p>

  <p>Gözetiminin oldukça gizli yapıldığım kabul etmeliydi. Dairesine geldiğinde görevlilerin varlığını neredeyse unutmuştu. Diaspar'dan ayrılmaya kalkışmadığı sürece hareketlerine karışmayacaklarını tahmin ediyordu, şimdilik böyle bir niyeti de yoktu. Zaten Lys'e aynı yoldan dönmesinin imkansız olduğundan emindi. Yeraltı taşıma sistemi Seranis ve dostları tarafından çoktan kapatılmış olmalıydı.</p>

  <p>Görevliler odasına girmediler; tek bir çıkış olduğunu biliyorlardı ve dışarıda kaldılar. Robot hakkında hiçbir direktif almadıklarından, Alvin'e eşlik etmesine izin verdiler. Yapısı açıkça dünya dışı olan bu makineyle uğraşmak istemiyorlardı. Alvin'in pasif bir hizmetçisi mi yoksa kendi iradesiyle hareket eden bir robot mu olduğunu hareketlerinden anlayamıyorlardı. Bu belirsizlik yüzünden yapılacak en iyi şeyin ona karışmamak olduğundan emindiler.</p>

  <p>Duvar arkasından kapanır kapanmaz Alvin en sevdiği divanını oluşturup üzerine kuruldu. Tanıdık çevresinde rahatlayınca hafıza birimlerinden son yaptığı resim ve heykelleri istedi ve yaptıklarını eleştirel bir gözle inceledi. Onu daha önce de tatmin etmemişlerdi, ama şimdi gözüne tam anlamıyla berbat görünüyorlardı ve artık onlarla gururlanamıyordu. Onları yaratan insan artık yaşamıyordu; Alvin Diaspar'dan ayrı geçirdiği birkaç güne bir ömürlük deneyim sığdırmıştı sanki.</p>

  <p>Ergenlik döneminin tüm bu eserlerini Hafıza Bankaları'na döndürmeden tamamen sildi. Üzerinde uzandığı kanepe ve ne düşündüğünü belli etmeyen iri gözlerle kendisini izleyen robot dışında oda yine bomboştu. Alvin, robotun Diaspar hakkında ne düşündüğünü merak etti. Sonra onun buraya yabancı olmadığını hatırladı, şehrin yıldızlarla ilişkisinin son günlerinde burada bulunmuştu.</p>

  <p>Alvin ancak kendisini iyice evinde hissettiğinde arkadaşlarını aramaya başladı. Eriston ve Etania ile başladı, ama bunu onları tekrar görme arzusundan çok bir görev hissiyle yapıyordu. İletişim araçları o anda görüşemeyeceklerini söylediğinde üzülmedi ve ikisine de döndüğünü bildiren kısa birer mesaj bıraktı. Döndüğünü tüm şehir bildiğine göre buna hiç de gerek yoktu. Yine de düşünceli davranışını takdir edeceklerini umuyordu; düşünceli davranmayı öğrenmeye başlamıştı, ama birçok erdem gibi bunun da kendiliğinden ve içten olmadığı zaman pek bir değerinin olmadığını henüz bilmiyordu.</p>

  <p>Sonra ani bir dürtüyle Khedron'un uzun zaman önce Loranne Kulesi'nde kendisine verdiği numarayı aradı. Tabii ki bir cevap beklemiyordu, ama Khedron'un kendisine bir mesaj bırakmış olma olasılığı her zaman vardı.</p>

  <p>Doğru tahmin etmişti; ama mesaj onu darmadağın edecek kadar beklenmedikti.</p>

  <p>Duvar gözden kayboldu ve Khedron önünde belirdi. Soytarı yorgun ve gergin görünüyordu, Alvin'in Lys'e dek uzanan macerasını başlatan kendine güvenen, biraz alaycı kişiden eser yoktu. Gözlerinde ürkütücü bir ifade vardı ve çok az zamanı varmış gibi konuşuyordu.</p>

  <p>“Alvin,” diye başladı, “bu bir kayıt. Bunu yalnızca sen görebilirsin ve nasıl istersen öyle değerlendirirsin. Benim için fark etmez.</p>

  <p>“Yarlan Zey'in Mezarı'na döndüğümde Alystra'nın bizi takip ettiğini öğrendim. Konsey'e Diaspar'dan ayrıldığını ve benim de sana yardım ettiğimi söylemiş olmalı. Görevliler hemen beni aramaya başladılar ve saklanmaya karar verdim. Buna alışığım, bazı şakalarımın değeri bilinmediğinde daha önce de yapmıştım.” (Alvin, işte, diye düşündü, şimdi eski Khedron gibi konuştu.) “Beni bin yıl arasalar bulamazlardı ama birisi az daha buluyordu. Diaspar'da yabancılar var, Alvin; ancak Lys'den gelmiş olabilirler ve benim peşimdeler. Bunun anlamını bilmiyorum, ama hoşuma gitmiyor. Kendileri için yabancı olması gereken bir şehirde beni neredeyse yakalayacak olmaları telepatik güçleri olduğuna işaret ediyor. Konseyle başa çıkabilirdim, ama bu yüzleşmek istemediğim, bilinmeyen bir tehlike.</p>

  <p>“Bu yüzden şimdi yapacağım şeyi yapmam için beni Konsey de zorlayabilirdi, zaten beni daha önce de bununla tehdit etmişlerdi. Diaspar'da olacak değişiklikler ne olursa olsun, kaçacağım. Hiç kimsenin beni izleyemeyeceği bir yere gidiyorum. Belki de bunu yapmam aptallık; bunu ancak zaman gösterebilir. Cevabını bir gün öğreneceğim.</p>

  <p>“Herhalde Yaratılış Merkezi'ne, Hafıza Bankaları'nın güvenliğine döndüğümü tahmin etmişsindir. Ne olursa olsun Merkez Bilgisayar'a ve Diaspar'ın iyiliği için idare ettiği güçlere güveniyorum. Bir şeyler Merkez Bilgisayar'a sızarsa hepimizin sonu gelir. Aksi halde korkacak bir şeyim yok.</p>

  <p>“Bundan elli ya da yüz bin yıl sonra Diaspar'a döndüğümde benim için sadece bir an geçmiş gibi olacak. Acaba karşımda nasıl bir şehir bulacağım? Sen de orada olursan garip olacaktır; sanırım bir gün tekrar karşılaşacağız. Bu buluşmayı sabırsızlıkla mı yoksa korkuyla mı beklediğimi bilemiyorum.</p>

  <p>“Bir zamanlar anladığımı düşünecek kadar saf olsam da, seni hiç anlamadım, Alvin. Gerçeği yalnızca Merkez Bilgisayar biliyor; tıpkı çağlar boyunca zaman zaman ortaya çıkmış ve bir daha görülmemiş diğer Benzersizlere olanlar hakkındaki gerçekleri bildiği gibi. Onlara ne olduğunu öğrenebildin mi?</p>

  <p>“Geleceğe kaçmamın nedenlerinden biri de sabırsız olmam sanırım. Başlattığın şeyin sonuçlarını görmek için sabırsızlanıyorum, ama hoş olmayacağım tahmin ettiğim ara evreleri de atlamak istiyorum. Sadece birkaç dakika sonra göreceğim o dünyada bir yaratıcı olarak mı yoksa yok edici olarak mı hatırlandığını görmek ilginç olacak tabii hatırlanıyorsan.</p>

  <p>“Hoşça kal, Alvin. Sana birkaç tavsiyede bulunmayı düşünmüştüm, ama herhalde bunlara uymazdın. Her zaman olduğu gibi kendi bildiğini yapacaksın ve arkadaşların duruma göre kullanacağın veya da vazgeçeceğin araçlar olacaklar.</p>

  <p>“Hepsi bu. Aklıma söyleyecek başka bir şey gelmiyor.”</p>

  <p>Khedron -şehrin hafıza devrelerindeki bir elektrik yükü dışında artık var olmayan Khedron- bir an için boyun eğmiş ve sanki biraz üzgün bir ifadeyle Alvin'e baktı. Sonra ekran silindi.</p>

  <p>Khedron'un görüntüsü silindikten sonra Alvin uzun bir süre hareketsiz kaldı. Yaşamı boyunca pek az defa olmuş bir şeyi yapıyor, ruhunun derinliklerine bakıyordu, çünkü Khedron'un söylediklerinin çoğunun doğruluğunu inkâr edemezdi. Tüm planları ve maceraları boyunca ne zaman durup da yaptıklarının arkadaşlarını nasıl etkileyeceğini düşünmüştü? Onları endişelendirmişti ve yakında daha da kötüsünü yapabilirdi ve bunların tümü doymak bilmez merakı ve bilinmemesi gereken şeyleri keşfetme tutkusu yüzündendi.</p>

  <p>Khedron'a hiçbir zaman yakınlık duymamıştı; Alvin istese bile Soytarı'nın sert kişiliği yakın bir ilişki kurmalarına engeldi. Oysa şimdi Khedron'un veda sözlerini düşündükçe pişmanlıkla sarsılıyordu. Soytarı onun yaptıkları yüzünden bu zamandan bilinmeyen bir geleceğe kaçmıştı.</p>

  <p>Alvin yine de bunun için kendini suçlamaması gerektiğini düşündü. Bu sadece zaten bildiği bir şeyi, Khedron'un korkağın teki olduğunu kanıtlıyordu. Belki Diaspar'daki diğer insanlardan daha korkak değildi, fazladan bir de güçlü bir hayal gücüne sahip olma talihsizliğine uğramıştı. Alvin başına gelenlerden kısmen sorumlu olduğunu kabul edebilirdi, ama tamamen değil.</p>

  <p>Diaspar'da başka kime zarar vermiş ya da kimi sıkıntıya sokmuştu? Öğretmeni Jeserac'ı düşündü, o da en zorlu öğrencisine sabırlı davranmıştı. Ebeveynlerinin kendisine yıllar boyu gösterdikleri ilgiyi düşündü, geri dönüp baktığında tahmininden de fazlaydı.</p>

  <p>Ve Alystra'yı düşündü. O kendisini sevmişti ve o onun sevgisini istediği zaman kabul etmiş, istemediğinde yok saymıştı. Ama başka ne yapabilirdi ki? Onu tamamen reddetse daha mı mutlu olurdu?</p>

  <p>Ne Alystra'yı ne de Diaspar'daki diğer kadınların hiçbirini neden sevmediğini şimdi anlıyordu. Bu Lys'ten öğrendiği bir başka dersti. Diaspar çok şeyi unutmuştu; sevginin gerçek anlamı da bunlardan biriydi. Airlee'de annelerin çocuklarını dizlerinde sallayışlarını izlemiş, kendisi de tüm küçük ve güçsüz yaratıklar için sevginin cömert ikizi olan o duyguyu hissetmişti. Oysa Diaspar'da bir zamanlar sevginin son noktası olan bu şeyi bilen ya da umursayan bir kadın yoktu.</p>

  <p>Ölümsüz şehirde gerçek duygular, derin tutkular yoktu. Bu tür şeyler belki de geçici oldukları için, sonsuza dek sürmedikleri ve daima Diaspar'ın ortadan kaldırdığı gölgenin altında kaldıkları için, serpilirdi.</p>

  <p>İşte bu an, böyle bir an olduysa tabii, Alvin'in kaderinin ne olduğunu anladığı andı. O ana dek kendi dürtülerine bilinçsiz bir araç olmuştu. Bu kadar modası geçmiş bir benzetmeyi yapabilecek olsa, kendisini gemi azıya almış bir atın binicisine benzetirdi. Bunlar onu birçok garip yere götürmüştü ve bunu tekrar yapabilirdi, ama çılgınca dörtnala koşarken ona gücünü göstermiş ve gerçekte nereye gitmek istediğini göstermişti.</p>

  <p>Alvin'in hayalleri duvar ekranından gelen çan sesiyle kabaca bölündü. Sesin tınısı bunun basit bir arama olmadığını, birinin kendisini ziyarete geldiğini gösteriyordu. İzin sinyalini verdi; bir an sonra Jeserac karşısında duruyordu.</p>

  <p>Öğretmeni ciddi görünüyordu, ama soğuk değildi.</p>

  <p>“Seni Konsey'e götürmem istendi, Alvin,” dedi. “Seni dinlemek için bekliyorlar.” Sonra robotu gördü ve merakla inceledi. “Demek yolculuklarından getirdiğin arkadaşın bu. Sanırım o da bizimle gelse iyi olur.”</p>

  <p>Bu Alvin için de çok iyi olurdu. Robot onu daha önce tehlikeli bir durumdan kurtarmıştı ve onu tekrar kullanmak zorunda kalabilirdi. Makinenin yaşadığı maceralar ve olaylar hakkında ne düşündüğünü merak etti ve belki bininci kez sımsıkı kapalı olan aklından neler geçtiğini bilebilmeyi diledi. Alvin onun şimdilik izlemeyi, değerlendirmeyi ve karar vermeyi tercih ettiğini, zamanı gelene kadar kendi iradesiyle hiçbir şey yapmayacağını tahmin ediyordu. Sonra, belki birdenbire harekete geçmeye karar verirdi ve yapmayı seçtiği şey Alvin'in planlarına uymayabilirdi. Sahip olduğu tek ortak ona en ince kişisel çıkar bağlarıyla bağlıydı ve onu her an terk edebilirdi.</p>

  <p>Caddeye çıkan rampanın başında Alystra onların bekliyordu. Alvin sırrının ortaya çıkmasındaki rolü yüzünden onu suçlamak istese bile bunu yapmaya kıyamadı. Ne kadar üzgün olduğu belliydi ve onu karşılamak için koşarken gözleri dolu doluydu.</p>

  <p>“Ah, Alvin!” diye bağırdı. “Sana ne yapacaklar?”</p>

  <p>Alvin ikisini de şaşırtan bir şefkatle ellerini tuttu.</p>

  <p>“Endişelenme, Alystra,” dedi. “Her şey yoluna girecek. Zaten en kötü olasılıkla Konsey beni Hafıza Bankaları'na yollar ve bunun olacağını da sanmıyorum.”</p>

  <p>Güzelliği ve mutsuzluğu öyle çekiciydi ki, Alvin vücudunun onun varlığına eski usul bir tepki verdiğini hissetti. Ama bu yalnızca bedenin çekiciliğiydi; bunu küçümsemiyordu, ama artık yeterli değildi. Ellerini yavaşça bıraktı ve Konsey Salonu'na gitmek üzere dönüp Jeserac'ı izledi.</p>

  <p>Alystra arkasından bakarken kalbi yalnızdı, ama artık öfkeli değildi. Artık onu kaybetmediğini biliyordu, çünkü hiçbir zaman ona ait olmamıştı. Bunu kabullenerek faydasız pişmanlıkların etkisinden sıyrılmaya başladı.</p>

  <p>Alvin refakatçisi ile tanıdık caddelerden geçerken çevredekilerin meraklı ya da korku dolu bakışlarının pek fark etmedi. Yapmak zorunda kalabileceği savunmaları tasarlıyor ve hikayesini kendisi için en iyi olacak şekilde düzenliyordu. Zaman zaman kendi kendine hiç endişeli olmadığını ve durumun hâlâ kontrolü altında olduğunu telkin ediyordu.</p>

  <p>Bekleme odasında yalnızca birkaç dakika kaldılar, ama bu Alvin'in korkmuyorsa kendini neden bu kadar tuhaf bir şekilde güçsüz hissettiğini merak etmesi için yeterliydi. Hilvar'ın ona zirvesinden onların Shalmirane'e götüren ışık patlamasını gördükleri şelaleyi gösterdiği Lys'deki o uzak tepenin son yamaçlarını tırmanırken de bu duyguyu tatmıştı. Hilvar'ın şimdi ne yaptığını ve bir daha görüşüp görüşemeyeceklerini düşündü. Görüşmeleri birdenbire ona çok önemli gelmişti.</p>

  <p>Dev kapılar açıldı ve Jeserac'ın peşinden Konsey Salonu'na geçti. On iki üye hilal şeklindeki masanın çevresinde yerlerini almışlardı ve Alvin boş yer olmadığını görünce gururlandı. Bu Konsey'in yüzyıllardır tek bir eksik bile olmadan yaptığı ilk toplantı olmalıydı. Seyrek olarak yapılan toplantılar tamamen formaliteydi; sıradan konular birkaç görüntülü aramayla, ya da çok gerekirse Başkanla Merkez Bilgisayar arasındaki bir görüşmeyle halledilirdi.</p>

  <p>Alvin Konsey üyelerinin çoğunu daha önceden görmüştü ve bu kadar tanıdık yüzün varlığıyla biraz rahatladı. Tıpkı Jeserac gibi onlar da soğuk değillerdi -yalnızca endişeli ve şaşkındılar. Sonuçta hepsi mantıklı insanlardı. Birisinin yanılmış olduklarını kanıtlamış olmasından rahatsız olabilirlerdi, ama Alvin hiçbirinin kendisine kızacağına inanmıyordu. Eskiden olsa bu çok acele yapılmış bir tahmin sayılırdı, ama insan doğası bazı yönlerden gelişmişti.</p>

  <p>Onu sonuna kadar dinleyeceklerdi, ama onların düşündüklerinin pek bir önemi yoktu. Alvin'in Yargıcı Konsey değil, Merkez Bilgisayar olacaktı.</p>
</body>
</html>
