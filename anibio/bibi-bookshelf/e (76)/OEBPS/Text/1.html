<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>1</h1>

  <p>Beyaz Solucanların Mağarası'ndan çıkmak için saatlerce uğraşmışlardı. Şimdi bile, soluk renkli canavarların birkaçının peşlerinde olmadığından emin olamıyorlardı ve silahlarının enerjisi tükenmek üzereydi. Kristal Dağ'ın labirentlerindeki esrarengiz rehberleri olan havada süzülen ışıktan ok, ileride onlara işaret ediyordu. Daha önce defalarca yaptığı gibi onların daha da korkunç tehlikelere sürükleyebilirdi, yine de onu izlemekten başka seçenekleri yoktu.</p>

  <p>Alvin arkadaşlarının tümünün hâlâ kendisiyle olup olmadıklarını görebilmek için arkasına baktı. Alystra hemen arkasındaydı, maceraları başladığından beri müthiş dehşetler ve güzellikler sunmuş olan, soğuk, ancak devamlı yanan ışık küresini taşıyordu. Soluk beyaz ışık dar koridoru dolduruyor, duvarlardan yansıyordu; enerjisi yettiği sürece nereye gittiklerini görebilir ve gözle görülür tehlikeleri fark edebilirlerdi. Ama Alvin çok iyi biliyordu ki, bu mağaralardaki en büyük tehlikeler görülebilir olanlar değillerdi.</p>

  <p>Alystra'nın arkasından projektörlerinin ağırlığıyla boğuşan Narrillian ve Floranus geliyordu. Alvin bir an için o projektörlerin neden o kadar ağır olduklarını düşündü, yanlarına yerçekimi yok edicileri verilse çok daha basit olurdu. En umutsuz maceraların ortasında bile hep böyle şeyler düşünürdü. Aklından böyle düşünceler geçtiğinde sanki gerçekliğin yapısı bir an için aralanır ve duyuların dünyasının ötesinde tamamen farklı başka bir dünya görür gibi olurdu...</p>

  <p>Koridor boş bir duvarda son buluyordu. Ok onlara yine ihanet mi etmişti? Hayır. Daha yaklaşırlarken kaya dağılıp toza dönüşmeye başladı. Sivri bir metal kargı dönerek duvarı deldi ve hızla genişleyerek dev bir vidaya dönüştü. Alvin ve arkadaşları geri çekilip makinanın yolunu açarak mağaraya girmesini beklediler. Yeraltı aracı, taşa sürtünen metalin sağır edici gıcırtısıyla -şüphesiz Dağın tüm girintilerinde yankılanmış ve kabus yaratıklarını uyandırmıştı!- duvarı yıkıp yanlarına gelerek durdu. Büyük bir kapı açıldı ve Callistron belirdi; bağırarak acele etmelerini söylüyordu. (Alvin, “Niye Callistron?” diye merak etti. “Onun ne işi var burada?”) Bir an sonra güvendeydiler ve makine bir anda hareket ederek yeryüzünün derinliklerindeki yolculuğuna başladı.</p>

  <p>Macera sona ermişti. Az sonra her zaman olduğu gibi evlerinde olacaklar ve tüm harikaları, dehşeti ve heyecanı arkalarında bırakacaklardı. Yorgun ve memnundular.</p>

  <p>Alvin zeminin eğiminden yeraltı aracının yeryüzünün içine doğru ilerlediğini anlamıştı. Callistron ne yaptığını biliyordu herhalde ve bu da eve giden yol olmalıydı. Yine de çok yazıktı...</p>

  <p>Birdenbire, “Callistron,” dedi, “neden yukarı çıkmıyoruz? Kimse Kristal Dağ'ın gerçekte neye benzediğini bilmiyor. Dağın eteklerinde bir yerden dışarı çıkmak, gökyüzünü ve çevresindeki tüm bölgeyi görmek ne kadar harika olurdu. Yeraltında yeterince kaldık.”</p>

  <p>Her nasılsa daha söylerken bile bu sözlerin yanlış olduklarım biliyordu. Alystra boğuluyormuş gibi bir çığlık attı, yeraltı aracının içi bir cismin suyun içinden görünüşü gibi dalgalandı ve çevresini saran metal duvarların ardında ve ötesinde Alvin bir kez daha o diğer evreni görür gibi oldu. İki dünya çelişiyor gibiydi, önce biri sonra diğeri baskın çıkıyordu. Sonra çok ani bir şekilde hepsi bitiverdi. Bir kırılma, yırtılma hissi ve rüya sona ermişti. Alvin yine Diaspar'da, her zamanki odasındaydı, yerçekimi alanı onu katı maddenin yaralayıcı temasından koruduğu için yerden yarım metre kadar yukarıda duruyordu.</p>

  <p>Tekrar kendisiydi. <i>Bu</i> gerçekti ve bundan sonra ne olacağını çok iyi biliyordu.</p>

  <p>İlk ortaya çıkan Alystra idi. Rahatsız olmaktan çok üzülmüş gibiydi, çünkü Alvin'e sırılsıklam aşıktı.</p>

  <p>Maddeleştiği duvardan ona bakarak üzüntüyle, “Ah, Alvin!” diye çıkıştı. “Öyle heyecanlı bir maceraydı ki! Bozmak zorunda mıydın sanki?” </p>

<p>“Üzgünüm. Niyetim bu... sadece iyi bir fikir olduğunu düşünmüştüm...”</p>

  <p>Sözü Callistron ve Floranus'un aynı anda gelmesiyle kesildi.</p>

  <p>Callistron, “Şimdi beni dinle, Alvin,” diye başladı. “Üçüncü defadır bir sagayı bozuyorsun. Dün Gökkuşakları Vadisi'nin dışına tırmanmak isteyerek düzeni bozdun. Önceki gün de keşfettiğimiz zaman kesitinden Başlangıca dönmeye çalışarak her şeyi mahvettin. Kurallara uymayacaksan tek başına gitmen gerekecek.”</p>

  <p>Floranus'u da alarak öfkeyle uzaklaştı. Narillian hiç ortaya çıkmadı; herhalde olanlar iyice sabrını taşırmıştı. Yalnızca Alystra'nın hüzünle Alvin'e bakan görüntüsü kalmıştı.</p>

  <p>Alvin yerçekimi alanını açtı, ayağa kalktı ve maddeleştirdiği masaya doğru yürüdü. Üzerinde bir kase egzotik meyve belirdi. İstedikleri yiyecekler bunlar değildi, zira kafası karışınca düşünceleri dağılmıştı. Hatasını belli etmemeye çalışarak meyvelerden en tehlikesiz görünenini aldı ve temkinlice emmeye başladı.</p>

  <p>Sonunda Alystra, “Eh,” dedi, “ne yapacaksın?” Biraz küskün bir ifadeyle, “Elimde değil,” dedi. “Bence kurallar saçmalık. Hem bir sagadayken nasıl hatırlayabilirim ki? Sadece doğal biçimde davranıyorum. <i>Sen</i> dağa bakmayı istemedin mi?” Alystra'nın gözleri korkuyla büyüdü.</p>

  <p>“Bu dışarı çıkmak demek!” diyerek yutkundu. Alvin daha fazla tartışmanın faydasız olduğunu biliyordu. Onu dünyasının tüm insanlarından koparan ve hayal kırıklığıyla dolu bir hayata mahkum edebilecek olan engel karşısındaydı. Her zaman dışarı çıkmayı istiyordu, hem gerçekte hem de düşlerinde. Ancak Diaspar'daki herkes için “dışarısı” yüzleşemeyecekleri bir kabustu. Mümkünse bundan hiç sözetmezlerdi; kötü ve şeytani bir şeydi. Nedenini öğretmeni Jeserac bile söylemezdi.</p>

  <p>Alystra şaşkın ama yumuşak bakışlarla hâlâ onu izliyordu. “Mutsuzsun, Alvin,” dedi. “Diaspar'da kimse mutsuz olmamalı. Haydi geleyim de konuşalım.”</p>

  <p>Alvin kabaca başım salladı. Bunun nereye varacağım biliyordu ve o anda yalnız kalmak istiyordu. İki misli hayal kırıklığına uğrayan Alystra'nın görüntüsü kayboldu.</p>

  <p>Alvin on milyon kişilik bir şehirde gerçekten konuşabileceği kimsenin olmadığını düşündü. Eriston ve Etania ona kendilerince düşkündüler, ama vasilik dönemleri sona eriyordu ve onun kendi eğlencelerim ve hayatını yönlendirmesine izin veriyorlardı. Son birkaç yıldır standart kalıplara aykırılığı giderek belirginleştikçe sık sık ebeveynlerinin üzüldüklerini hissetmişti. Kendisi yüzünden değil -bununla yüzleşip savaşabilirdi belki- yirmi yıl önce Yaratılış Merkezi'nden çıktığında şehirdeki milyonlarcasının arasından onu seçmelerine neden olan berbat şansları yüzünden.<i>Yirmi yıl.</i> İlk anı, duyduğu ilk sözcükleri hâlâ hatırlıyordu: “Hoşgeldin, Alvin. Ben Eriston, baban olmak üzere atandım. Bu da annen, Etania.” Sözcükler o zaman hiçbir şey ifade etmemişti, ama aklı onları eksiksiz kaydetmişti. Başını eğip vücuduna baktığını hatırlıyordu; şimdi birkaç santim daha uzundu, ama doğum anından o ana kadar pek de değişmemişti. Dünyaya neredeyse tam bir yetişkin olarak gelmişti ve bin yıl sonra onu terk etme zamanı gelene kadar boyu dışında fazla değişmeyecekti.</p>

  <p>O ilk anıdan önce hiçbir şey yoktu. Belki bir gün o hiçlik geri gelirdi, ama bu duygularını etkileyemeyecek kadar uzak bir düşünceydi.</p>

  <p>Aklını yine doğumunun esrarına çevirdi. Günlük yaşamındaki tüm diğer şeyleri de yaratan güçler ve etkiler tarafından bir anda yaratılmış olmak Alvin'e garip gelmiyordu. Hayır, esrarengiz olan bu değildi. Hiçbir zaman çözemediği ve kimsenin de açıklamadığı sır, benzersiz oluşuydu.</p>

  <p><i>Benzersiz.</i> Sözü de, olması da garip, hüzünlüydü. Kendisi için böyle dendiğinde -dinlemediğini sandıkları zamanlarda bunu sık sık duymuştu- sanki kendi mutluluğundan da fazlasını tehdit eden uğursuzluklar ifade ederdi.</p>

  <p>Anne babası, öğretmeni, tanıdığı herkes uzun çocukluğunun masumiyetini korumak istercesine onu gerçeklerden sakınmaya çalışmıştı. Hile yakında sona erecekti; birkaç gün sonra tam bir Diaspar vatandaşı olacak ve bilmek istediği hiçbir şeyi ondan saklayamayacaklardı.</p>

  <p>Örneğin, neden sagalara uyum sağlayamıyordu? Şehirdeki binlerce çeşit eğlence arasında en popüleri bunlardı. Bir sagaya girdikten sonra, Alvin'in arada bir denediği ilkel zamanların kaba eğlencelerinde olduğu gibi sadece basit bir gözlemci olmazdınız. Seçme yetisi olan (ya da görünüşte olan) aktif bir katılımcı olurdunuz. Serüvenlerinizin hammadesi olan olaylar ve ortamlar unutulmuş sanatçılar tarafından önceden hazırlanmış olabiliyorlardı, ama geniş bir çeşitliliğe imkan tanıyacak kadar esneklik de vardı. Arkadaşlarınızla bu hayalet dünyalara gidebilir, Diaspar'da bulunmayan heyecanları arayabilirdiniz ve hayal devam ettiği sürece gerçekten ayırt edilmesi mümkün değildi. Zaten kim Diaspar'ın da bir rüya olmadığından emin olabilirdi ki?</p>

  <p>Hiç kimse şehir başladığından beri tasarlanmış ve kaydedilmiş olan sagaları tüketemezdi. Tüm duygulara hitap ediyorlardı ve sonsuz çeşitlilikte numaraları vardı. Bazıları -çok genç yaştakiler arasında popüler olanlar- basit serüven ve keşif dramalarıydı. Bazıları sadece psikolojik durumları keşfederken bazıları da daha gelişmiş zihinlere en büyük zevki sunan mantık ve matematik egzersizleriydi.</p>

  <p>Ancak sagalar arkadaşlarını tatmin etseler de Alvin'de bir eksiklik hissi uyandırıyorlardı. Bütün o renklerine ve heyecana, sayısız mekan ve konularına rağmen eksik olan bir şey vardı.</p>

  <p>Sagaların hiçbir yere varmadığına karar verdi. Hep çok dar tuvaller üzerine çizilmişlerdi. Muhteşem görüntüler, ruhunun özlem duyduğu hareketli manzaralar yoktu. En önemlisi, eski insanların maceralarının geçtiği o uçsuz bucaksız yerden -yıldızlarla gezegenler arasındaki parlak boşluktan- eser yoktu. Diaspar'ın tüm vatandaşlarına hükmeden garip fobi sagaları tasarlayan sanatçılara da bulaşmıştı. Başkalarının yerine geçerek yaşanan maceraları bile kapalı mekanlarda, yeraltı mağaralarında, ya da dünyanın geri kalanını dışarıda bırakan dağlarla çevrili küçük, düzgün vadilerde geçmek zorundaydı.</p>

  <p>Bunun bir tek açıklaması vardı. Çok uzun zaman önce, belki Diaspar bile kurulmadan önce, İnsanoğlunun merak ve hevesini kırmakla kalmayıp, onu yıldızlardan evine, Yeryüzü'nün son şehrinin küçük, kapalı dünyasına çekilmeye iten bir şey olmuştu. Evrenden elini eteğini çekmiş ve Diaspar'ın yapay rahmine dönmüştü. Onu bir zamanlar Galaksi'ye ve ötesindeki sis adalarına süren yakıcı, bitip tükenmez dürtü tamamen ölmüştü. Sayısız çağlar boyu Güneş Sistemi'ne tek gemi girmemişti; orada, yıldızların arasında İnsanoğlunun torunları hâlâ imparatorluklar kuruyor ve güneşler tüketiyor olabilirlerdi -Yeryüzü'nün- bundan haberi yoktu, umurunda da değildi.</p>

  <p>Yeryüzü'nün değildi. Ama Alvin'in umurundaydı.</p>
</body>
</html>
