<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>10</h1>

  <p>Kapı arkasından kapanınca Alvin en yakın koltuğa çöktü. Bacaklarındaki tüm güç birdenbire çekilmişti sanki; tanıdığı herkesi saran, bilinmeyene karşı duyulan o korkuyu sonunda tadıyordu. Her organının titrediğini hissediyordu, görüşü bulanıklaşıp belirsizleşmişti. Hızla ilerleyen bu araçtan kaçabilmesi mümkün olsa, tüm düşlerini bırakıp gitmek uğruna da olsa bunu seve seve yapardı.</p>

  <p>Yalnızca korku değil, kelimelerle ifade edilemez bir yalnızlık duygusu da çökmüştü üzerine. Bildiği ve sevdiği her şey Diaspar'daydı; gittiği yerde tehlike olmasa bile dünyasını bir daha hiç göremeyebilirdi. Çağlar boyu kimsenin bilmediği bir şeyi, insanın yurdunu temelli terk etmesinin ne demek olduğunu anlamıştı. Bu yalnızlık anında gittiği yolun tehlikeye ya da güvenli bir yere gidiyor olmasının bir önemi yoktu; şu anda onun için önemli olan tek şey yuvasından uzaklaşıyor olmasıydı.</p>

  <p>Sıkıntısı yavaş yavaş azaldı; düşüncelerinin üzerindeki karanlık gölgeler çekildi. Çevresindekilere dikkat etmeye, içinde yolculuk ettiği inanılmaz derecede eski taşıttan neler öğrenebileceğini düşünmeye başladı. Alvin bu gömülü ulaşım sisteminin bunca çağ sonra bile kusursuz işlemesini şaşırtıcı ya da olağanüstü bulmamıştı. Şehrin kendi monitörlerinin sonsuzluk devrelerinde saklanmamıştı, ama başka yerlerde onu değişimden ve çürümeden koruyan benzer devreler olmalıydı.</p>

  <p>Karşısındaki duvarın bir bölümünü oluşturan gösterge panosunu ilk kez fark etmişti. Kısa ama rahatlatıcı bir mesaj veriyordu:</p>

  <p style="text-align: center;">LYS 35 DAKİKA</p>

  <p>Daha o bakarken sayı değişip “34” oldu. Aracın hızı hakkında hiçbir fikri olmadığı için yolculuğun uzunluğunu tahmin edemiyordu, ama bu en azından yararlı bir bilgiydi. Tünelin duvarları uzayıp giden gri bir bulanıklıktan ibaretti ve tek hareket hissi de özellikle dikkat etmese fark edemeyeceği çok hafif bir titreşim hissiydi.</p>

  <p>Diaspar artık kilometrelerce geride kalmış olmalıydı, çöl de kayan kum tepeleriyle yukarısında olacaktı. Belki de tam şu anda Loranne Kulesi'nden sık sık izlediği harap tepelerin altından geçiyordu.</p>

  <p>Hayal gücü hızla Lys'e yöneldi, sanki oraya bedeninden önce varmak istiyordu. Nasıl bir şehir bulacaktı? Ne kadar uğraşırsa uğraşsın, ancak küçük bir Diaspar canlandırabiliyordu hayalinde. Şehrin hâlâ var olup olmadığını merak etti, sonra öyle olmasa bu aracın kendisini Yeryüzü'nün içinde hızla taşıyor olmayacağını düşünerek rahatladı.</p>

  <p>Birdenbire ayaklarının altındaki titreşimde belirgin bir değişiklik oldu. Araç yavaşlıyordu, buna şüphe yoktu. Zaman sandığından daha çabuk geçmiş olmalıydı; Alvin biraz şaşkınlıkla göstergeye baktı.</p>

  <p style="text-align: center">LYS 23 DAKİKA</p>

  <p>Kafası karışmış ve biraz endişeli bir halde yüzünü aracın duvarına yasladı. Hızı tünelin duvarlarını hâlâ dümdüz bir gri renge boyamaktaydı, ama artık ara sıra görünür görünmez kaybolan işaretler görür gibi oluyordu. Her kaybolduklarında da görüş alanında biraz daha uzun kalıyorlardı sanki.</p>

  <p>Sonra durup dururken tünelin duvarları iki yanda birden uzaklaştı. Araç hâlâ büyük bir hızla ilerliyor, müthiş büyüklükte, hareketli yolların olduğu salondan bile çok daha büyük bir boşluktan geçiyordu.</p>

  <p>Alvin şeffaf duvarlardan hayret içinde baktığında ardında birbirleriyle kesişerek her iki yandaki tünel labirentlerinde kaybolan hatlardan oluşan karmakarışık bir ağ görebiliyordu. Tavandaki kavisli kubbeden mavimsi bir ışık seli akıyor, silueti koca araçların ancak dış hatlarını seçebildiği parıltıya vuruyordu. Işık gözleri acıtacak kadar parlaktı ve Alvin bu yerin insanlar için yapılmadığını anlamıştı. Aracı bir an sonra rayların üzerinde hareketsiz duran sıra sıra silindirlerin yanından geçti. İçinde yolculuk ettiğinden çok daha büyüktüler, Alvin onların yük taşımak için kullanıldıklarını tahmin etti. Anlaşılmaz, çok parçalı araçlar çevrelerinde sıralanmış, tümü sessiz ve hareketsiz, duruyorlardı.</p>

  <p>Büyük, ıssız salon, ortaya çıktığı gibi birdenbire arkada kaybolmuştu. Geçip gitmesi Alvin'in kafasında bir hayret duygusu uyandırdı; Diaspar'ın altındaki o dev, karanlık haritanın anlamını ilk defa olarak gerçekten kavradı. Dünya hayal ettiğinden çok daha fazla harikayla doluydu.</p>

  <p>Alvin tekrar göstergeye baktı. Değişmemişti; büyük mağaradan geçiş bir dakikadan az sürmüştü. Araç yeniden hızlanıyordu; hareket hissi çok azdı, ama tünelin duvarları iki yanda da tahmin bile edemediği bir hızla akıp gidiyordu.</p>

  <p>Titreşimdeki o tanımlanamaz değişim tekrar gelene dek bir çağ geçmişti sanki. Gösterge de değişmişti:</p>

  <p style="text-align: center">LYS 1 DAKİKA</p>

  <p>Bu Alvin'in yaşadığı en uzun dakikaydı. Aracın hareketi giderek yavaşlıyordu ve bu sadece hızın azalmasından ibaret değildi. Sonunda duruyordu.</p>

  <p>Uzun, silindir şeklindeki tünelden yavaşça ve sessizce çıkarak büyük bir mağaraya girdi; burası Diaspar'ın altındakinin bir eşi gibiydi. Alvin bir an gözü hiçbir şey göremeyecek kadar heyecanlandı; araçtan çıkabileceğini anlayana dek kapı uzunca bir süre açık kaldı. Aceleyle çıkarken gözü son kez göstergeye takıldı. Yazısı artık değişmişti ve taşıdığı mesaj müthiş bir rahatlık veriyordu:</p>

  <p style="text-align: center">DİASPAR 35 DAKİKA</p>

  <p>Salondan bir çıkış yeri ararken kendisininkinden farklı bir uygarlıkta olabileceğinin ilk kanıtını buldu. Yüzeye çıkan yol mağaranın bir ucundaki alçak, geniş bir tünelden geçiyordu ve tünelden yukarıya doğru bir dizi merdiven uzanıyordu. Diaspar'da böyle bir şey son derece ender görülürdü; şehrin mimarları seviyenin değiştiği her yere rampalar ya da eğimli koridorlar inşa etmişlerdi. Bu ise robotların çoğunun tekerleklerle hareket etmeye mahkûm olduğu ve bu yüzden basamakları aşılamaz bir engel olarak gördükleri günlerden kalmıştı.</p>

  <p>Merdiven çok kısaydı ve Alvin yaklaşınca otomatik olarak açılan kapıların önünde son buluyordu. Onu Yarlan Zey'in Mezarı'nın altına indirene benzeyen küçük bir odaya girdi, birkaç dakika sonra kapılar tekrar açıldı ve gökyüzünü yarım daire şeklinde çerçeveleyen kemer altı bir yola çıkan, üzeri kemerlerle kaplı bir koridor ortaya çıktı. Buna pek şaşırmamıştı. Hareket hissi olmamıştı, ama yüzlerce metre yükselmiş olması gerektiğini biliyordu. Güneş ışığıyla aydınlanan çıkışa doğru koştu, önünde neler olduğunu görme hevesiyle tüm korkularım unutmuştu.</p>

  <p>Alçak bir tepenin yamacındaydı, bir an yine Diaspar'daki merkez parkta olduğunu sandı. Ama burası gerçekten bir parksa, aklının alamayacağı kadar büyüktü. Görmeyi umduğu şehir ortada yoktu. Yalnızca göz alabildiğince orman ve çimen kaplı ovalar vardı.</p>

  <p>Sonra Alvin gözlerini ufka dikti; orada, Diaspar'ın en büyük yapılarını bile gölgede bırakacak bir taş dizisi ağaçların üzerinde dev bir yay çizerek dünyayı sarıyordu. O kadar uzaktaydı ki, sırf uzaklığı yüzünden detayları belirsizdi, ama hatlarında Alvin'i şaşırtan bir şey vardı. Sonunda gözleri bu müthiş manzaranın ölçülerine alıştı ve o uzak duvarların insan eseri olmadığını anladı.</p>

  <p>Zaman her şeyi fethetmemişti; Yeryüzü hâlâ gurur duyabileceği dağlara sahipti.</p>

  <p>Alvin uzun bir süre tünelin ağzında kaldı, kendisini içinde bulduğu garip dünyaya yavaş yavaş alışıyordu. Müthiş boyutların ve boşluğun etkisiyle sersemlemişti; o sisli dağ sırası Diaspar kadar büyük bir düzine şehri çepeçevre sarabilirdi. Ancak Alvin ne kadar aradıysa da insan hayatına işaret eden bir iz göremedi. Yine de tepeden aşağı inen yol bakımlı görünüyordu; onu takip etmekten başka yapabileceği bir şey yoktu.</p>

  <p>Yol tepenin dibinde, güneşi neredeyse saklayan büyük ağaçların arasında kayboluyordu. Gölgelerine doğru ilerlerken onu koku ve seslerden oluşan garip bir karışım karşıladı. Yaprakların arasındaki rüzgarın hışırtısını tanıyordu, ama buna kendisine hiçbir şey ifade etmeyen binlerce belli belirsiz gürültü de karışıyordu. Bilmediği kokular üzerine üzerine geliyorlardı, ırkının hafızalarından bile silinmiş kokular. Koku ve renklerin sıcaklığıyla bolluğu ve görünmeyen milyonlarca canlının varlığı ona neredeyse fiziksel bir şiddetle çarpmıştı.</p>

  <p>Birdenbire göle ulaştı. Sağ tarafındaki ağaçlar bir anda sona ermişti ve önünde küçük adalarla bezenmiş müthiş bir su kütlesi vardı. Alvin hayatı boyunca bu kadar çok su görmemişti; Diaspar'daki en büyük havuzlar bile bunun yarımda ancak büyükçe su birikintileriydiler. Yavaşça yürüyerek gölün kıyısına indi ve ılık suyu avuçlarına aldı, parmaklarının arasından süzülüşünü hissetti.</p>

  <p>Su altındaki otların arasından birdenbire ortaya çıkan büyük gümüşbalığı Alvin'in gördüğü insan olmayan ilk canlıydı. Ona çok garip görünmüş olması gerekirdi, ama şekli ona tamamen tanıdık gelmişti. Yüzgeçleri belli belirsiz kıpırdanarak soluk yeşil boşlukta öylece dururken tam bir güç ve hız timsaliydi sanki. Bir zamanlar Yeryüzü'nün göklerine hükmeden büyük gemilerin zarif hatları canlı bir bedende bir araya gelmişlerdi. Evrim ve bilim aynı çözümlere ulaşmış ve Doğa'nın eseri daha uzun dayanmıştı.</p>

  <p>Alvin nihayet gölün büyüsünden sıyrıldı ve dolambaçlı yolda ilerlemeye devam etti. Orman bir kez daha çevresini sardı, ama yalnızca kısa bir süre için. Bir kilometre genişliğinde ve bunun iki katı uzunlukta büyük bir açık alanda yol sona erdi ve Alvin neden daha önce hiç insan izine rastlamadığını anladı.</p>

  <p>Alan, güneş tüm gücüyle ışıldamasına rağmen gözü dinlendiren yumuşak tonlarda boyanmış iki katlı, alçak yapılarla doluydu. Birçoğu basit, sıradan yapılardı, ama oluklu sütunlar ve özenli kabartmalarla süslü taşların da kullanıldığı karmaşık mimariyle yapılmış olanlar da vardı. Çok yaşlı görünen bu binalarda düşünülemeyecek kadar eski olan sivri başlı kemerler kullanılmıştı.</p>

  <p>Alvin köye ağır ağır yaklaşırken hâlâ yeni çevresine alışmaya çalışıyordu. Hiçbir şey tanıdık gelmiyordu ona; hava bile değişmiş, kıpır kıpır, bilinmeyen hayatı haber veriyordu. Ve yapıların arasında doğal bir zarafetle dolaşan uzun boylu, altın saçlı insanlar da kesinlikle Diaspar'ın halkından farklı bir nesildendiler.</p>

  <p>Alvin'i fark etmediler ve bu garip bir durumdu; çünkü giyimi onlarınkinden tamamen farklıydı. Diaspar'da sıcaklık hiç değişmediği için giysiler sadece ziynet eşyalarıydılar ve genellikle fazlasıyla süslüydüler. Burada giyilenler tamamen işlevsel, gösteriş değil kullanım için yapılmış gibiydiler ve genellikle vücuda sarılmış tek bir bez parçasından oluşuyorlardı.</p>

  <p>Lys halkı Alvin köyün iyice içlerine girene kadar orada bulunmasına bir tepki vermedi, tepki verdiklerinde de bu umulmadık bir şekilde oldu. Evlerden birinden beş erkekten oluşan bir grup çıktı ve doğrudan doğruya ona doğru yürümeye başladı. Adeta onun gelişini bekliyorlardı. Alvin ani bir heyecana kapıldı, kanı damarlarında deli gibi atmaya başladı. İnsanların uzak dünyalardaki ırklarla tanıştığı tüm o kader buluşmalarını düşündü. Burada tanışacakları ise kendi türüydü, ama onların Diaspar'dan ayıran çağlar boyunca nasıl değişmişlerdi?</p>

  <p>Topluluk Alvin'in birkaç metre önünde durdu. Liderleri gülümsedi ve eski dostluk jestini yaparak elini uzattı.</p>

  <p>“Seninle burada buluşmamızın iyi olacağını düşündük,” dedi. “Yurdumuz Diaspar'dan çok farklıdır ve son duraktan buraya kadar yürümek ziyaretçilere çevreye alışmaları için bir şans veriyor.” Alvin uzanan eli sıktı, ama bir an cevap veremeyecek kadar şaşkındı. Diğer köylülerin kendisiyle neden hiç ilgilenmediklerini şimdi anlıyordu.</p>

  <p>Sonunda, “Geleceğimi biliyor muydunuz?” dedi.</p>

  <p>“Elbette. Taşıyıcılar hareket etmeye başladıklarında bunu her zaman anlarız. Söylesene, yolunu nasıl buldun? Son ziyaretin üzerinden öyle uzun zaman geçti ki, sırrın unutulmuş olmasından korkuyorduk.”</p>

  <p>Yanındakilerden biri konuşan adamın sözünü kesti.</p>

  <p>“Merakımızı sonraya saklasak iyi olur, Gerane. Seranis bekliyor.”</p>

  <p>“Seranis” isminden önce gelen kelime Alvin için tanıdık değildi ve bunun bir tür unvan olduğunu düşündü. Bunun dışında her şeyi kolaylıkla anlamıştı ve bunda şaşılacak bir şey görmüyordu. Diaspar ve Lys aynı dilsel mirası paylaşıyordu ve ses kaydının icadı konuşmaları uzun zaman önce değişmemek üzere dondurmuştu.</p>

  <p>Gerane alaylı ifadeyle bir omuzlarını silkerek kabul etti. “Tamam,” dedi. “Seranis'in de bazı ayrıcalıkları var. Bunu elinden almak istemem.” Köyün içlerine doğru yürürlerken Alvin çevresindeki adamları inceledi. Cana yakın ve zeki görünüyorlardı, ama bunlar yaşamı boyunca her zaman gördüğü özelliklerdi, o ise onları Diaspar'daki benzer bir gruptan ayıracak özellikleri arıyordu. Farklar vardı, ama tanımlaması zordu. Her nedense hepsi Alvin'den daha uzundu ve içlerinde ikisinde apaçık fiziksel yaşlanma belirtileri vardı. Tenleri fazlasıyla kahverengiydi ve her hareketlerinde Alvin'in hem hayat dolu, hem de biraz şaşırtıcı bulduğu bir canlılık ve heyecan yayıyorlardı sanki. Khedron'un eğer Lys'e ulaşabilirse oranın tıpkı Diaspar gibi olduğunu anlayacağı yolundaki kehanetini hatırlayınca gülümsedi.</p>

  <p>Alvin rehberlerini izlerken köy halkı artık içten bir merakla izliyordu; onu doğal kabul ediyor gibi görünmüyorlardı artık. Sağ taraftaki ağaçlardan birdenbire keskin, yüksek sesli çığlıklar geldi ve küçük, telaşlı bir grup yaratık ormandan fırlayıp Alvin'in çevresini sardılar. Hayretten donakaldı, gözlerine inanamıyordu. Karşısında duran şey kendi dünyasında öyle uzun zaman önce kaybolmuştu ki, adı mitoloji diyarında geçiyordu. Hayat bir zamanlar böyle başlamıştı; bu gürültücü, hayret verici yaratıklar insan çocuklarıydı.</p>

  <p>Alvin onları inanamayarak, merakla ve kalbini saran, ama henüz tanımlayamadığı bir duyguyla izledi. Başka hiçbir görüntü bildiği dünyadan uzakta olduğunu bu kadar çarpıcı olarak hatırlatamazdı ona. Diaspar ölümsüzlüğün bedelini ödemişti, hem de fazlasıyla.</p>

  <p>Alvin'in gördüğü binaların en büyüğünün önüne geldiklerinde topluluk durdu. Bina köyün merkezindeydi ve küçük yuvarlak kulesindeki bir bayrak direğine asılı yeşil bir flama meltemde dalgalanıyordu.</p>

  <p>Binaya girdiğinde Gerane dışındaki herkes geride kaldı. İçerisi serin ve sessizdi, yarı şeffaf duvarlardan giren güneş ışığı her şeyi yumuşak, dinlendirici bir parıltıyla aydınlatıyordu. Zemin düz ve dayanıklıydı, hoş mozaiklerle döşenmişti. Son derece yetenekli ve güçlü bir sanatçı duvarlara bir dizi orman manzarası resmetmişti. Bunların arasına Alvin'e hiçbir şey ifade etmeyen, yine de çekici ve bakması zevkli olan duvar resimleri de serpiştirilmişti. Duvarların birine içinde hareketli bir renk cümbüşü olan dörtgen şeklinde bir ekran gömülmüştü. Herhalde bir görüntülü ses alıcısıydı, ama biraz küçüktü.</p>

  <p>Birlikte kısa, döner bir merdivenden çıkarak binanın düz çatısına geldiler. Burası köyün tümüne hakimdi ve Alvin köyün yaklaşık yüz binadan oluştuğunu görebiliyordu. Biraz uzakta ağaçlar açılarak birçok farklı tipte hayvanın otladığı geniş çayırları sarıyorlardı. Alvin bunların ne olduklarını tahmin bile edemiyordu, çoğu dört bacaklıydı, ama bazılarının altı, hatta sekiz bacakları vardı.</p>

  <p>Seranis kulenin gölgesinde onu bekliyordu, Alvin kadının kaç yaşında olduğunu merak etti; uzun, altın rengi saçlarına kır karışmıştı, bunun bir yaşlılık göstergesi olduğunu tahmin ediyordu. Çocukların varlığı ve bunun getireceği sonuçlar aklını iyice karıştırmıştı. Doğumun olduğu yerde ölüm de olmalıydı şüphesiz ve buradaki yaşam süresi Diaspar'dakinden çok farklı olabilirdi. Seranis'in elli yaşında mı, beş yüz yaşında mı, beş bin yaşında mı olduğunu tahmin edemiyordu, ama gözlerinin içine baktığında Jeserac'ın yanındayken bazen hissettiği o bilgelik ve engin deneyimi sezdi.</p>

  <p>Küçük bir koltuğu işaret etti ve gözleri gülümsemesine rağmen Alvin rahatça oturana kadar, tabii bu dikkatli, ama dostça bakışlar altında ne kadar rahat edebilirse- hiçbir şey söylemedi. Sonra içini çekti ve kısık, yumuşak bir sesle Alvin'le konuştu.</p>

  <p>“Bu pek sık rastlanmayan bir durum, bu yüzden nasıl davranacağımı bilemezsem beni bağışla. Ama beklenmedik de olsa bir konuğun belirli hakları vardır. Konuşmadan önce seni uyarmam gereken bir nokta var. Aklını okuyabilirim.”</p>

  <p>Alvin'in açıkça belli olan korkusuna gülümsedi ve hemen ekledi: “Bu konuda endişelenmene gerek yok. Zihinsel gizlilik hakkı en çok saygı duyduğumuz haktır. Aklına ancak sen beni bunu yapmaya davet edersen girerim. Ama bunu senden saklamak doğru olmazdı, hem konuşmakta neden ağır kaldığımızı ve zorlandığımızı da açıklamış oluyor. Burada pek kullanılmaz.”</p>

  <p>Bu açıklama biraz endişe verici de olsa Alvin'i şaşırtmadı. Bir zamanlar hem insanlar hem de makineler bu güce sahiptiler ve değişmeyen makineler hâlâ efendilerinin emirlerini okuyabiliyorlardı. Ama Diaspar'da insanlar, bir zamanlar köleleriyle paylaştıkları bu yetiyi yitirmişlerdi.</p>

  <p>Seranis, “Seni kendi dünyandan bizimkine ne getirdi bilmiyorum,” diye devam etti, “ama eğer yaşam arıyorsan, arayışın sona erdi. Diaspar'ı saymazsak dağlarımızın ötesinde yalnızca çöl var.”</p>

  <p>Geçmişte kabul edilmiş inançları o kadar çok sorgulamış olan Alvin'in Seranis'in sözlerinin doğruluğundan şüphe duymaması garipti. Tek tepkisi aldığı tüm öğretimin doğruya bu kadar yakın olmasından dolayı duyduğu üzüntüydü.</p>

  <p>“Bana Lys'den söz edin,” diye yalvardı. “Neden bu kadar zamandır Diaspar'dan kopuksunuz, hem de hakkımızda bu kadar çok şey biliyorken?”</p>

  <p>Seranis onun bu tez canlılığına gülümsedi.</p>

  <p>“Birazdan,” dedi. “Ama önce hakkında bilmek istediğim bir şey var. Bana yolunu nasıl bulduğunu ve neden geldiğini anlat.”</p>

  <p>Alvin önce çekinerek, sonra giderek artan bir özgüvenle hikayesini anlattı. Daha önce hiç böylesine özgürce konuşmamıştı; sonunda karşısında düşlerine gülmeyecek, çünkü o düşlerin doğru olduğunu bilen biri vardı. Bir iki defa Diaspar'ın Seranis'in pek bilmediği özelliklerinden söz ettiğinde kısa sorularla sözünü kesti. Günlük hayatının bir parçası olan şeylerin şehirde yaşamamış ve şehrin karmaşık kültürel yapısını ve sosyal düzenini bilmeyen birine hiçbir şey ifade etmeyeceğini anlamak Alvin için zor olmuştu. Seranis dinlerken öyle anlayışlıydı ki, Alvin onun her şeyi anladığına emindi; bir süre sonra anlattıklarını onunkinden başka zihinlerin de dinlediğini fark etti.</p>

  <p>Sözünü bitirdiğinde bir süre sessizlik oldu. Sonra Seranis ona baktı ve alçak bir sesle, “Lys'e neden geldin?” dedi.</p>

  <p>Alvin ona şaşkınlıkla baktı.</p>

  <p>“Size söyledim ya,” dedi. “Dünyayı keşfetmek istiyordum. Herkes bana şehrin ötesinde yalnızca çöl olduğunu söyledi, ama bunu kendim görmeliydim.”</p>

  <p>“Peki tek neden bu muydu?”</p>

  <p>Alvin duraksadı. Sonunda cevap verdiğinde konuşan yılmak nedir bilmeyen kaşif değil, yabancı bir dünyada doğan kayıp çocuktu.</p>

  <p>Yumuşak bir sesle, “Hayır,” dedi, “tek neden bu <i>değildi</i> şimdiye kadar farkında <i>değildi</i>m, ama yalnızdım.”</p>

  <p>“Yalnız mı? Diaspar'da mı?” Seranis'in dudaklarında bir gülüş, gözlerinde ise merhamet vardı ve Alvin onun başka bir cevap beklemediğini anladı.</p>

  <p>Hikayesini anlattığına göre, onun da anlaşmada üzerine düşeni yapmasını bekliyordu. Az sonra Seranis ayağa kalktı ve çatıda bir ileri bir geri yürümeye başladı.“Sormak istediğin soruları biliyorum,” dedi. “Bazılarını cevaplayabilirim, ama bunu sözcüklerle yapmak yorucu olur. Aklını bana açarsan bilmen gerekenleri anlatırım. Bana güvenebilirsin: İznin olmadan senden hiçbir şey almam.”</p>

  <p>Alvin tedirginlikle, “Ne yapmamı istiyorsun?” dedi.</p>

  <p>“Yardımımı kabul etmeyi ve her şeyi unutmayı -gözlerime bak- iste,” diye emretti.</p>

  <p>Alvin bundan sonra ne olduğundan hiçbir zaman emin olamadı. Tüm duyuları tutuldular ve nasıl geldiğini bilemese de, aklına baktığında bilgiler oradaydı.</p>

  <p>Geçmişi görüyordu, ama net olarak değil, yüksek bir dağda duran bir adamın sisli bir ovaya bakışı gibi. İnsanların her zaman şehirlerde yaşamadığını ve makineler onların çalışma zahmetinden kurtardıklarından beri iki farklı tip uygarlık arasında her zaman bir rekabet olduğunu anladı. Doğuş Çağları'nda binlerce şehir vardı, ama insanlığın büyük bir bölümü daha küçük topluluklar halinde yaşamayı tercih ediyorlardı. Evrensel ulaşım ve anında haberleşme onlara dünyanın geri kalanıyla her türlü iletişim olanağını sağlamıştı ve milyonlarca kişiyle bir arada sıkışarak yaşamayı gereksiz görüyorlardı.</p>

  <p>Başlangıçta Lys de yüzlerce diğer topluluktan pek farklı değildi. Ama çağlar geçtikçe yavaş yavaş insanlığın gördüğü en yüksek bağımsız kültürlerden birine dönüşmüştü. Bu, büyük ölçüde doğrudan doğruya zihin gücü kullanımına dayanan bir kültürdü ve bu onları makinelere giderek daha fazla bağımlı olmaya başlayan diğer toplumlardan ayırıyordu.</p>

  <p>Çağlar geçip Lys ve diğer şehirler kendi yollarında ilerledikçe, aralarındaki uçurum da büyüdü. Bu uçuruma ancak büyük kriz zamanlarında köprü kuruldu; Ay'ın düşerken yok edilmesiyle Lys'in mühendisleri ilgilenmişlerdi. Bu, Yeryüzü'nün Shalmirane'deki son çarpışmada sıkıştırılan İstilacılar'a karşı savunulması için de geçerliydi.</p>

  <p>Bu büyük sıkıntılar insanlığı tüketti; şehirler teker teker öldüler ve çöle dönüştüler. Nüfus da azalınca insanlık Diaspar'ı son ve en büyük şehir haline getirecek olan göçe başladı.</p>

  <p>Bu değişikliklerin çoğu Lys'i etkilemedi, ama onların da kendi savaşları vardı. Çöle karşı verilen savaş. Dağların oluşturduğu doğal duvar yeterli değildi ve büyük vahanın güvenliğinin sağlanması çağlar sürdü. Burada görüntü bulanıklaşıyordu, belki de özellikle yapılmıştı. Diaspar'ın elde ettiği ölümsüzlüğün Lys'e de sağlanması için ne yapıldığını görememişti.</p>

  <p>Seranis'in sesi çok uzaklardan geliyor gibiydi, ama bu yalnızca onun sesi değildi, sanki başka birçok ağız onunla birlikte ilahiler söylüyormuşçasına bir sözcükler senfonisine karışıyordu.“Tarihimiz kısaca böyle. Görüyorsun ki, Doğuş Çağları'nda bile şehirlerle pek ilişkimiz olmadı, yine de onların halklarından bize sık sık gelenler oldu. Onlara asla engel olmadık, hem en büyük adamlarımızın birçoğu dışarıdan gelmişlerdi, ama şehirler ölürlerken çöküşleriyle bir ilişkimiz olsun istemedik. Hava taşımacılığının sona ermesiyle birlikte Lys'e gelmek için geriye tek bir yol kaldı -Diaspar'dan gelen taşıyıcı sistemi. Park inşa edildiğinde sizin tarafınızda kapatıldı ve bizi unuttunuz, ama biz sizi asla unutmadık.</p>

  <p>“Diaspar bizi şaşırttı. Diğer şehirlerin akıbetine uğramasını bekliyorduk, ama bunun yerine Yeryüzü durdukça yaşayabilecek kalıcı bir kültür kurdular. Bu takdir ettiğimiz bir kültür değil, yine de kaçmak isteyenlerin bunu yapabilmiş olmalarına memnunuz. Yolculuğu düşünebileceğinden de çok insan yaptı ve hemen hemen hepsi Lys'e geldiklerinde bize değerli bir şeyler getiren seçkin insanlardı.”</p>

  <p>Ses uzaklaşıp kesildi; Alvin'in duyularındaki felç ortadan kalktı, bir kez daha kendisi olmuştu. Güneşin ağaçların aşağısına indiğini ve doğuda gökyüzünün şimdiden gecenin gelişini haber vermeye başladığını hayretle fark etti. Bir yerlerde büyük bir çan uğursuz bir gümbürtüyle titreşerek herkesi sessizliğe boğdu, ortama yalnızca gizem ve gerginlik hakimdi. Alvin hafifçe titrediğini fark etti; akşam serinliğinin ilk dokunuşu yüzünden değil, öğrendiklerinin verdiği şaşkınlık ve hayretten. Çok geç olmuştu ve evinden uzaktaydı. Birden yeniden arkadaşlarını görme, Diaspar'ın bildik görüntüleri ve manzaraları arasında olma ihtiyacı hissetti.</p>

  <p>“Geri dönmeliyim,” dedi. “Khedron, ailem, beni bekliyorlardır.”</p>

  <p>Bu pek de doğru değildi; Khedron ona neler olduğunu merak ederdi şüphesiz, ama bildiği kadarıyla Diaspar'dan ayrıldığını bilen başka kimse yoktu. Bu küçük yalanın nedenini açıklayamazdı ve daha söyler söylemez kendinden biraz utandı.</p>

  <p>Seranis ona düşünceli düşünceli baktı.</p>

  <p>“Korkarım bu o kadar kolay değil,” dedi.</p>

  <p>Alvin, “Ne demek istiyorsun?” diye sordu. “Beni buraya getiren taşıyıcı geri de götüremez mi?” Lys'de kendi isteği dışında tutulabileceği düşüncesi bir ara aklından geçmişti, ama buna hâlâ inanmak istemiyordu.</p>

  <p>Seranis ilk kez biraz huzursuz görünüyordu.</p>

  <p>“Biz senin hakkında konuşmuştuk,” dedi -ne “biz”in kim olduğunu, ne de ne tür bir konuşma yaptıklarını açıklamadı. “Diaspar'a dönersen tüm şehrin bizden haberi olur. Bir şey söylememeye söz versen bile sırrını asla tutamazsın.”</p>

  <p>Alvin, “Neden tutmamı isteyesiniz ki?” diye sordu. “Halklarımızın yeniden tanışmaları çok iyi olurdu.”</p>

  <p>Seranis rahatsız olmuş gibi görünüyordu.“Biz öyle düşünmüyoruz,” dedi. “Kapılar açılacak olursa topraklarımız meraklılar ve heyecan arayanlarla dolacak. Şu haliyle ise insanlarınızın yalnızca en iyileri bize ulaşabiliyor.”</p>

  <p>Bu cevap hem bilinçsiz bir üstünlük taslıyor, hem de tamamen yanlış varsayımlara dayanıyordu, öyle ki Alvin'in kızgınlığı temkinliliğinin önüne geçti.</p>

  <p>Çekinmeden, “Bu doğru değil,” dedi. “Diaspar'da istese bile -gidilecek bir yer olduğunu bilse bile- şehirden ayrılacak tek kişi bile bulacağınıza inanmıyorum. Geri dönmeme izin verirseniz, bu Lys için hiçbir şeyi değiştirmez.”</p>

  <p>Seranis, “Bu kararı ben veremem,” diye açıkladı, “ve eğer insanlarınızı şehirde tutan engellerin aşılamayacağını sanıyorsan aklın gücünü küçümsemiş olursun. Ancak seni burada isteğin dışında tutmak istemeyiz, ama Diaspar'a dönersen aklından Lys ile ilgili tüm anıları silmemiz gerek.” Bir an duraksadı. “Bu daha önce hiç olmamıştı; senden öncekilerin hepsi kalmak üzere gelmişlerdi.” Bu Alvin'in kabul edeceği bir seçenek değildi. Lys'i keşfetmek, tüm sırlarını öğrenmek, kendi yurdundan farklı olan yanlarını görmek istiyordu, ama arkadaşlarına bir hayalperest olmadığını kanıtlamak için Diaspar'a dönmeye de en az o kadar kararlıydı. Bu gizlilik tutkusunun nedenini anlayamıyordu; anlasa da farklı davranmazdı zaten. Zaman kazanması ya da Seranis'i istediği şeyin imkansız olduğuna ikna etmesi gerektiğini anlamıştı. _</p>

  <p>“Khedron nerede olduğumu biliyor,” dedi. <i>“Onun</i> anılarını da silemezsiniz ya.”</p>

  <p>Seranis gülümsedi. Tatlı bir gülüştü, başka şartlar altında dostça görünebilirdi. Ama Alvin bunun ardında ilk defa olarak ezici ve amansız gücün varlığım sezdi.</p>

  <p>“Bizi küçümsüyorsun, Alvin,” diye karşılık verdi. “Bunu yapmak çok basit. Diaspar'a ulaşmam Lys'de dolaşmamdan daha kolay. Buraya daha önce de gelenler oldu ve bazıları arkadaşlarına nereye gittiklerini söylemişlerdi. Ama o arkadaşları onları unuttu ve Diaspar'ın tarihinden silinip gittiler.”</p>

  <p>Alvin bu olasılığı göz ardı etmekle aptallık etmişti, ama Seranis söz ettiğine göre artık çok açıktı. İki kültürün ayrıldığı milyonlarca yıl boyunca Lys'den kaç kişinin kıskançlıkla saklanan sırlarını korumak için Diaspar'a gittiğini düşündü. Ve bu garip insanların sahip oldukları ve kullanmaktan çekinmedikleri zihinsel güçlerin ne kadar kapsamlı olduğunu da düşündü.</p>

  <p>Plan yapmak güvenli miydi? Seranis izni olmadan aklını okumayacağına söz vermişti, ama acaba bu sözün tutulamayacağı durumlar da olabilir miydi?</p>

  <p>“Herhalde,” dedi, “hemen karar vermemi beklemiyorsunuz. Seçimimi yapmadan önce ülkenizi biraz tanıyamaz mıyım?”</p>

  <p>Seranis, “Elbette,” diye karşılık verdi. “Burada istediğin kadar kalabilirsin ve fikrini değiştirirsen Diaspar'a yine de dönebilirsin. Ama önümüzdeki birkaç gün içinde karar verirsen çok daha kolay olur. Arkadaşlarının endişelenmelerini istemezsin ve kayıp olduğun süre ne kadar uzarsa gerekli ayarlamaları yapmamız o kadar zor olur.”</p>

  <p>Alvin bunu kabul ediyordu; yalnız o “ayarlama”ların ne olduğunu bilmek istiyordu. Herhalde Lys'ten biri Khedron'la temas kuracak -tabii Soytarı'nın haberi bile olmadan- ve aklıyla biraz oynayacaktı. Alvin'in ortadan kaybolduğu gerçeği saklanamazdı, ama onun ve Khedron'un keşfettikleri bilgiler silinebilirdi. Çağlar geçerken Alvin'in adı da iz bırakmadan ortadan kaybolan ve unutulan diğer Benzersizlerin adlarına katılacaktı.</p>

  <p>Burada birçok esrar vardı ve hiçbirini çözmeye yaklaşmış bile değildi. Lys ile Diaspar arasındaki garip, tek taraflı ilişkinin ardında bir neden var mıydı, yoksa bu sadece tarihsel bir kaza mıydı? Benzersizler kim ve ne idiler ve Lys'in insanları Diaspar'a girebiliyorlarsa varlıklarına ait ipucunu saklayan hafıza devrelerini neden silmemişlerdi? Bu belki de Alvin'in mantıklı bir cevap bulabildiği tek soruydu. Merkez Bilgisayar karşı konulması oldukça zor bir rakipti ve en ileri zihinsel tekniklerden bile pek etkilenmezdi.Bu sorunları bir kenara bıraktı; çok daha fazla şey öğrendiğinde bir gün onları cevaplama olanağı olurdu. Tahminlerde bulunmak anlamsızdı, bilgisizlikten bir temel üzerine varsayımlardan bir piramit inşa etmek gibiydi.</p>

  <p>“Tamam,” dedi, ama önüne çıkanları bu beklenmedik engelden pek de hoşnut sayılmazdı. “Yurdunuzun nasıl bir yer olduğunu gösterirseniz cevabımı en kısa zamanda veririm.”</p>

  <p>Seranis, “İyi,” dedi, bu sefer gülümsemesinde gizli bir tehdit yoktu. “Lys'le gurur duyarız, sana insanların şehirlerin yardımı olmadan nasıl yaşayabildiklerini göstermek de bir zevk olacak. Bu arada, endişelenmene gerek yok. Arkadaşların yokluğunu fark etmeyecekler. Bunu halledeceğiz, sadece kendi güvenliğimiz için bile olsa.” Seranis ilk kez tutamayacağı bir söz vermişti.</p>
</body>
</html>
