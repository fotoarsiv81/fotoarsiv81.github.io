<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>8</h1>

  <p>Alvin ellerini kontrol panelinden kaldırıp devreleri temizleyince monitör ekranındaki görüntü silindi. Bir an hiç kıpırdamadan durdu, bunca haftadır tüm bilincini meşgul eden boş dörtgene bakıyordu. Dünyasını çepeçevre dolaşmıştı; Diaspar'ın dış duvarının her metrekaresi o ekrandan geçmişti. Şehri belki Khedron hariç herkesten daha iyi tanıyordu ve artık duvarlardan bir çıkış olmadığını da biliyordu.</p>

  <p>Benliğini ele geçiren duygu umutsuzluktan ibaret değildi; bu kadar kolay olmasını, aradığını ilk seferde bulmayı gerçekten hiç ummamıştı. Önemli olan olasılıklardan birini elemiş olmasıydı. Artık diğerleriyle ilgilenmeliydi.</p>

  <p>Ayağa kalktı ve şehrin odayı neredeyse dolduran görüntüsüne doğru yürüdü. Gerçek bir model olmadığına inanmak zordu, ama gerçekte incelediği hafıza hücrelerindeki şeklin optik bir yansımasından başka bir şey olmadığını biliyordu. Monitörün kontrolleriyle oynayıp görüş açısını Diaspar'da dolaştırdığında bu kopyanın yüzeyinde bir ışık noktası dolaşıyordu; böylece nereye gittiğini tam olarak görebiliyordu. İlk zamanlar kullanışlı bir rehberdi, ama koordinatları ayarlamada bir süre sonra öyle ustalaşmıştı ki, bu yardıma ihtiyacı kalmamıştı.Şehir ayaklarının altında uzanıyordu; ona bir tanrı gibi yukarıdan bakıyordu. Ama tek tek atması gereken adımları düşündüğü için onu görmüyordu bile.</p>

  <p>Hiçbir şey işe yaramazsa sorunun tek bir çözümü vardı.</p>

  <p>Diaspar sonsuzluk devreleri sayesinde bir süreklilik halinde tutuluyor, hafıza hücrelerindeki şekle göre daima donuk kalıyor olabilirdi, ama o şeklin kendisi değiştirilebilirdi ve onunla birlikte şehir de değişirdi. Dış duvarın bir bölümünü üzerinde bir çıkış olacak şekilde yeniden planlamak, bu şekli monitörlere girmek ve şehrin kendisini bu yeni plana göre biçimlendirmesini sağlamak mümkün olabilirdi.</p>

  <p>Alvin, monitör kontrol panelindeki Khedron'un ne işe yaradıklarını açıklamadığı geniş bölümlerin bu tür değişikliklerle ilgili olduğunu tahmin ediyordu. Deneme yapmak işe yaramazdı; şehrin genel yapısını değiştirecek kontroller sıkı kilit altındaydılar ve ancak Konsey'in izni ve Merkezi Bilgisayar'ın onayıyla çalıştırılabilirlerdi. Onlarca, hatta yüzlerce yıl sabırla yalvarsa bile Konsey'in ona istediğini sunması olasılığı çok azdı. Böyle bir beklentisi de kesinlikle yoktu.</p>

  <p>Düşüncelerini gökyüzüne çevirdi. Biraz utanarak hatırladığı fantezilerinde zaman zaman insanın çok uzun zaman önce vazgeçtiği hava hakimiyetine yeniden sahip olduğunu hayal etmişti. Yeryüzü'nün göklerinin bir zamanlar garip şekillerle dolu olduğunu biliyordu. Bilinmeyen hazineler taşıyan büyük gemiler uzaydan gelir, efsanevi Diaspar limanına inerlerdi. Ama liman şehrin sınırlarının dışındaydı; çağlar önce sürüklenen kumların altına gömülmüştü. Diaspar'ın labirentlerinde bir yerlerde hâlâ bir uçma makinesinin saklı olabileceğini hayal eder, ama buna gerçekten inanmazdı. Küçük, kişisel uçuş araçlarının kullanıldığı günlerde bile onların şehir sınırları içinde çalıştırılmasına izin verilmesi olasılığı olamazdı.</p>

  <p>Bir an eski, bildik hayalinde yitip gitti. Gökyüzünün hakimi olduğunu hayal ediyordu; dünya ayaklarının altında uzanıyor, onu dilediği yere yolculuk etmeye çağırıyordu. Bu gördüğü zamanının dünyası değil, doğuş zamanının kayıp dünyasıydı. Tepeler, göller ve ormanlardan oluşan zengin ve canlı bir panorama. İsimsiz atalarına imrendi; onlar tüm yeryüzü üzerinde özgürce uçmuş, güzelliğinin ölmesine de seyirci kalmışlardı.</p>

  <p>Aklını uyuşturan bu derin hayallerin ona bir faydası yoktu; silkinip kendi zamanına ve karşısındaki soruna geri döndü. Gökyüzü erişilmez, kara da kapalı ise, geriye ne kalıyordu?</p>

  <p>Bir kez daha kendi çabalarıyla daha fazla ilerleyemeyip yardıma ihtiyaç duyduğu noktaya gelmişti. Gerçeği kabul etmek hoşuna gitmiyordu,ama inkâr da etmeyecek kadar dürüsttü. Düşünceleri kaçınılmaz bir şekilde Khedron'a yöneldi.</p>

  <p>Alvin Soytarı'dan hoşlanıp hoşlanmadığına bir türlü karar verememişti. Tanıştıklarına çok memnundu ve araştırmasındaki yardımları ve duygularını tamamen paylaştığı için ona minnettardı. Diaspar'da başka hiç kimseyle bu kadar çok ortak noktası yoktu, ama onun kişiliğinde rahatsız edici bir yön de vardı. Bu belki de Khedron'un alaycı umursamazlığıydı; bazen onun Alvin'e yardım etmek için elinden geleni yapıyor görünürken bile tüm çabalarına sinsice güldüğünü düşünmesine neden oluyordu. Hem bu, hem de kendi yapısındaki inatçılık ve bağımsızlık yüzünden Alvin başka çaresi kalmayana kadar Soytarı'ya yaklaşmaktan kaçınıyordu.</p>

  <p>Konsey Sarayı'ndan pek uzak olmayan küçük, yuvarlak bir bahçede buluşmayı kararlaştırdılar. Şehirde bunun gibi, işlek bir caddenin belki sadece birkaç metre ötesinde, ama ondan tamamen kopuk olan birçok saklı yer vardı. Genellikle birkaç adımlık, biraz dolambaçlı bir yürüyüşle ulaşılabiliyorlardı; hatta bazen çevreden kopukluklarını iyice vurgulayan, ustaca düzenlenmiş labirentlerin merkezinde yer alırlardı. Buluşma için böyle bir yeri seçmek tam Khedron'a göre bir hareketti.</p>

  <p>Bahçe bir uçtan bir uca elli adımdan biraz daha uzundu ve gerçekte büyük bir binanın içinde yer alıyordu. Ama içten içe soluk bir ışıkla parıldayan yeşille mavi arası yarı şeffaf bir maddeyle çevriliydi ve sanki maddesel sınırları yokmuş gibi görünüyordu. Ama görünürde sınır olmasa da, bahçe öyle bir şekilde düzenlenmişti ki, sonsuz uzayda kaybolma duygusunu yaşama tehlikesi yoktu. Bel seviyesinden daha alçak ve aralarından geçilebilsin diye yer yer boşluklar olan duvarlar bir güven duygusunu sağlıyorlardı; bu duygu olmadan Diaspar'da hiç kimse tam anlamıyla rahat edemezdi.</p>

  <p>Alvin geldiğinde Khedron bu duvarlardan birini incelemekteydi. Duvar, renkli taşlardan örülmüş sık bir mozaikle kaplıydı; öyle şaşırtıcı derecede sağlamdı ki, oynatmayı denemedi bile.</p>

  <p>Soytarı, “Şu mozaiğe bak Alvin,” dedi. "Bir gariplik fark ediyor musun?”</p>

  <p>Alvin kısa bir süre göz attıktan sonra, “Hayır,” dedi. “Bence önemli değil ama <i>onda</i> bir gariplik yok.”</p>

  <p>Khedron parmaklarını renkli taşların üzerinde gezdirdi. “İyi bir gözlemci değilsin,” dedi. “Şu kenarlara bak, nasıl yuvarlanıp yumuşamışlar. Bu Diaspar'da çok nadir görülen bir şeydir Alvin. Bu eskime, yani maddenin zamanın saldırıları sonucunda aşınması. Bu desenin yeni olduğu zamanı hatırlıyorum, yalnızca seksen bin yıl önce, son yaşamımdaydı. Bir düzine yaşam sonra bu yere gelirsem, bu taşlar tamamen aşınıp yok olmuş olacaklar.”</p>

  <p>Alvin, “Bunda çok şaşırtıcı bir şey görmüyorum,” diye cevap verdi. “Şehirde Hafıza Bankalarında saklanacak kadar iyi olmayan, ama hemen yok edilecek kadar da kötü olmayan başka sanat eserleri de var. Herhalde günün birinde bir sanatçı gelecek ve daha iyi bir iş yapacak. Bu çalışmanın eskimesine de izin verilmeyecek.”</p>

  <p>Khedron, “Bu duvarı yapan adamı tanıyordum,” dedi; parmakları hâlâ mozaikteki çatlakları inceliyordu. “Adamın kendisini hatırlamazken bu gerçeği hatırlamam garip. Ondan hoşlanmış olamam, bu yüzden onu aklımdan sildirmiş olmalıyım.” Kısa bir kahkaha attı. “Belki de sanatçı dönemlerimden birinde kendim yapmışımdır ve şehir onu ebedi kılmayı reddettiğinde öyle kızmışımdır ki, tüm olanları unutmaya karar vermişimdir. İşte, bu parçanın çıkacağını biliyordum!” Altın renkli tek bir taş sökmeyi başarmıştı ve bu küçük sabotajdan çok hoşnut görünüyordu. Parçayı yere attı ve, “Artık temizlik robotlarının bununla ilgilenmeleri gerekecek!” dedi.</p>

  <p>Alvin bunda bir ders olduğunu biliyordu. Sezgi denilen, salt mantık kullanmak yerine kestirmelerden giden o içgüdü bunu söylüyordu ona. Ayaklarının dibindeki kırık parçaya baktı; onunla aklını ele geçiren sorun arasında bir bağlantı kurmaya çalışıyordu.</p>

  <p>Bir cevabın var olduğunu anladıktan sonra bulmak zor değildi.</p>

  <p>Khedron'a, “Ne söylemeye çalıştığım anladım," dedi. “Diaspar'da hafıza devrelerinde saklanmayan cisimler var, bu yüzden onları Konsey Sarayı'ndaki monitörlerle asla bulamam. Oraya gidip bu bahçenin görüntüsünü büyütsem, üzerinde oturduğumuz bu duvardan hiç iz olmayacak.”</p>

  <p>“Sanırım duvarı bulabilirsin. Ama üzerinde mozaik olmaz.”</p>

  <p>Alvin, “Tamam, anladım,” dedi; böyle detaylara giremeyecek kadar sabırsızlanmıştı. “Ve aynı şekilde, şehirde sonsuzluk devrelerinde hiç saklanmamış, ama hâlâ eskiyip gitmemiş bölümler olabilir. Yine de bunun ne işime yarayacağım anlamıyorum. <i>Biliyorum,</i> ki dış duvar var ve üzerinde hiçbir açıklık yok.”</p>

  <p>Khedron, “Belki de dışarı çıkış yoktur,” dedi. “Sana hiçbir söz veremem. Ama bence hâlâ monitörlerden öğrenebileceğimiz çok şey var. Tabii Merkezi Bilgisayar izin verirse. Üstelik de senden hoşlanmaya başlamışa benziyor.”</p>

  <p>Konsey Sarayı'na giderlerken Alvin bu sözü düşündü. O ana kadar monitörlere ulaşabilmesinin tamamen Khedron'un nüfuzu sayesinde olduğunu düşünmüştü. Bunun nedeninin kendisinde bulunan bir özellik olabileceği aklına gelmemişti. Benzersiz olmanın birçok dezavantajı vardı; bazı telafileri de olması gerekirdi tabii.</p>

  <p>Alvin'in saatler geçirdiği odaya hâlâ şehrin değişmeyen görüntüsü hakimdi. Şimdi ona yeni bir anlayışla bakıyordu; burada gördüğü her şey gerçekte de vardı, ama Diaspar'ın tümü yansıtılmamış olabilirdi. Ancak tabii ki aradaki bu farklılıklar çok küçük ve görebildiği kadarıyla ayırdına varılamaz olmalıydı.</p>

  <p>Khedron monitör masasına geçerken, “Uzun yıllar önce bunu yapmayı denemiştim,” dedi, “ama kontroller bana karşı kilitlenmişlerdi. Belki bu sefer itaat ederler.”</p>

  <p>Khedron'un parmak uçları kontrol paneli üzerinde yavaşça, sonra uzun zamandır unutulmuş yetileri hatırladıkça artan bir güvenle dolaştılar; önündeki panele gömülü harita göstergesinin hareketsiz noktalarında bir an durdular.</p>

  <p>Sonunda, “Sanırım bu doğru,” dedi. “Zaten birazdan göreceğiz.”</p>

  <p>Ekran parıldayarak canlandı, ama Alvin'in beklediği resmin yerine oldukça şaşırtıcı bir mesaj belirdi:</p>

  <p> </p>

  <p style="text-align: center;">ÖLÇEK KONTROLÜNÜ AYARLADIĞINIZ ANDA GERİLEME BAŞLAYACAKTIR.</p>

  <p> </p>

  <p>Khedron, “Ne aptalım,” diye söylendi. “Her şeyi doğru yaptım da en önemlisini unuttum.” Parmakları artık kendinden emin bir kararlılıkla panelin üzerinde geziniyordu ve mesaj ekrandan silinince şehrin kopyasını görebilmek için koltuğunda geriye döndü.</p>

  <p>“İzle, Alvin,” dedi. “Sanırım ikimiz de Diaspar hakkında yeni bir şeyler öğreneceğiz.”</p>

  <p>Alvin sabırla bekledi, ama hiçbir şey olmadı. Şehrin görüntüsü gözlerinin önünden her zamanki ihtişamı ve güzelliğiyle geçiyordu, ama o şimdi ikisinin de farkında değildi. Khedron'a neye dikkat etmesi gerektiğini sormak üzereydi ki, ani bir hareket dikkatini çekti ve izlemek için hemen başını çevirdi. Sadece bir anlık bir ışık ya da parıltıydı ve buna neyin neden olduğunu görmek için geç kalmıştı. Hiçbir şey değişmemişti; Diaspar her zaman bildiği gibiydi. Sonra Khedron'un kendisine alaycı bir gülüşle baktığını gördü ve şehre tekrar baktı. Bu sefer gözlerinin önünde oldu.</p>

  <p>Parkın kenarındaki binalardan biri birdenbire yok oldu ve yerini aynı anda çok farklı yapıdaki bir başkası aldı. Dönüşüm öyle çabuk olmuştu ki, Alvin gözünü kırpsa kaçırmış olacaktı. Küçük bir değişim geçirmiş olan şehre hayretle baktı, ama o ilk şaşkınlık şoku sırasında bile aklı cevabı arıyordu. Monitörde beliren sözcükleri hatırladı -GERİLEME BAŞLAYACAKTIR- ve ne olduğunu hemen anladı.</p>

  <p>Khedron'a, “Bu Şehrin binlerce yıl önceki hali,” dedi. “Zaman içinde geri gidiyoruz.”</p>

  <p>Soytarı, “Canlı, ama pek de uygun olmayan bir benzetme,” diye karşılık verdi. “Aslında monitör şehrin eski durumlarını hatırlıyor. Bir değişim yapıldığında hafıza devreleri boşaltılmaz; içlerindeki bilgiler depolama alt ünitelerine aktarılır, böylece gerektiğinde tekrar hatırlanabilirler. Monitörü o ünitelerde saniyede bin yıllık bir hızla geriye dönmek üzere ayarladım. Daha şimdiden yarım milyon yıl öncesinin Diaspar'ına bakıyoruz. Gerçek değişiklikler görmek için bundan çok daha geriye gitmemiz gerekecek. Hızı arttıracağım.”</p>

  <p>Kontrol paneline döndü ve daha bunu yaparken bir bina değil, koca bir site gözden kayboldu ve yerini geniş, oval bir amfiteatr aldı.</p>

  <p>Khedron, “Ah, Arena!” dedi. “Ondan kurtulmaya karar verdiğimizde çıkan patırtıyı hatırlıyorum. Neredeyse hiç kullanılmıyordu, ama birçok kişi orayı severdi.”</p>

  <p>Monitör hafızasını şimdi çok daha büyük bir hızla tarıyordu; Diaspar'ın görüntüsü dakikada milyonlarca yıllık bir hızla geçmişe doğru akıyordu; değişiklikler öyle hızlı oluyordu ki, gözle takip edilemiyorlardı. Alvin şehirdeki değişimlerin dönem dönem olduğunu fark etti; değişimsiz uzun bir dönem geçiyor, sonra geniş çaplı bir yeniden yapılanma oluyor, ardından yine durgunluk geliyordu. Diaspar sanki her büyüme patlamasından sonra gücünü geri kazanması gereken canlı bir organizmaydı.</p>

  <p>Tüm bu değişiklikler boyunca şehrin temel yapısı bozulmamıştı. Binalar gelip gidiyorlardı, ama caddelerin yapısı hiç değişmiyor gibiydi, park da Diaspar'ın yeşil kalbi olarak kalıyordu. Alvin monitörün ne kadar geriye gidebileceğini merak etti. Şehrin kuruluşuna dönüp tarihi Doğuş'un mitlerinden ve efsanelerinden koparan perdenin ardına geçebilir miydi?</p>

  <p>Beş yüz milyon yıl geriye gitmişlerdi bile. Diaspar'ın duvarlarının dışında, monitörlerin bilgisinin ötesinde farklı bir dünya olacaktı. Okyanuslar ve ormanlar olacaktı belki, hatta İnsanın henüz son yuvasına yavaş yavaş çekilmek için terk etmediği başka şehirler de.</p>

  <p>Dakikalar geçiyordu, monitörlerin küçük evreninde her dakika bir çağdı. Alvin, Birazdan bu depolanmış bilgilerin en eskilerine gelinip gerileme bitecek olmalı, diye düşündü. Bu ders müthişti, ama şehir şu anda ve burada olduğuna göre ondan kaçmasına nasıl yardım edeceğini anlamıyordu.</p>

  <p>Ani, sessiz bir çöküşle Diaspar küçülerek önceki boyunun sadece küçük bir kesiri kadar kaldı. Park yok oldu; birbirine bağlı dev kulelerden oluşan sınır duvarı bir anda uçup gitti. Bu şehir dünyaya açıktı, çünkü uzayıp giden yollar monitörün görüntüsünün sınırlarına kadar hiçbir engelle karşılaşmadan gidiyorlardı. Bu insanlık büyük değişimi yaşamadan önceki Diaspar'dı.</p>

  <p>Khedron monitör ekranını göstererek, “Daha fazla ilerleyemeyiz,” dedi. Üzerinde:</p>
<p> <b>GERİLEME TAMAMLANDI.</b> </p>

<p>Sözcükleri belirmişti. “Bu, şehrin hafıza hücrelerinde saklanan en eski şekli olmalı. Ondan önce sonsuzluk devrelerinin kullanıldığını sanmıyorum, binalar da doğal olarak eskimeye terk ediliyordu.”</p>

  <p>Uzun bir süre Alvin eski şehrin modeline baktı. İnsanlar dünyanın her köşesine -ve başka dünyalara da- özgürce gelip geçtikçe o yolların taşıdığı trafiği düşündü. O insanlar atalarıydı; onlara karşı şu an hayatını paylaşanlara olduğundan daha sıkı bir yakınlık hissediyordu. Bir milyar yıl uzaktaki o Diaspar'ın sokaklarında dolaşırlarken onlarla konuşup düşüncelerini paylaşabilseydi keşke. Ama bunlar mutlu düşünceler olamazlardı, İstilacılar'ın gölgesi altında yaşıyor olmalıydılar. Birkaç yüzyıl sonra, kazanmış oldukları zafere sırtlarım dönecek ve Evren'le aralarına bir duvar çekeceklerdi.</p>

  <p>Khedron monitörü değişimin olduğu kısa tarih dönemi boyunca defalarca ileri geri çalıştırdı. Küçük, açık bir şehirden çok daha büyük ve kapalı olanına geçiş bin yıldan biraz daha fazla sürmüştü. Bu arada Diaspar'a böylesi bir sadakatle hizmet eden makineler tasarlanıp yapılmış ve görevlerini yerine getirmelerini sağlayan bilgiler hafıza devrelerine işlenmiş olmalıydı. Doğru güç onları çağırdığında maddeyle giydirilip Yaratılış Merkezi'nden yeniden doğmuş olarak çıkabilmeleri için bugün hayatta olan her insanın temel özellikleri de hafıza hücrelerine kaydedilmiş olmalıydı. Alvin bir bakıma o eski dünyada yaşamış olması gerektiğini fark etti. Tabii tamamen sentetik olması, tüm kişiliğinin açıkça belirlenmiş bir amaç için tarif edilemeyecek kadar karmaşık araçlarla çalışan sanatçı-teknisyenler tarafından planlanmış olması da mümkündü. Yine de bir zamanlar yaşamış ve Yeryüzü'nde dolaşmış insanların bir bileşimi olmasının daha büyük bir olasılık olduğunu düşünüyordu.</p>

  <p>Yeni şehir yaratıldığında eski Diaspar'dan geriye çok az şey kalmıştı; park onu neredeyse tamamen ortadan kaldırmıştı. Diaspar'ın merkezinde dönüşümden önce bile çimenle kaplı, yayılıp dağılan tüm sokakların birleştiği yeri saran küçük bir açıklık vardı. Sonra on katı büyümüş, hem <i>sokakları,</i> hem de binaları silip süpürmüştü. Yarlan Zey'in Mezarı da bu dönemde ortaya çıkmış, daha önce tüm sokakların kesişim yeri olan çok geniş dairesel bir yapının yerini almıştı. Alvin Mezar'ın eskiliğiyle ilgili efsanelere hiçbir zaman gerçekten inanmamıştı, ama şimdi öyle görünüyordu ki, gerçektiler.</p>

  <p>Alvin aklına gelen ani bir düşünceyle sarsıldı. “Günümüzün Diaspar'ını nasıl inceliyorsak,” dedi, “herhalde bu görüntüyü de inceleyebiliriz?”</p>

  <p>Khedron'un parmakları monitörün kontrol panelinde gezindi ve ekran Alvin'in sorusunu cevapladı. Uzun zamandır görünmeyen şehir gözlerinin önünde genişlemeye başladı ve görüş noktası garip bir şekilde dar olan caddelerin arasında ilerlemeye başladı. Bir zamanlar var olan bu Diaspar'ın anıları bugün içinde yaşadığı şehrinkiler kadar netti. Bilgi devreleri onları bir milyar yıldır sözde-varlık halinde saklamışlar, birinin tekrar kullanacağı anı beklemişlerdi. Ve Alvin şimdi gördüğünün sadece bir anı olmadığım düşündü. Bundan daha karmaşık bir şeydi, bir belleğin anısıydı.</p>

  <p>Ondan ne öğrenebileceğini ve araştırmasına yardım edip edemeyeceğini bilmiyordu. Önemi yoktu; geçmişe bakmak ve insanların hâlâ yıldızların arasında dolaştığı günlere tanıklık etmiş bir dünyayı görmek müthişti. Şehrin kalbinde duran alçak, yuvarlak binayı gösterdi.</p>

  <p>Khedron'a, "Buradan başlayalım,” dedi. “Başlamak için iyi bir yere benziyor.”</p>

  <p>Belki sadece şanstı; belki eski bir anıydı; belki de sadece düz mantık. Fark etmezdi; çünkü bu noktaya -şehre yayılan tüm sokakların birleştiği bu noktaya- eninde sonunda gelecekti.</p>

  <p>Buraya yalnızca simetrisi yüzünden gelmediklerini anlaması yalnızca on dakika sürmüştü. Uzun araştırmasının ödülünü aldığını anlamak için on dakika.</p>
</body>
</html>
