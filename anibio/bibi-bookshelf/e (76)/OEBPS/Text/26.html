<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>26</h1>

  <p>Başarıyı elde etmenin, uzun zamandır arzulanan bir amaca sonunda ulaşıldığını ve hayatın artık farklı amaçlara göre yönlendirilmesi gerektiğini bilmenin bambaşka bir hüznü vardır. Alvin Lys'in ormanlarında ve arazilerinde tek başına yürürken bu hüznü yaşıyordu. Bir insanın en yakın dostlarından bile ayrı kalması gereken zamanlar vardır, onun da yanında Hilvar bile yoktu.</p>

  <p>Amaçsızca dolaşmıyordu, yine de sırada hangi köye uğrayacağını bilmiyordu. Aradığı belli bir yer değil bir ruh hali, bir etki hatta bir yaşam biçimiydi. Diaspar'ın artık ona ihtiyacı yoktu; şehirde ektiği tohumlar hızla yeşeriyordu ve yapabileceği hiçbir şey orada devam eden değişiklikleri ne hızlandırır ne de yavaşlatırdı.</p>

  <p>Bu huzurlu bölge de değişecekti. Kendi merakını gidermek için bencilce davranarak iki kültür arasındaki eski yolu açmakla hata mı ettiğini sık sık düşünüyordu. Ama şüphesiz Lys'in de gerçeği öğrenmesi iyi olmuştu. Diaspar gibi onlar da yaşamlarını korkular ve yanlışlıklar üzerine kurmuşlardı.</p>

  <p>Bazen yeni toplumun nasıl bir şekil alacağını merak ediyordu. Diaspar'ın Hafıza Bankaları'nın esaretinden kurtulması ve yaşam ve ölüm zincirini yeniden oluşturması gerektiğini düşünüyordu. Hilvar'ın bunun yapılabileceğinden emin olduğunu biliyordu, tabii getirdiği öneriler Alvin'in anlayamayacağı kadar teknik konulardı. Belki bir gün Diaspar'da aşk da anlamsız olmaktan çıkardı.</p>

  <p>Acaba Diaspar'da başından beri eksik olan, gerçekte aradığı şey <i>bu</i> muydu? Güç, hırs ve merak duyguları tatmin edilse bile kalbin özleminin hâlâ devam ettiğini artık biliyordu. Lys'e gelene kadar var olduğunu hayal bile etmediği o aşk ve tutku karışımını tatmayan hiç kimse gerçekten yaşamış sayılmazdı.</p>

  <p>Yedi Güneş'in gezegenlerine ayak basmıştı. Bir milyar yıldır bunu yapan ilk insandı. Ama bunun artık pek fazla önemi yoktu; bazen yeni doğmuş bir bebeğin ağlayışını duymak ve onun kendisine ait olduğunu bilmek için elde ettiği her şeyi verebileceğini düşünüyordu.</p>

  <p>Aradığını Lys'te bir gün bulabilirdi; insanlarında bir sıcaklık ve anlayış vardı, şimdi fark ediyordu ki, Diaspar'da bu yoktu. Ama dinlenmeden, huzur bulmadan önce verilecek bir karar daha vardı.</p>

  <p>Eline güç geçmişti; bu güç hâlâ ellerindeydi. Bir zamanlar isteyerek aradığı ve kabul ettiği bir sorumluluktu, oysa şimdi ona sahipken, huzur bulamıyordu. Ancak onu elinden atmak bir güvene ihanet etmek olurdu.</p>

  <p>Kararını verdiğinde geniş bir gölün kıyısında küçük kanallarla dolu bir köydeydi. Hafif dalgaların üzerinde süzülüyormuş gibi duran rengarenk evler neredeyse gerçekdışı güzellikte bir manzara oluşturuyordu. Burada hayat, sıcaklık ve huzur vardı. Yani Yedi Güneş'in ıssız ihtişamında bulamadığı her şey.</p>

  <p>Günün birinde İnsanlık bir kez daha uzaya hazır olacaktı. İnsanoğlu yıldızların arasında bu kez ne destanlar yazacaktı, Alvin bilemezdi. Bu onu ilgilendirmiyordu da; onun geleceği burada, Yeryüzü'ndeydi.</p>

  <p>Ama yıldızlara sırtını dönmeden önce son bir uçuş daha yapacaktı.</p>

  <p>Alvin yükselen geminin hızını kontrol ettiğinde şehir çoktan insan eseri olarak tanınamayacak kadar uzaklaşmıştı ve gezegenin yuvarlaklığı görülebiliyordu. Artık binlerce kilometre uzakta, çöl boyunca sonsuza dek uzayıp giden şafak çizgisini görebiliyorlardı. Yukarıda ve çevrelerinde yıldızlar vardı, yitirdikleri güzelliklerine rağmen hâlâ parlaktılar.</p>

  <p>Hilvar ve Jeserac sessizdiler; Alvin'in bu uçuşu neden yaptığını ve neden onların da gelmelerini istediğini tahmin ediyor, ama bilemiyorlardı. Aşağıdaki çorak manzarayı gördükçe ikisi de konuşmak istemiyordu. Boşluğu ikisinin de içini karartmıştı ve Jeserac ihmalkârlıklarıyla Yeryüzü'nün güzelliklerinin ölmesine seyirci kalan geçmişin halklarına karşı ani, küçümseyici bir öfke duydu.</p>

  <p>Alvin'in tüm bunların değiştirilebileceği hayalinin doğru çıkmasını umuyordu. Güç ve bilgi hâlâ ellerindeydi. Tek gereken yüzyılları geri çevirip okyanusları yeniden dalgalandıracak arzuydu. Su da hâlâ orada, Yeryüzü'nün gizli derinliklerindeydi; ya da gerekirse su üretmek için dönüşümü başaracak bitkiler yapılabilirdi.</p>

  <p>Önlerinde uzanan yıllarda yapılacak çok şey vardı. Jeserac iki çağın arasında bulunduğunu biliyordu; insanlığın nabzının yeniden hızlanmaya başladığım çevresinde hissedebiliyordu. Karşılarına büyük sorunlar çıkacaktı, ama Diaspar onlar için hazırdı. Geçmişin yeniden yazılması yüzyıllar sürecekti, ama bittiğinde İnsanoğlu yitirdiklerinin tamamına yakınını geri kazanmış olacaktı.</p>

  <p>Ama tümünü geri kazanabilir miydi? Jeserac bunu merak ediyordu. Galaksi'nin yeniden fethedilebileceğini düşünmek zordu ve bu olsa bile, ne işe yarardı ki?</p>

  <p>Alvin onu derin düşüncelerinden kopardı ve Jeserac bakışlarını ekrandan öteye çevirdi.</p>

  <p>Alvin sessizce, “Bunu görmenizi istedim,” dedi. “Başka şansınız olmayabilir.”</p>

  <p>“Yeryüzü'nden ayrılmıyor musun yani?”</p>

  <p>“Hayır; uzayda istediğim bir şey kalmadı. Bu galakside hâlâ yaşayan başka uygarlıklar olsa bile onları bulma çabasına değerler mi, bilmiyorum. Burada ise yapılacak o kadar çok şey var ki; biliyorum, burası benim evim ve bir daha bırakıp gitmeyeceğim."</p>

  <p>Aşağıya, engin çöllere baktı, ama gözleri bin yıl sonra oraları dolduracak olan denizleri görüyordu. İnsanoğlu dünyasını yeniden keşfetmişti ve üzerinde yaşadığı sürece onu güzelleştirecekti. Sonra da...</p>

  <p>“Yıldızlara açılmaya hazır değiliz, meydan okuyuşlarına tekrar karşılık verebilmemiz için uzun zaman geçmesi gerek. Bu gemiyi ne yapmam gerektiğini düşünüyordum; burada dünyada kalırsa hep kullanmak isteyeceğim ve hiç huzurum olmayacak. Ziyan da edemem; onun bana güvenilerek verildiğini düşünüyorum ve onu dünyanın iyiliği için kullanmalıyım.</p>

  <p>“Ben de şöyle yapmaya karar verdim. Kontrolü robota verip gemiyi atalarımıza ne olduğunu ve mümkünse, Evrenimizi ne uğruna terk ettiklerini öğrenmesi için Galaksi'nin derinliklerine yollayacağım. Onu aramak için bunca şeyden vazgeçtiklerine göre harika bir şey olmalı.</p>

  <p>“Yolculuk ne kadar sürerse sürsün robot hiç yorulmayacak. Bir gün kuzenlerimiz mesajımı, alacaklar ve burada, Yeryüzü'nde onları beklediğimizi öğrenecekler. Dönecekler ve umarım o zaman ne kadar harika olurlarsa olsunlar, onlara layık olabiliriz.”</p>

  <p>Alvin suskunlaştı, şekillendirdiği ama belki de hiç göremeyeceği geleceğe bakıyordu. İnsan geleceğini baştan kurarken bu gemi galaksiler arşındaki karanlığı aşıyor olacaktı, belki de binlerce yıl sonra dönecekti. Belki onu karşılamak için hâlâ burada olacaktı, ama olamasa da memnundu.</p>

  <p>Jeserac, “Bilgece,” dedi. Sonra eski bir korkunun yankısı son kez içinde yükseldi. “Fakat,” diye ekledi, “ya gemi karşılaşmak istemeyeceğimiz bir şeyle bağlantı kurarsa...” Endişesinin kaynağının fark edince sesi giderek kısıldı ve alaycı, kendi kendini küçümseyen gülümsemesiyle İstilacılar'ın son hayaleti de yok olup gitti.</p>

  <p>Onu beklediğinden daha fazla ciddiye alan Alvin, “Yakında Vanamonde'un bize yardım edeceğini unutuyorsun,” dedi. “Ne tür güçleri olduğunu bilmiyoruz, ama Lys'teki hekes potansiyel olarak sınırsız olduklarını düşünüyor. Öyle değil mi, Hilvar?”</p>

  <p>Hilvar cevabını hemen vermedi. Vanamonde'un diğer büyük sır, Yeryüzü'nde kaldığı sürece insanlığın geleceğinin önünde duracak olan soru işareti olduğu doğruydu. Vanamonde'un öz bilince doğru olan evriminin Lys'in filozoflarıyla temas kurduktan sonra hızlandığı da açıktı. Çocuksu süperakılla gelecekte de işbirliği yapmak için büyük ümitler taşıyorlar, doğal gelişiminin gerektireceği çağları kısaltabileceklerine inanıyorlardı.</p>

  <p>Hilvar, “Emin değilim,” diye itiraf etti. “Nedense Vanamonde'dan çok şey beklemememiz gerektiğini düşünüyorum. Şimdilik ona yardım edebiliyoruz, ama biz onun tüm yaşamında sadece küçük bir nokta olacağız. Onun kaderinin bizimle ilgili olduğunu sanmıyorum.”</p>

  <p>Alvin şaşkınlıkla ona baktı.</p>

  <p>“Neden böyle düşünüyorsun?”</p>

  <p>Hilvar, “Bunu açıklayamıyorum,” dedi. “Sadece bir sezgi.” Daha fazlasını da söyleyebilirdi, ama sessiz kalmayı tercih etti. Bunlar konuşulacak konular değillerdi ve Alvin'in rüyasına gülmeyeceğini bilse de bunu onunla bile tartışmayacaktı.</p>

  <p>Rüyâdan da öteydi, bundan emindi ve sonsuza dek peşini bırakmayacaktı. Vanamonde ile kurduğu o açıklanamaz ve paylaşılamaz bağlantı sırasında aklına sızmıştı. Acaba Vanamonde yapayalnız kaderinin ne olacağını biliyor muydu?</p>

  <p>Günün birinde Kara Güneş'in enerjileri tükenecek ve o mahkumunu serbest bırakacak. Ve o zaman, Evren'in sonunda, zaman durmaya hazırlanırken, Vanamonde ve Çılgın Akıl yıldızların cesetleri arasında karşılaşmak zorunda kalacaklar.</p>

  <p>Bu çarpışma tüm Evren'in üzerine son perdeyi indirebilirdi. Ama bu İnsanla hiçbir ilgisi olmayan ve sonucunu asla bilemeyeceği bir çarpışmaydı...</p>

  <p>Birdenbire Alvin, “Bakın!” dedi. “Size göstermek istediğim buydu işte. Ne demek olduğunu anlıyor musunuz?”Gemi Kutbun üzerindeydi ve aşağıdaki gezegen tam bir küreydi. Jeserac ve Hilvar alacakaranlık kuşağından aşağıya baktıklarında aynı anda hem gün doğuşunu hem de gün batışını gördüler. Sembolizm öylesine mükemmel ve çarpıcıydı ki, bu anı yaşamları boyunca hatırlayacaklardı.</p>

  <p><i>Bu evrende gece oluyordu; gölgeler bir daha asla şafağı görmeyecek olan bir doğuya doğru üzüyorlardı. Ama başka bir yerde yıldızlar hâlâ gençti, sabah ışığı hâlâ oyalanıyordu ve İnsanoğlu bir zamanlar gittiği yoldan günün birinde tekrar gidecekti.</i></p>
</body>
</html>
