<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>3</h1>

  <p>Jederac ve ebeveynleri görüntüden silindikten sonra Alvin uzun bir süre uzanarak aklını tüm düşüncelerden arındırmaya çalıştı. Transını kimsenin bozamaması için odasını dışarıya kapattı.</p>

  <p>Uyumuyordu; uyku hiç yaşamadığı, geceli ve gündüzlü bir dünyaya ait olan bir şeydi, burada ise yalnızca gündüz vardı. O unutulmuş hale en fazla bu kadar yaklaşabiliyordu ve buna ihtiyaç duymasa da aklını toparlamasına yardımcı olacağını biliyordu.</p>

  <p>Pek fazla şey öğrenmemişti; Jeserac'ın söylediklerinin hemen hepsini tahmin ediyordu zaten. Ama tahmin etmek başkaydı, tahmininin çürütülme olasılığı kalmayacak şekilde doğrulanması başka.</p>

  <p>Bu hayatını nasıl etkileyecekti, etkilerse tabii? Emin olamıyordu ve belirsizlik Alvin için yeni bir duyguydu. Belki de hiçbir şey değişmezdi; Diaspar'a bu hayatta tamamen uyum sağlayamazsa, bir sonraki hayatında sağlardı ya da ondan sonrakinde.</p>

  <p>Alvin'in aklı bu düşünceyi daha başlamadan reddetti. Diaspar insanlığın geri kalanı için yeterli olabilirdi, ama onun için değil. Tüm harikalarının ya da sunduğu tüm eğlence çeşitlerinin bin hayat süresince bile tüketilemeyeceğinden şüphesi yoktu. Bunları yapabilirdi ama daha fazlasını yapamazsa asla tatmin olmazdı.</p>

  <p>Çözümlenecek tek bir sorun vardı. Yapacak başka <i>ne</i> vardı?</p>

  <p>Bu cevapsız soru onu derin düşüncelerinden ayırdı. Böyle huzursuzken burada kalamazdı ve şehirde biraz olsun huzur bulabileceği tek bir yer vardı.</p>

  <p>Koridora adımını atarken duvar kısmen parıldayıp söndü ve polarize edilmiş moleküller geçişine yüzüne çarpan zayıf bir rüzgar gibi direndiler. Gideceği yere kadar hiç yorulmadan taşınmasının birçok yolu vardı, ama yürümeyi tercih etti. Odası ana şehir seviyesinde sayılırdı ve kısa bir yolculuk onu caddeye inen sarmal bir rampaya getirdi. Hareketli yolu boşverip dar kaldırıma geçti. Alışılmadık bir çabaydı bu; kilometrelerce yolu vardı. Ama egzersiz zihnini yatıştırıyordu ve Alvin'in hoşuna gitmişti. Hem görülecek o kadar çok şey vardı ki, ölümsüzken Diaspar'ın son harikalarını görmeden geçip giderse yazık olurdu.</p>

  <p>Gelip geçenler çalışmalarını görebilsinler diye en son eserlerini hareketli yolların kenarında sergilemek şehirdeki sanatçıların -ki Diaspar'daki herkes o ya da bu zamanda sanatçı olmuştu- geleneğiydi. Böylece dikkate değer bir eseri tüm halk sadece birkaç gün içinde inceleyip görüşlerini belirtebiliyordu. Görüşleri kaydeden ve kimsenin kandıramadığı -bu çok denenmişti- araçların kayıtlarından çıkan son karar başyapıtın kaderini belirliyordu. Yeterince olumlu oy olursa eserin matrisi şehrin hafızasına alınır, böylece ileride isteyen herkes orijinalinden ayırt edilmesi kesinlikle imkansız bir reprodüksiyonuna sahip olabilirdi.</p>

  <p>Bu kadar şanslı olmayan parçalar da kendileri gibi olan çalışmaların kaderini paylaşırdı. Ya çözülerek başlangıçtaki elemanlarına dönüştürülürler ya da kendilerini sanatçıların dostlarının evinde bulurlardı.</p>

  <p>Alvin yolculuğu boyunca ilgisini çeken tek bir <i>objet d'art</i> gördü. Saf ışıktan bir yaratıydı, açılan bir çiçeği andırıyordu. Çok küçük bir renk çekirdeğinden yavaşça çıkarak karmaşık sarmallar ve perdeler şeklinde genişliyor, sonra birden çökerek devire baştan başlıyordu. Aslında tam olarak öyle sayılmazdı, çünkü hiçbir devir birbiriyle aynı değildi. Alvin onu birkaç nabız atışı boyunca izledi, ama temel kalıp değişmese de her defasında kolay ayrımına varılamayan, tanımlanamaz farklar oluyordu.</p>

  <p>Fiziksel bir varlığı olmayan bu heykeli neden beğendiğini biliyordu. Genişleyerek hareket etmesi bir boşluk, hatta kaçış izlenimi uyandırıyordu. Bu yüzden Alvin'in vatandaşlarının çoğunun hoşuna gitmezdi. Sanatçının adını not aldı ve ilk fırsatta onu aramaya karar verdi.Hareketli ya da sabit, tüm yollar şehrin yeşil kalbi olan parkta son bulurlardı. Burada çapı beş kilometreden fazla olan yuvarlak bir boşluğun içinde Yeryüzü'nün çöl Diaspar hariç her şeyi yutmadan önceki halinin bir anısı vardı. Önce geniş bir çimenlik, ardında gölgeleri altında yürüdükçe giderek kalınlaşan bodur ağaçlar vardı. Zemin de aşağı doğru hafifçe eğim kazanıyordu, böylece dar ormandan sonunda çıktığınızda şehrin tüm izleri ağaçlardan oluşan perdenin ardında kayboluyordu.</p>

  <p>Alvin'in önündeki akarsuyun adı Nehir'di. Ne başka bir ismi, ne de buna ihtiyacı vardı. Yer yer dar köprüler kurulmuştu ve tam, kapalı bir daire çizerek parkın çevresini dolaşıyordu, arada onu kesintiye uğratan gölcükler de vardı. Hızla akan bir nehrin on kilometreden az bir yol çizdikten sonra tekrar kendisine dönmesi Alvin'e hiç de garip gelmiyordu; hatta nehir bir noktada yukarıya doğru akıyor bile olsa bu dikkatini bile çekmezdi. Diaspar'da bundan çok daha garip şeyler vardı.</p>

  <p>Küçük gölcüklerin birinde bir düzine kadar genç yüzüyorlardı, Alvin onları izlemek için durdu. Birçoğunu ismen, ya da sima olarak tanıyordu ve bir an oyunlarına katılmaya heveslendi. Sonra taşıdığı sır yüzünden vazgeçti ve izleyici rolüyle yetindi.</p>

  <p>Bu genç vatandaşların hangilerinin Yaratılış Merkezi'nden bu yıl çıkıp hangilerinin Diaspar'da Alvin kadar uzun bir süredir yaşadığını fiziksel olarak ayırt etmek mümkün değildi. Boylar ve kilolar arasında belirgin farklar olsa da bunların yaşla bir bağlantısı yoktu. İnsanlar böyle doğuyorlardı ve genel olarak daha uzun boylu olan insanlar yaşça da büyük olsalar da, yüzyıllar söz konusu değilse bu kurala güvenilemezdi.</p>

  <p>Yüz daha emin bir rehberdi. Yeni doğanların bazıları Alvin'den daha uzunlardı, ama çocuksu görünüşleri, yeni geldikleri bu dünyaya meraklı bir şaşkınlıkla bakan ifadeleri onları hemen belli ediyordu. Yakında hatırlayacakları sayısız olayın akıllarında hiç dokunulmadan uyuduğunu düşünmek garipti. Alvin onlara imrendi, ama bu olmalı mıydı, bilmiyordu. İnsanın ilk varoluşu bir daha asla tekrarlanmayacak eşsiz bir armağandı. Hayatı ilk kez, şafağın tazeliğinde olduğu gibi görmek harikaydı. Keşke düşüncelerini ve duygularını paylaşabileceği kendisi gibi başkaları da olsaydı!</p>

  <p>Yine de fiziksel olarak suda oynayan o çocuklarla tamamen aynı kalıptan çıkmıştı. İnsan bedeni Diaspar kurulduğundan beri geçen bir milyar yılda hiç değişmemişti; temel plan şehrin Hafıza Bankaları'nda ebediyen dondurulmuştu. Ama başlangıçtaki ilkel biçiminden çok uzaklaşmıştı, yine de değişimlerin çoğu içseldi ve gözle görülebilir değillerdi. Bedenindeki olumsuzluklardan kurtulmak için İnsan uzun tarihi boyunca kendini defalarca baştan inşa etmişti.</p>

  <p>Tırnak ve diş gibi gereksiz fazlalıklar ortadan kalkmıştı. Saç kafayla sınırlanmıştı; bedende tek bir tüy bile kalmamıştı. Doğuş Çağları'ndaki bir adamı en çok şaşırtacak olan özellik ise göbek deliğinin kaybolmuş olmasıydı. Nedeni açıklanamayan yokluğu onu oldukça düşündürür ve daha ilk bakışta erkekle dişiyi ayırt etme sorunu karşısında şaşkına dönerdi. Artık ikisinin arasında bir fark kalmadığını düşünebilirdi, ki bu büyük bir hata olurdu. Diaspar'ın kendine özgü şartlarında hiçbir erkeğin erkeksiliği şüphe götürmezdi. Sadece artık takımlar ihtiyaç duyulmadığında daha iyi saklanıyordu; iç düzenlemeler Doğa'nın orijinal kaba, hatta düpedüz tehlikeli düzenlemelerini büyük ölçüde geliştirmişti.</p>

  <p>Üremenin artık bedenin kaygısı olmadığı doğruydu, kromozomların zar olarak kullanıldığı şans oyunlarına bırakılamayacak kadar önemli bir olaydı. Yine de, hamilelik ve doğum hatıra olmaktan bile çıkmış olsalar da seks hâlâ vardı. Eski zamanlarda dahi cinsel aktivitelerin yüzde birinin bile üremeyle ilgisi yoktu. Bu sadece yüzde birlik olasılığın ortadan kalkması insan toplumunun düzenini ve “anne” ve “baba” gibi sözcüklerin anlamını değiştirmişti ama arzu hâlâ vardı, tabii tatmin edilmesi diğer duyuların zevklerinin tatmin edilmesinden daha önemli bir amaç taşımıyordu.</p>

  <p>Alvin neşeli yaşıtlarından ayrılıp parkın merkezine doğru yürüdü. Burada az çok belirlenmiş patikalar vardı, bodur çalılıklarla ve birbirleriyle kesişiyorlar ve yer yer liken kaplı büyük kayalıkların arasında dar akıntılara dalıyorlardı. Bir ara bir ağacın dalları arasında dolanan, bir insan kafasından daha büyük olmayan çok yüzeyli küçük bir makineye rastladı. Diaspar'da kaç çeşit robot olduğunu kimse bilmiyordu; ayak altında dolaşmazlar ve işlerini öyle iyi yaparlardı ki, birini görmek çok alışılmadık bir şeydi.</p>

  <p>Şimdi zemin tekrar yükselmeye başlamıştı; Alvin parkın, dolayısıyla şehrin tam merkezi olan küçük tepeye yaklaşıyordu. Engel ve sapaklar azalmıştı ve tepenin zirvesini ve üzerindeki basit yapıyı açıkça görebiliyordu. Hedefine vardığında biraz yorulmuştu ve gül pembesi sütunlardan birine yaslanıp dinlenerek geriye, geldiği yola baktı.</p>

  <p>Mükemmelliğe ulaştıklarından hiçbir zaman değişemeyecek bazı yapı şekilleri vardır. Yarlan Zey'in Mezarı belki de insanlığın gördüğü ilk uygarlıklardan birinin tapınak yapıcıları tarafından inşa edilmişti, ama yapıldığı malzemeyi hayal bile etmiş olamazlardı. Çatı gökyüzüne açıktı ve tek oda ilk bakışta doğal gibi görünen çok büyük taşlarla döşenmişti. İnsan ayakları jeolojik çağlar boyunca o zeminden tekrar tekrar geçmiş ve akıl almaz derecede dayanıklı malzemesinin üzerinde tek iz bile bırakmamıştı.Büyük parkın -bazılarının dediğine göre Diaspar'ın da- yaratıcısı gözlerini hafifçe aşağı indirmiş, adeta dizlerine yayılmış duran planları inceliyordu. Yüzünde dünyayı bunca nesildir düşündüren o tuhaf biçimde anlaşılmaz ifade vardı. Bazıları bunu sadece sanatçının anlamsız bir kaprisi olarak görüp üzerinde durmazlardı; diğerlerine göre ise Yarlan Zey gizli bir şakaya gülüyordu.</p>

  <p>Bina başlı başına bir gizemdi, şehrin kayıtlarında onun hakkında hiçbir iz yoktu. Alvin “Mezar” kelimesinin ne anlama geldiğinden bile emin değildi; herhalde Jeserac bilirdi, o modası geçmiş sözcükleri toplamaya ve konuşmalarının arasına serpiştirerek dinleyicilerinin kafasını karıştırmaya bayılırdı.</p>

  <p>Alvin bu merkezi gözlem noktasından parkın karşısını, perdeleyen ağaçların ötesini ve şehrin kendisini açıkça görebiliyordu. En yakın binalar neredeyse üç kilometre uzaktaydılar ve parkı tamamen saran alçak bir kuşak oluşturuyorlardı. Onların da ötesinde şehrin büyük kısmını oluşturan kuleler ve setler yükselerek sıralanıyorlardı. Kilometreler boyunca yayılarak yavaşça gökyüzüne uzanıyorlar; karmaşıklık ve anıtsal etkileyicilikleri giderek artıyordu. Diaspar bir varlık olarak tasarlanmıştı; tek başına olağanüstü bir makineydi. Ama dış görünüşünün karmaşıklığı neredeyse ezici olsa da, sadece teknolojinin gizli harikalarına işaret ediyordu; onlar olmasa bu müthiş yapılar cansız mezarlardan ibaret olurlardı.</p>

  <p>Alvin dünyasının sınırlarına doğru baktı. Yirmi otuz kilometre ötede şehrin detayları bu uzaklıktan görülemeyen dış duvarları vardı; gökyüzünün çatısının adeta üzerinde duruyordu. Onların ötesinde hiçbir şey yoktu. İnsanı kısa sürede çıldırtacak olan çölün can yakıcı boşluğundan başka hiçbir şey.</p>

  <p>Öyleyse neden o boşluk tanıdığı hiç kimseyi değil de onu çağırıyordu? Alvin bunu bilmiyordu. Sorusuna bir cevap ararcasına insanlığın tüm hakimiyetini saran renkli sarmallara ve burçlara baktı.</p>

  <p>Üzerinde durmadı. Ama o anda, kalbi ulaşılamaz olanı arzularken, kararını verdi.</p>

  <p>Hayatta ne yapacağını biliyordu artık.</p>
</body>
</html>
