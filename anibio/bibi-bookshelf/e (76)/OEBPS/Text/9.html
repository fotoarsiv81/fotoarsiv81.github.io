<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>9</h1>

  <p>Alvin ve Khedron'u fark edilmeden takip etmek Alystra için çok kolay olmuştu. Çok aceleleri var gibiydi -bu bile çok alışılmadık bir şeydi- ve arkalarına hiç bakmıyorlardı. Onları hareketli yollarda, kalabalıkta saklanarak, ama hiç gözden kaybetmeden izlemek eğlenceli bir oyundu. Sonunda nereye gittikleri belli olmuştu; sokaklardan ayrılıp parka girdiklerinde ancak Yarlan Zey'in Mezarı'na gidiyor olabilirlerdi. Parkta başka bina yoktu ve Alvin ve Khedron'un oldukları kadar telaş içinde olanlar yalnızca manzaranın tadını çıkarmak istiyor olamazlardı.</p>

  <p>Alystra Mezar yolunun birkaç yüz metresinde kendisini saklayamayacağı için Khedron ve Alvin mermerden yapılmış kasvetli yapının içinde kaybolana dek bekledi. Gözden kayboldukları anda da çimen kaplı yokuşu hızla çıktı. Büyük sütunlardan birinin arkasında Alvin ve Khedron'un ne yaptıklarını anlayacak kadar saklanabileceğinden emindi; daha sonra onu görseler de fark etmezdi.</p>

  <p>Mezar yuvarlak bir avluyu çevreleyen ortak merkezli iki sütun halkasından oluşuyordu. Sütunlar içeriyi bir bölüm hariç tamamen kapatıyorlardı, Alystra da bu açıklıktan uzak durarak Mezar'a yan taraftan girdi. İlk sütun halkasını dikkatle geçti, görünürde kimsenin olmadığını anlayınca sessizce ikincisine doğru ilerledi. Aralıklardan Yarlan Zey'in girişten dışarıya, yaptığı parkın üzerinden çağlardır izlediği şehre baktığını görebiliyordu.</p>

  <p>Ve bu ıssız mermer yapıda başka kimse yoktu. Mezar boştu.</p>

  <p> </p>

  <p>Alvin ve Khedron o sırada yerin otuz metre altında, duvarları sürekli yukarı akıyormuş gibi görünen küçük, kutu gibi bir odadaydılar. Tek hareket belirtisi buydu; hızla Yeryüzü'nün içine indiklerini, ikisinin de tam olarak kavrayamadıkları bir hedefe doğru alçaldıklarını gösterecek hiçbir titreşim yoktu.</p>

  <p>Yol onlar için hazırlanmış olduğundan işleri şaşırtıcı derecede kolay olmuştu. (Alvin, Kim tarafından hazırlanmış? diye merak etti. Merkezi Bilgisayar mı? Yoksa şehri yeniden kurduğunda Yarlan Zey'in kendisi mi?) Monitör onlara derinliklere uzanan uzun, dikey boruyu göstermişti, ama daha çok az ilerlemişken görüntü kararmıştı. Alvin bunun istedikleri bilgiye monitörün belki de hiçbir zaman sahip olmadığı anlamına geldiğini biliyordu.</p>

  <p>Düşüncelerini toparlamaya başlıyordu ki, ekran tekrar canlandı. Üzerinde kısa bir mesaj belirmişti, makinelerin insanlarla eşit zekaya sahip olduklarından beri iletişim kurmak için kullandıktan basitleştirilmiş harfler ile yazılmıştı:</p>

  <p> </p>

  <p style="text-align: center;">HEYKELİN BAKTIĞI YERDE DURUN VE HATIRLAYIN:</p>

  <p style="text-align: center;">DİASPAR HER ZAMAN BÖYLE DEĞİLDİ</p>

  <p> </p>

  <p>Son beş kelime daha büyük harflerle yazılmıştı ve Alvin tüm mesajı hemen çözdü. Düşünsel şifreli mesajlar kapıları açmak ya da makineleri çalıştırmak için çağlardır kullanılıyorlardı. Tıpkı “Heykelin baktığı yerde durun” gibi, bu gerçekten de <i>fazlasıyla</i> kolaydı.</p>

  <p>Alvin düşünceli düşünceli, “Acaba bu mesajı kaç kişi okumuştur?” dedi.</p>

  <p>Khedron, “Bildiğim kadarıyla on dört,” dedi. “Başkaları da olmuş olabilir.” Bu üstü kapalı sözün üzerinde durmadı, Alvin de onu daha çok sorgulayamayacak kadar parka ulaşma telaşına kapılmıştı.</p>

  <p>Mekanizmaların başlangıç komutuna hâlâ tepki vereceklerinden emin değillerdi. Mezara vardıkları zaman yerdeki onca taşın arasından Yarlan Zey'in bakışlarının üzerine kilitlendiği tek bir tanesini bulmaları sadece bir an sürmüştü. Heykel sadece ilk bakışta dışarıya, şehre bakıyor gibi görünüyordu; tam önünde duran biri gözlerinin aşağı dönük ve anlaşılmaz gülümsemesinin Mezarın girişinin hemen içerisindeki bir noktaya yönelmiş olduğunu görebilirdi. Sır bir kere anlaşıldıktan sonra şüphe kalmamıştı. Alvin bir yandaki taşa geçti ve Yarlan Zey'in artık kendisine bakmadığını gördü.</p>

  <p>Khedron'un yanına döndü ve Soytarı'nın yüksek sesle söylediği sözcükleri aklından tekrarladı: “Diaspar her zaman böyle değildi.” Beklemedeki makineler bir anda, sanki son kez çalıştıklarından ben geçen milyonlarca yıl hiç olmamış gibi harekete geçtiler. Üzerinde durdukları büyük taş parçası onları sarsmadan derinliklere doğru taşımaya başladı.</p>

  <p>Başlarının üzerindeki mavi yama birden gözden kayboldu. Kapak artık açık değildi; birinin kazayla içine düşmesi tehlikesi yoktu. Alvin çabucak kendisini ve Khedron'u taşıyan taşın yerine bir şekilde yeni bir tanesinin oluşup oluşmadığını düşündü, oluşmadığına karar verdi. Orijinal taş hâlâ Mezar'ın zeminindeydi şüphesiz; şimdi üzerinde durdukları ise saniyenin bölünemeyecek kadar küçük parçaları boyunca var oluyor, sürekli aşağı iniş izlenimi vermek için Yeryüzü'nün giderek daha derinlerinde sürekli baştan yaratılıyordu.</p>

  <p>Duvarlar önlerinden sessizce akıp giderken ne Alvin ne de Khedron konuşmadılar. Khedron bir kez daha bilinciyle boğuşuyor, bu defa fazla ileri gidip gitmediğini düşünüyordu. Bu yolun nereye varacağım tahmin edemiyordu, tabii bir yere varıyorsa. Yaşamında ilk kez korkunun gerçek anlamını anlamaya başladı.</p>

  <p>Alvin korkmuyordu; korkamayacak kadar heyecanlıydı. Bu Lorahne Kulesi'nde, ayak basılmamış çöle bakıp gece gökyüzünü fetheden yıldızları gördüğünde tattığı duyguydu. Bilinmeyene o zaman yalnızca bir göz atmıştı; şimdi ise ona doğru taşınıyordu.</p>

  <p>Duvarların akışı kesildi. Esrarengiz bir şekilde, hareket eden odalarının bir ucunda bir ışık huzmesi belirdi, giderek parlaklaştı ve birdenbire bir kapıya dönüştü. İçinden geçtiler, ardındaki kısa koridorda birkaç adım attılar ve duvarları eğilip kapanarak yüz metre yukarıda birleşen büyük, yuvarlak bir mağaraya çıktılar.</p>

  <p>İnerken içinden geçtikleri sütun üzerindeki milyonlarca ton taşı taşıyamayacak kadar zayıf görünüyordu; hatta odanın bir parçası bile değildi sanki; sonradan düşünülmüş izlenimi uyandırıyordu. Alvin'in bakışlarını izleyen Khedron da aynı kanıya vardı.</p>

  <p>“Bu sütun,” dedi, söyleyecek bir şeyler bulmaya çalışıyormuş gibi hızlı hızlı konuşuyordu, “yalnızca gelirken içinden geçtiğimiz boşluğu korumak üzere yapılmış. Diaspar'ın henüz dünyaya açık olduğu günlerde burada yaşanan trafiği taşımış olamaz. Trafik şuradaki tünellerden akıyordu; ne olduklarını anladın sanırım.”</p>

  <p>Alvin odanın yüz metreden daha uzak olan duvarlarına baktı. Geniş tüneller tarafından düzenli aralıklarla delinmişlerdi, tüneller on iki taneydiler ve tıpkı hareketli yollarda bugün de olduğu gibi tüm yönlere yayılıyorlardı. Hafifçe yukarı doğru eğim aldıklarını görebiliyordu ve şimdi de hareketli yolların bildik gri yüzeyini fark etmişti. Bunlar büyük yolların kökleriydiler sadece; onlara hayat veren tuhaf madde donarak hareketsiz kalmıştı. Park yapılınca hareketli yol sisteminin merkezi de gömülmüştü. Ama hiçbir zaman yok edilmemişti.</p>

  <p>Alvin en yakın tünele doğru yürümeye başladı. Daha birkaç adım ilerlemişti ki, ayaklarının altındaki zemine bir şeyler olduğunu fark etti. <i>Şeffaflaşıyordu.</i> Birkaç metre sonra sanki görünürde bir destek olmadan havada duruyor gibiydi. Durdu ve altındaki boşluğa baktı.</p>

  <p>“Khedron!” diye seslendi. “Gel de şuna bir bak!” O da ona katıldı ve birlikte ayaklarının altındaki mucizeye baktılar. Belirsiz bir derinlikte, zorlukla görülebilen dev bir harita uzanıyordu. Ortadaki sütunun altındaki bir noktada birleşen müthiş bir yol ağı. Bir an sessizce baktılar; sonra Khedron alçak bir sesle, “Bunun ne olduğunu anlıyor musun?” dedi.</p>

  <p>Alvin, “Sanırım,” diye karşılık verdi. “Bu tüm ulaşım sisteminin bir haritası, şu küçük yuvarlaklar da Yeryüzü'nün diğer şehirleri olmalı. Hemen yanlarında isimler görebiliyorum, ama okunamayacak kadar silikler.”</p>

  <p>Khedron dalgın dalgın, “Eskiden bir tür iç mekan aydınlatması vardı herhalde,” dedi. Ayaklarının altındaki hatları takip ediyor, odanın duvarlarına kadar gözleriyle izliyordu.</p>

  <p>Birdenbire, “Biliyordum!” diye bağırdı. “Bütün bu yayılan hatların nasıl küçük tünellere doğru gittiklerini görüyor musun?”</p>

  <p>Alvin hareketli yolların büyük girişlerinin yanında odanın dışına doğru uzanan sayısız küçük tüneller olduğunu fark etmişti. Yukarı değil <i>aşağı</i> doğru eğim alan tüneller.</p>

  <p>Khedron cevabını beklemeden devam etti.</p>

  <p>“Daha basit bir sistem düşünülemezdi. İnsanlar hareketli yollardan geliyorlar, gidecekleri yeri seçiyorlar ve haritadaki uygun hattı izliyorlardı.”</p>

  <p>Alvin, “Peki sonra ne oluyordu onlara?” diye sordu. Khedron bir şey söylemedi, gözleri aşağıya inen o tünellerin sırrını arıyordu. Otuz ya da kırk kadardılar ve hepsi tıpatıp birbirinin aynıydı. Ancak haritadaki isimler sayesinde birbirlerinden ayrılabilirlerdi, o isimler de artık anlaşılmaz haldeydi.</p>

  <p>Alvin uzaklaşmış, merkezdeki sütunun çevresini dolaşıyordu. Duvarlardan yansıyan yankılar yüzünden basık ve hafif boğuk çıkar. Sesi hâlâ Khedron'a kadar geliyordu.</p>

  <p>Khedron, “Ne var?” diye seslendi, zorlukla görülebilen karakter gruplarından birini, okumayı neredeyse başarmıştı ve yerinden kımıldamak istemiyordu. Ama Alvin'in sesi ısrarlıydı, o da kalkıp yanına gitti.</p>

  <p>Aşağıda dev haritanın diğer yarısı vardı, solgun ağı çevredeki noktalara doğru yayılıyordu. Ama bu sefer hiçbir yeri görülemeyecek kadar loş değildi, hatların biri -sadece bir tanesi- iyice aydınlatılmıştı. Sistemin geri kalanıyla bağlantısı yok gibiydi ve parlayan bir ok gibi aşağı inen tünellerden birini işaret ediyordu. Hat sonuna doğru altın renkli ışıktan bir halka oluşturuyordu ve halkanın tam karşısında da LYS kelimesi yazılıydı. Hepsi o kadar.</p>

  <p>Alvin ve Khedron uzun bir süre o sessiz sembole bakakaldılar. Khedron için bu asla kabul edemeyeceğini bildiği, hatta var olmamasını tercih edeceği bir meydan okumaydı. Alvin içinse tüm düşlerinin gerçekleşmesiydi; Lys kelimesi ona hiçbir şey ifade etmemesine rağmen ağzında doyasıya çevirdi, söylenişini egzotik bir lezzet gibi tattı. Kanı damarlarında durmuyordu, ateşi çıkmış gibi yanakları kızarmıştı. Sanki müthiş bir kalabalığa bakıyordu, hava taşımacılığının sona erdiği, ancak Yeryüzü'ndeki şehirlerin birbirleriyle hâlâ temasta oldukları o eski günleri gözünde canlandırmaya çalışıyordu. Trafiğin düzenli olarak azaldığı ve dev haritadaki ışıkların yalnızca bu tek bir tanesi kalıncaya dek birer birer söndüğü sayısız milyonlarca yılı düşündü. Yarlan Zey hareketli yolları mühürleyip Diaspar'ın dünyayla bağlantısını koparana kadar orada, karartılmış arkadaşlarının yanında hiç gelmeyecek olan o adımlara rehberlik etmek için acaba kaç yıl boyunca beklemişti?</p>

  <p>Ve bu bir milyar yıl önceydi. Lys daha o zaman Diaspar'la bağlantısını yitirmiş olmalıydı. Ayakta kalmış olması olanaksız görünüyordu; zaten belki de haritanın artık hiçbir anlamı yoktu.</p>

  <p>Khedron nihayet dalgınlığından sıyrıldı. Gergin ve huzursuz görünüyordu, şehirdeki her zamanki rahat ve kendinden emin adama hiç benzemiyordu.</p>

  <p>“Bence artık daha fazla ilerlememeliyiz,” dedi. “Daha... daha hazırlıklı olana dek bu güvenli olmayabilir.”</p>

  <p>Sözleri akıllıcaydı, ama Alvin Khedron'un sesindeki korku duygusunu sezmişti. Bu olmasa sağduyulu davranabilirdi, ama kendi cesaretini fazla abartılı görmesi Khedron'un ürkekliğini küçümsemesiyle birleşince Alvin'e cesaret verdi. Buraya kadar gelmişken, hedefini görebilecekken dönüp gitmek aptalca geliyordu.</p>

  <p>İnatla, “Ben o tünele gireceğim,” dedi, Khedron'a kendisini durdurması için meydan okuyordu adeta. “Nereye vardığını görmek istiyorum.” Kararlılıkla yürümeye başladı ve bir anlık tereddütten sonra Soytarı da ayaklarının altında yanan ışık oku boyunca onu izledi.</p>

  <p>Tünele girdiklerinde peristaltik alanın tanıdık çekişini hissettiler ve bir an sonra güç harcamadan derinliklere doğru çekiliyorlardı. Yolculuk ancak bir dakika kadar sürdü; alan onları bıraktığında yarım silindir şeklindeki uzun, dar bir salonun ucundaydılar. Uzak uçta ise hafifçe aydınlatılmış iki tünel sonsuzluğa doğru uzanıyordu.</p>

  <p>Doğuştan beri var olmuş neredeyse tüm medeniyetlerin insanları bu çevreyi tamamen tanıdık bulurlardı, ancak Alvin ve Khedron için bu başka bir dünyaya bakmak demekti. Uzaktaki tünele çevrilmiş bir mermi gibi duran uzun, dümdüz aracın ne işe yaradığı belliydi, yine de onlar için çok alışılmadık bir şeydi. Üst kısmı şeffaftı ve Alvin duvarlarından içeri baktığında oldukça lüks döşenmiş koltuklar görebiliyordu. Girişe benzer bir yer yoktu ve makinenin tümü uzayıp giden, tünellerin birinde kaybolan tek bir metal hattın otuz santimetre kadar yukarısında duruyordu. Birkaç metre ötedeki başka bir hat ikinci tünele giriyordu, ama üzerinde araç yoktu. Alvin sanki birisi söylemişçesine kesin olarak biliyordu ki, uzak, bilinmeyen Lys'te bir yerlerde tıpkı bunun gibi bir salonda ikinci araç bekliyordu.</p>

  <p>Khedron aceleyle konuşmaya başladı.</p>

  <p>“Ne kadar tuhaf bir ulaşım sistemi! Bir seferde ancak yüz kişi alabilir, yani fazla bir trafik bekliyor olamazlarmış. Gökyüzü hâlâ açık olduğuna göre, neden kendilerini Yeryüzü'ne gömmek için bunca zahmete girmişler? Belki de İstilacılar uçmalarına bile izin vermiyorlardı, ama buna pek inanamam doğrusu. Yoksa burası insanların hâlâ yolculuk ettikleri, ancak uzayı da hatırlamak istemedikleri geçiş döneminde mi yapılmış? Şehirden şehire gidebilir, gökyüzünü ve yıldızları da asla görmezlerdi.” Sinirli bir kahkaha attı. “Bir tek şeyden eminim, Alvin. Lys var olduğu zamanlarda Diaspar'a çok benziyormuş. Tüm şehirlerin temelde aynı olmaları gerekir. Sonunda hepsinin boşalmalarına ve birleşerek Diaspar'ı oluşturmalarına şaşmamalı. Neden bir taneden fazla olsun ki?”</p>

  <p>Alvin onu duymuyordu bile. Uzun mermiyi inceliyor, girişini bulmaya çalışıyordu. Araç merkezi ya da sözlü bir emir koduyla idare ediliyorsa onu hiçbir zaman dinlemeyebilir ve hayatının geri kalanı boyunca çıldırtıcı bir sır olarak kalabilirdi.</p>

  <p>Sessizce açılan kapı onu habersiz yakaladı. Duvarın bir bölümü hiç ses çıkmadan, hiçbir uyarı gelmeden gözden kayboldu ve hoş tasarımlı iç mekan gözlerinin önünde uzandı.</p>

  <p>Karar anı gelmişti. Şu ana kadar hep istediği zaman geri dönebilme şansı vardı. Ama o davetkar kapıdan içeri adımını atarsa ne olacağını biliyor olsa da kendisini nereye götüreceğini bilmiyordu. Kaderi artık kendi kontrolünde olmayacak, kendini bilinmeyen güçlerin eline teslim etmiş olacaktı.</p>

  <p>Fazla tereddüt etmedi. Duraksamaktan çekiniyor, çok oyalanırsa bu anın tekrar gelmeyeceğinden, ya da gelse bile cesaretinin bilgiye olan tutkusuna denk olmayacağından korkuyordu. Khedron endişeyle karşı çıkmak için ağzını açtı, ama o daha konuşamadan Alvin girişten içeriye adımını atmıştı bile. Dönüp kapı girişinin zorlukla görülen kare şeklindeki çerçevesinin içinden Khedron'a baktı ve bir an gergin bir sessizlik içinde ikisi de diğerinin konuşmasını bekledi.</p>

  <p>Karar onların yerine verilmişti. Yarı şeffaf bir parıltı oldu ve aracın duvarı tekrar kapandı. Alvin veda etmek için elini kaldırırken silindir kendi kendine ilerlemeye başlamıştı bile. Daha tünele girmeden, bir adamın koşabileceğinden daha yüksek bir hıza ulaşmıştı.</p>

  <p>Bir zamanlar milyonlarca insan temelde bununla aynı olan araçlarla her gün böyle yolculuklar yaparlar, evleriyle sıkıcı işleri arasında gidip gelirlerdi. O uzak günlerden beri insan Evren'i keşfetmiş ve tekrar Yeryüzü'ne dönmüştü. Bir imparatorluk kazanmış ve bu ellerinden alınmıştı. Şimdi ise, unutulmuş, macera duygusunu yitirmiş sayısız insanın kendilerini içinde tamamen evlerinde hissedecekleri bir araçta yine böyle bir yolculuk yapılıyordu.</p>

  <p>Ve bir milyar yıldır bir insanın giriştiği en önemli yolculuk olacaktı.</p>

  <p> </p>

  <p>Alystra Mezarı defalarca aramıştı, oysa bir defa da yeterli olurdu, çünkü saklanılabilecek hiçbir yer yoktu. İlk şaşkınlık şokunun ardından park boyunca izlediklerinin Alvin ve Khedron değil de onların görüntüleri olabileceklerini düşündü. Ama bu hiç mantıklı değildi; görüntüler insanın gitmek istediği yerde, oraya bizzat gitme zahmetine katlanmadan bir anda oluşturulurlardı. Aklı başında hiç kimse gideceği yere bir anda gidebilecekken görüntüsünü “yürüterek” yarım saat yol almazdı. Hayır; Mezar'a kadar takip ettiği gerçek Alvin ve gerçek Khedron'du.</p>

  <p>Öyleyse bir yerlerde gizli bir giriş olmalıydı. Dönmelerini beklerken onu arayabilirdi.</p>

  <p>Tesadüf eseri, Khedron'un ortaya çıkışını görmedi, bir sütunun arkasında ortaya çıktığında o da sütunun diğer tarafını inceliyordu. Ayak seslerini duydu, ona döndü ve hemen yalnız olduğunu gördü.</p>

  <p>“Alvin nerede?” diye bağırdı.</p>

  <p>Soytarı hemen cevap vermedi. Dalgın ve kendinde değil gibiydi ve Alystra'yı fark etmesi için kızın sorusunu tekrarlaması gerekti. Onun burada olmasına hiç de şaşırmış görünmüyordu.</p>

  <p>Sonunda, “Nerede olduğunu bilmiyorum,” diye cevap verdi. “Yalnızca Lys'e doğru gittiğini söyleyebilirim. İşte sen de benim bildiğim kadarını biliyorsun artık.”</p>

  <p>Khedron'un sözlerini olduğu gibi kabul etmemek gerekirdi. Ama Soytarı'nın bugün rolünü oynamadığını anlamak zor değildi. Ne anlama geldiğini bilmiyordu, ama doğruyu söylüyordu.</p>
</body>
</html>
