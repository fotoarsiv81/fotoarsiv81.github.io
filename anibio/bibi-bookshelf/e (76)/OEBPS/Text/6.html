<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>6</h1>

  <p>Jeserac bir sayı girdabının içinde hareketsiz oturuyordu. Elektronik bilgisayarlar icat edildiğinden beri tüm aritmetik işlemlerinde kullanılan ikili düzende gösterilen ilk bin asal sayı önünden sırayla geçiyorlardı, l'ler ve O'lardan oluşan sayısız diziler Jeserac'ın gözlerinin önüne kendilerinden ve bir sayısından başka böleni olmayan tüm o sayıların tam sıralanışını getirerek geçip gittiler. Asal sayılarda İnsan'ı her zaman büyülemiş olan ve hâlâ ilgisini çeken bir gizem vardı.</p>

  <p>Matematikçi olduğuna inanmak Jeserac'ın bazen hoşuna gitse de aslında değildi. Tüm yapabildiği sonsuz asal sayı dizileri içinde daha yetenekli insanların genel yasalarla birleştirebilecekleri özel bağlantılar ve kurallar aramaktı. Sayıların nasıl davrandıklarını anlayabiliyor, ama nedenini açıklayamıyordu. Onun zevki aritmetik ormanında kendine yol açarak ilerlemekti ve bazen daha usta kaşiflerin kaçırdığı harikaları keşfederdi.</p>

  <p>Tüm olası tam sayıların matrisini kurdu ve bilgisayarın taneler ağın kesişim yerlerine gelecek şekilde asal sayıları yüzeyde sıralamak üzere çalıştırdı. Jeserac bunu daha önce yüz defa yapmış ve hiçbir şey öğrenememişti. Ama incelediği sayıların tamsayılar tayfında görünüşte hiçbir kurala bağlı olmaksızın yayılması çok hoşuna gidiyordu. Keşfedilmiş dağılım yasalarını biliyordu, ama daima yenilerini keşfetmeyi umuyordu.</p>

  <p>Bir ziyaretçi geldiğinde pek şikayet edemedi. Rahatsız edilmek istemiyorsa uyarı cihazını ona göre ayarlamalıydı. Hafif çan sesini duyunca sayılardan oluşan duvar titreşti, rakamlar bulanıklaştılar ve Jeserac yalnızca gerçeklerin olduğu dünyaya döndü.</p>

  <p>Khedron'u hemen tanıdı, pek de sevinmiş sayılmazdı. Jeserac düzenli yaşam biçiminin dışına çıkmaktan hoşlanmazdı ve Khedron önceden tahmin edilemeyecek şeylerin habercisiydi. Yine de tüm endişe izlerini sildi ve ziyaretçisini kibarca karşıladı.</p>

  <p>Diaspar'da iki kişi ilk -ya da yüzüncü kez- karşılaştıklarında işe koyulmadan önce (iş varsa tabii) bir saat kadar karşılıklı iltifat etmek adetti. Khedron bu formaliteleri sadece on beş dakikada geçip birden, “Seninle Alvin hakkında konuşmak istiyorum. Sanırım onun öğretmenisin,” diyerek Jeserac'ı biraz gücendirdi.</p>

  <p>“Bu doğru,” diye karşılık verdi. “Onu hâlâ haftada birkaç defa görüyorum. Ne kadar sık isterse o kadar.”</p>

  <p>“Peki iyi bir öğrenci olduğunu söyleyebilir misin?”</p>

  <p>Jeserac biraz düşündü; bu cevaplanması zor bir soruydu. Diaspar'da öğrenci-öğretmen ilişkisi son derece önemliydi, hatta yaşamın temel taşlarından biriydi. Şehre her yıl ortalama on bin yeni beyin katılırdı. Önceki anıları henüz ortaya çıkmamış olurdu ve ilk yirmi yıl boyunca etraflarındaki her şey onlar için yeni ve yabancıydı. Günlük hayatın bir parçası olan sayısız makineyi kullanmayı ve insanın kurduğu en karmaşık toplumda yaşamayı öğrenmeleri gerekti.</p>

  <p>Bu bilginin bir kısmı yeni vatandaşların ebeveynleri olmak üzere seçilmiş olan çiftler tarafından verilirdi. Seçim kura ile yapılırdı ve görevler çok ağır değildi. Eriston ve Etania Alvin'in yetiştirilmesi için zamanlarının üçte birinden fazlasını ayırmamışlar, kendilerinden beklenen her şeyi de yerine getirmişlerdi.</p>

  <p>Jeserac'ın görevleri Alvin'in eğitiminin daha resmi yanlarıyla sınırlıydı; toplumda nasıl davranacağını ve sürekli genişleyen arkadaş çevresine kendisini nasıl tanıtacağını ona ebeveynlerinin öğretmesi bekleniyordu. Alvin'in karakterinden onlar, aklından ise Jeserac sorumluydu.</p>

  <p>Jeserac, “Sorunu cevaplamak benim için biraz zor,” diye karşılık verdi. “Tabii ki Alvin'in zekasıyla ilgili bir sorun yok, ama ilgisini çekmesi gereken birçok şeye karşı tamamen ilgisiz. Diğer yandan, genellikle pek sözünü etmediğimiz konulara karşı anormal bir merakı var.”</p>

  <p>“Örneğin Diaspar'ın dışındaki dünya gibi mi?” </p>
<p>“Evet -ama bunu sen nereden biliyorsun?” Khedron bir an tereddüt etti; Jeserac'a ne kadar güvenebileceğini düşünüyordu. Jeserac'ın samimi ve iyi niyetli olduğunu biliyordu, ama aynı zamanda Diaspar'daki herkesi -Alvin hariç herkesi- kontrol altında tutan tabularla sınırlı kalması gerektiğini de biliyordu.</p>

  <p>Sonunda, “Tahmin ettim,” dedi.</p>

  <p>Jeserac az önce maddeleştirdiği sandalyeye daha bir rahatça gömülerek oturdu. Bu ilginç bir durumdu ve elinden geldiğince detaylı analiz etmek istiyordu. Ancak Khedron yardımcı olmak niyetinde değilse öğrenebileceği fazla bir şey de yoktu.</p>

  <p>Alvin'in bir gün Soytarı'yla karşılaşmayı ve bunun tahmin edilemeyecek sonuçları olmasını beklemeliydi. Khedron şehirdeki ayrıksı denilebilecek diğer tek kişiydi ve onun ayrıksılığı bile Diaspar'ın tasarımcıları tarafından planlanmıştı. Uzun zaman önce, bir miktar suç ya da düzensizlik olmadan Ütopyanın dayanılmaz derecede sıkıcı olduğu anlaşılmıştı. Ancak eşyanın doğası yüzünden suçun sosyal dengenin gerek duyduğu seviyede kalması garanti edilemezdi. İzin verilen ve düzenlenen suç, suç olmaktan çıkardı.</p>

  <p>Şehrin tasarımcılarının geliştirdiği sonuç -ilk bakışta basit görünüyordu, ama aslında tamamen akılcıydı- Soytarı'nın göreviydi. Tüm Diaspar tarihinde akılsal kalıtımları bu alışılmadık role uygun kişilerin sayısı iki yüzden azdı. Kendilerini yaptıklarının sonuçlarından koruyan belirli ayrıcalıkları vardı, ama çizmeyi aşıp Diaspar'ın verebileceği tek cezayı alan yani yaşamakta oldukları hayatları sona ermeden geleceğe sürülen Soytarılar da olmuştu.</p>

  <p>Nadir ve önceden hesaplanamayan bazı durumlarda Soytarı bazen yalnızca kaba bir şakayla, bazen de yaygın bir inanç ya da yaşam tarzına yapılan planlı bir saldırıyla şehri alt üst ederdi. Yani her şey düşünüldüğünde ‘Soytarı' çok uygun bir isimdi. Bir zamanlar saraylar ve krallar varken de aynı yetkilerle çalışan, benzer görevleri olan adamlar olmuştu.</p>

  <p>Jeserac, “Açık sözlü olmakta yarar var,” dedi. “İkimiz de Alvin'in bir Benzersiz olduğunu, Diaspar'da daha önce hiç yaşamadığını biliyoruz. Bunun anlamım belki sen benden daha iyi tahmin edebilirsin. Şehirde tamamen plan dışı bir şey olabileceğini sanmıyorum, yani yaratılışının bir amacı olmalı. Bu amaca -her ne ise- ulaşabilecek mi bilmiyorum. İyi mi kötü mü onu da bilmiyorum. Ne olduğunu tahmin edemiyorum.”</p>
<p> “Sence şehrin dışında bir şeyle ilgili olabilir mi?” Jeserac sabırla gülümsedi; beklendiği gibi Soytarı küçük şakasını yapıyordu.</p>

  <p>“Ona orada ne olduğunu söyledim; Diaspar'ın dışında çölden başka bir şey olmadığını biliyor. Götürebilirsen götür onu oraya; belki <i>sen</i> bir yol biliyorsundur. Gerçeği görmek aklındaki tuhaflığı iyileştirir belki.”</p>

  <p>Khedron yumuşak bir sesle, “Sanırım çoktan görmüş,” dedi. Ama Jeserac'a değil, kendi kendine.</p>

  <p>Jeserac, “Bence Alvin mutlu değil,” diye devam etti. “Hiç gerçek ilişki kurmadı ve bu saplantısı varken nasıl kurabilir, bilmiyorum. Ama ne de olsa çok genç. Zamanla bu halinden sıyrılıp şehrin düzeninin bir parçası olabilir.”</p>

  <p>Jeserac kendi kendini rahatlatmaya çalışıyordu; Khedron acaba söylediklerine kendisi inanıyor mu diye merak etti.</p>

  <p>Khedron birdenbire, “Söyle, Jeserac,” dedi, “Alvin kendisinin ilk Benzersiz olmadığını biliyor mu?”</p>

  <p>Jeserac önce irkilerek, sonra küstahça baktı. Üzgün bir ifadeyle, “Bunu bildiğini tahmin etmeliydim,” dedi. “Diaspar'ın tüm tarihinde kaç Benzersiz vardı? On tane mi?”</p>

  <p>Khedron hiç duraksamadan, “On dört,” diye cevapladı. “Alvin'i saymazsak.”</p>

  <p>Jeserac yüzünü ekşiterek, “Benim erişebileceğimden daha çok bilgiye sahipsin,” dedi. “Belki bana o Benzersizlere ne olduğunu da söyleyebilirsin?”</p>

  <p>“Ortadan kayboldular.”</p>

  <p>“Teşekkür ederim: Bunu zaten biliyordum. Alvin'e kendisinden öncekilerden olabildiğince az sözetmemin nedeni de bu: Bu durumdayken ona pek yardımı olmaz. İşbirliğine güvenebilir miyim?”</p>
<p>“Şu an için, evet. Onu kendim incelemek istiyorum; esrarengiz şeyler hep ilgimi çekmiştir ve Diaspar'da bunlardan çok az var. Hem bence Kader benim tüm çabalarımın yanında çok mütevazi kalacağı bir şaka da düzenliyor olabilir. En heyecanlı yerinde orada bulunacağımdan emin olmak istiyorum.”</p>

  <p>Jeserac, “Bilmece gibi konuşmaya pek düşkünsün,” diye sitem etti. “Tam olarak ne olmasını bekliyorsun?”</p>

  <p>“Tahminlerimin seninkilerden iyi olduğunu sanmıyorum. Ama şuna inanıyorum. Alvin yapmak istediğini yapmaya karar verdiğinde onu ne sen ne ben ne de Diaspar'daki hiç kimse durduramaz. Önümüzde çok ilginç birkaç yüzyıl olacak.”</p>

  <p>Khedron'un görüntüsü silinip gittikten sonra Jeserac bir süre hareketsiz oturdu; matematiği unutmuştu. Üzerine daha önce hiç bilmediği türden, kötü bir şeyler olacakmış gibi bir his çöktü. Bir an için Konsey'e bir toplantı çağrısı yapmayı düşündü, ama bu ortada hiçbir şey yokken patırtı çıkarmak olmaz mıydı? Belki de tüm bu olup bitenler Khedron'un karmaşık ve anlaşılmaz bir şakasıydı, ama kurban olarak neden kendisinin seçildiğini bilemiyordu.</p>

  <p>Konuyu tekrar dikkatle gözden geçirdi, sorunu her açıdan inceledi. Bir saatten biraz fazla bir süre sonra kendisine özgü bir karar verdi.Bekleyip görecekti.</p>

  <p>Alvin Khedron hakkında tüm öğrenebileceklerini öğrenmek için hiç zaman yitirmedi. Başlıca bilgi kaynağı her zaman olduğu gibi Jeserac'dı. Yaşlı öğretmen Soytarı ile buluşmasını eksiksiz olarak anlattı ve onun yaşam biçimi hakkında çok az şey bildiğini de ekledi. Khedron bir münzeviydi, tabii Diaspar'da bu ne kadar mümkünse: Kimse nerede yaşadığını ya da yaşayış biçimini bilmiyordu. Yaptığı son şaka tüm hareketli yolların felç edilmesini de kapsayan çocukça bir numaraydı. Bu elli yıl önceydi; yüz yıl önce ise ortalığa saldığı oldukça iğrenç bir ejderha şehirde dolaşarak o zamanın en popüler heykeltraşının tüm eserlerini yemişti. Canavarın tekdüze diyeti belli olur olmaz doğal olarak uyarılan sanatçı saklanmış ve canavar geldiği gibi esrarengiz bir biçimde yok olana dek ortaya çıkmamıştı.</p>

  <p>Bütün bu olaylardan bir şey anlaşılıyordu. Khedron'un şehri yöneten makineler ve güçler hakkında çok derin bilgisi olmalıydı ve onları kimsenin yapamadığı şekilde isteklerine uydurabiliyordu. Herhalde aşırı hırslı Soytarıların Diaspar'ın karmaşık yapısına kalıcı bir zarar vermelerine engel olan daha güçlü bir denetim vardı.</p>

  <p>Alvin tüm bu bilgileri kaydetti, ama Khedron'la temasa geçmek için hiçbir harekette bulunmadı. Soytarı'ya soracak çok sorusu olmasına rağmen inatçı özgürlük tutkusu -belki de tüm özellikleri içinde gerçekten en benzersiz olanı- onu yardım almadan, kendi çabalarıyla bulabildiğini bulmaya azmettirmişti. Kendisini yıllarca meşgul edebilecek bir işe kalkışmıştı, ama amacına yaklaştığını hissettiği sürece mutluydu.</p>

  <p>Diaspar'ı bilinmeyen bir bölgenin haritasını çıkaran eskinin gezginlerinden biri gibi sistematik olarak araştırmaya başlamıştı. Haftalarını ve günlerini şehrin kenarındaki yalnız kulelerin arasında dolaşarak geçiriyor, ötelerindeki dünyaya çıkan bir yol bulmayı umuyordu. Araştırmaları sırasında çölün üzerine açılan büyük hava tünellerinden bir düzine buldu, ama hepsi parmaklıklıydı. Zaten parmaklıklar olmasa da yüzlerce metrelik yükseklik yeterli bir engeldi.</p>

  <p>Bin koridor ve on bin boş odayı araştırmasına rağmen başka çıkış bulamadı. Tüm bu binalar Diaspar halkının her şeyin normal düzeni olarak olduğu gibi kabul ettikleri o mükemmel, kusursuz durumdalardı. Alvin bazen devriye gezen bir robota rastlıyor ve onu sorguya çekmeyi hiç ihmal etmiyordu. Hiçbir şey öğrenemiyordu, çünkü sorguladığı makineler insan sözü ya da düşüncesine tepki vermek üzere programlanmamışlardı. Varlığını algılıyorlardı, bu geçmesi için kibarca yana çekilmelerinden belliydi, ama onunla konuşmuyorlardı.</p>

  <p>Alvin bazen günlerce kimseyi görmüyordu.Acıktığında yaşam dairelerinden birine gidip bir yemek alıyordu. Varlıkları hakkında çok az kafa yorduğu mucizevi makineler çağlar süren uykularından uyanıp hayata dönüyorlardı. Hafızalarında sakladıkları örnekler kontrol ettikleri maddeyi düzenleyip yöneterek gerçekliğin sınırında titrek bir ışık saçarlardı. Böylece yüz milyon yıl önce usta bir şefin hazırladığı bir yemek tat alma duyusunu tatmin etmek ya da yalnızca iştahı doyurmak için yine var olurdu.</p>

  <p>Bu boş dünyanın -şehrin canlı kalbini saran boş kabuğun- yalnızlığı Alvin'in keyfini kaçırmıyordu. Yalnızlığa alışıktı, arkadaşı saydıklarının yanındayken bile. Tüm enerjisini ve ilgisini tüketen bu coşkulu araştırma doğuştan taşıdığı esrarı ve onu tüm arkadaşlarından kesip ayıran anomalisini o an için unutturuyordu.</p>

  <p>Şehrin çevresinin yüzde birinden azını araştırmıştı ki, zamanını boşa harcadığına karar verdi. Kararı sabırsızlığın değil tamamen sağduyunun sonucuydu. Hayatının geri kalanı boyunca sürecek bile olsa gerektiğinde dönüp işi bitirmeye hazırdı. Ancak Diaspar'ın dışına çıkan bir yol varsa bile bu kadar kolay bulunamayacağına inanacak kadar şey görmüştü. Daha bilge kişilerden yardım almadıkça sonuçsuz araştırmalarla yüzyıllarını harcayabilirdi.</p>

  <p>Jeserac Diaspar'ın dışına çıkan bir yol bilmediğini, böyle bir yolun var olduğunu da sanmadığını açıkça söylemişti. Alvin'in sorguladığı bilgi makineleri de neredeyse sonsuz olan hafızalarını boşuna taramışlardı. Şehrin tarihinin kaydedilmiş zamanların başlangıcına, ardında Doğuş Çağları'nın sonsuza dek saklı olduğu engele kadar tüm detaylarını verebilirlerdi. Ama Alvin'in basit sorusunu cevaplayamıyorlardı ya da daha üstün bir güç bunu yapmalarını yasaklamıştı.</p>

  <p>Khedron'u yeniden görmesi gerekecekti.</p>
</body>
</html>
