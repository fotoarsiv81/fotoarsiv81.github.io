<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>11</h1>

  <p>Alystra ne kadar uğraştıysa da Khedron'dan daha fazla bilgi alamadı. Soytarı ilk şoku ve Mezar'ın derinliklerinde yalnız kaldığını anladığında onu uçarcasına yüzeye getiren paniği hemen atlatmıştı. Korkakça davranmış olmaktan da utanıyordu ve hareketli yolların olduğu salona ve ondan dünyaya yayılan tünellere dönme cesaretini bir daha bulabileceğinden emin değildi. Alvin'in sabırsız, hatta çılgınca davrandığım düşünüyordu, ama başını tehlikeye sokacağına da pek inanmıyordu. Zamanı gelince dönecekti. Khedron bundan emindi. Eh, emin sayılırdı; onu tedbir almaya itecek kadar şüphesi vardı. Şimdilik mümkün olduğunca az şey söylemenin ve her şeyi bir başka şaka gibi geçiştirmenin akıllıca olacağına karar verdi.</p>

  <p>Ancak yüzeye çıkıp Alystra ile karşılaştığında duygularını gizlemeyi başaramamış olması bu plan açısından şanssızlıktı. Kız onun gözlerindeki şüphe götürmez korkuyu görmüş ve bundan hemen Alvin'in tehlikede olduğu sonucunu çıkarmıştı. Khedron'un tüm yatıştırma çabaları boşunaydı, parka birlikte geri dönerlerken kızın öfkesi giderek artıyordu. Alystra önce parkta kalıp Alvin'in kaybolduğu gibi esrarengiz bir biçimde dönmesini beklemek istemişti. Khedron onu bunun zaman kaybı olacağına ikna etmeyi başarmış ve kız peşinden şehre gelince rahatlamıştı. Alvin'in hemen geri dönmesi olasılığı da vardı ve kimsenin Yarlan Zey'in sırrını keşfetmesini istemiyordu.</p>

  <p>Şehre vardıklarında Khedron kaçamak taktiklerinin hiçbir işe yaramadığını ve durumun ciddi bir biçimde kontrolünden çıktığını anlamıştı. Hayatında ilk kez kaybetmişti ve ortaya çıkan sorunla baş edebilecek yeterlilikte değildi. Anlık ve mantıksız korkusu giderek yerini daha derin ve daha ciddi bir endişeye bırakıyordu. Khedron bugüne dek hareketlerinin sonuçlarını pek düşünmemişti. Kendi düşünceleri ve Alvin'e duyduğu hafif ama samimi empati yaptıkları için yeterli nedendi. Alvin'e cesaret vermiş ve yardım etmiş olmasına rağmen böyle bir şeyin olabileceğini aklının ucundan bile geçirmemişti.</p>

  <p>Aralarındaki yaş ve deneyim uçurumuna rağmen Alvin'in iradesi her zaman onunkinden güçlü olmuştu. Artık bu konuda bir şeyler yapmak için çok geçti; Khedron olayların kendisini tamamen kontrolü dışında bir sonuca doğru sürüklediğini hissediyordu.</p>

  <p>Tüm bunlara rağmen Alystra'nın onu açıkça Alvin'in kötülük hocası olarak görmesi ve tüm olanlar yüzünden onu suçlama eğiliminde olması biraz haksızlıktı. Alystra aslında kinci değildi, ama kızmıştı ve kızgınlığının bir bölümü Khedron'a yönelikti. Bir davranışı Khedron'un başını derde sokacak olursa üzülecek en son kişi Alystra olurdu.</p>

  <p>Parkın çevresindeki büyük taşlı yola geldiklerinde katı bir sessizlik içinde ayrıldılar. Khedron Alystra'nın uzaklaşarak gözden kayboluşunu izledi ve aklından ne planlar geçirdiğini merak etti.</p>

  <p>Şimdi emin olduğu tek bir şey vardı. Uzunca bir süre can sıkıntısı sorunu yaşamayacaklardı.</p>

  <p>Alystra hızla ve akıllıca hareket etti. Eriston ve Etania ile görüşmeyi denemedi bile; Alvin'in ebeveynleri şefkat duyduğu ama saygı duymadığı, kendi halinde, önemsiz insanlardı. Yalnızca boş tartışmalarla zaman yitirirler ve Alystra'nın şimdi yaptığını yaparlardı.</p>

  <p>Jeserac hikayesini hiçbir duygu belirtisi göstermeden dinledi. Endişelenmiş ya da şaşırmışsa da bunu iyi sakladı. Öyle iyi ki, Alystra biraz hayal kırıklığına uğramıştı. Bu kadar önemli ve olağanüstü bir şeyin ilk defa olduğunu düşünüyordu ve Jeserac'ın hiçbir şey yokmuş gibi davranması hevesini kırmıştı. Sözünü bitirince Jeserac ona birkaç soru sordu ve açıkça söylemese de bir hata yapmış olabileceğini ima etti. Alvin'in gerçekten şehirden ayrıldığına inanmasının nedeni neydi? Belki de ona oynanan bir oyundu bu; Khedron'un da işin içinde olması bu olasılığı arttırıyordu. Alvin şu anda Diaspar'da bir yerlerde saklanmış, ona gülüyor olabilirdi. Jeserac'dan aldığı tek olumlu tepki durumu araştırmaya ve bir gün içinde onunla tekrar temasa geçmeye söz vermesiydi. Bu arada, endişelenmesi yersizdi, aynca tüm bu olanlar hakkında kimseye bir şey söylememesi en doğrusu olacaktı. Muhtemelen birkaç saat içinde çözümlenecek olan bir olay için herkesi tedirgin etmeye gerek yoktu.</p>

  <p>Alystra biraz aklı karışmış olarak Jeserac'ın yarımdan ayrıldı. O ayrılır ayrılmaz yaptıklarını görseydi daha çok tatmin olurdu.</p>

  <p>Jeserac'ın Konsey'de dostları vardı; uzun yaşamında kendisi de buraya üye olmuştu, şansı yaver gitmezse yine olabilirdi. Arkadaşlarından en nüfuzlu olan üçünü aradı ve onlara dikkatle durumdan söz etti. Alvin'in öğretmeni olarak kendi konumunun hassaslığının farkındaydı ve kendini koruma endişesi içindeydi. Şimdilik olanları ne kadar az kişi bilirse o kadar iyiydi.</p>

  <p>Hemen ilk yapılacak şeyin Khedron'la bağlantı kurup ondan bir açıklama istemek olduğuna karar verildi. Mükemmel planlarında bir tek açık vardı. Khedron bunu bekliyordu ve ortadan kaybolmuştu.</p>

  <p> </p>

  <p>Alvin'in durumunda bir belirsizlik varsa bile rehberleri ona bunu hatırlatmamak için çok dikkatliydiler. Seranis'in yönettiği -yönetmek onun konumunu açıklamak için biraz abartılı bir sözcüktü- küçük Airlee köyünde dilediği yere gitmekte serbestti. Alvin bazen onun iyiliksever bir diktatör olduğunu düşünüyor, bazen de sanki hiçbir gücü yokmuş gibi geliyordu. Lys'in sosyal düzenini şu ana kadar hiç anlayamamıştı; ya anlayamayacağı kadar basitti ya da o kadar karmaşıktı ki, yayılımını kavrayamıyordu. Kesin olarak anladığı tek şey Lys'in sayısız küçük köylere bölünmüş olduğuydu, Airlee de bunların tipik bir örneğiydi. Ama bir anlamda tipik örnekler yoktu, çünkü Alvin her köyün diğerlerine benzememek için elinden geleni yaptığına emindi. Her şey çok anlaşılmazdı.</p>

  <p>Airlee çok küçük olmasına ve bin kişiden daha azını barındırmasına rağmen sürprizlerle doluydu. Hayatın Diaspar'daki eşinden farklı olmayan bir yönü yok gibiydi. Farklılıklar konuşma gibi en temel konulara kadar yayılmışlardı. Yalnızca çocuklar normal iletişim için seslerini kullanıyorlardı; yetişkinler neredeyse hiç konuşmuyorlardı ve Alvin bir süre sonra sadece kendisine kibar davranmak için konuştuklarına karar verdi. İnsanın kendisini sessiz ve anlaşılmaz sözcüklerden oluşan dev bir ağın içine düşmüş bulması tuhaf bir deneyimdi, ama Alvin buna bir süre sonra alıştı. Sözlü konuşmanın kullanılmasına gerek kalmamasına rağmen unutulmamış olması şaşırtıcıydı, ama sonra Alvin Lys halkının şarkı söylemeye, daha doğrusu müziğin her türüne çok düşkün olduklarını fark etti. Bu da olmasa uzun zaman önce tamamen dilsiz kalmış olurlardı şüphesiz.</p>

  <p>Hep meşguldüler, Alvin'in genellikle anlamadığı işler ve sorunlarla ilgileniyorlardı. Ne yaptıklarım anladığında da yaptıkları işlerin çoğu oldukça gereksiz görünüyordu. Örneğin yiyeceklerinin önemli bir bölümü çağlar önce bulunmuş kalıplara göre sentezlenmiyor, düpedüz yetiştiriliyordu. Alvin bu konuda fikir yürüttüğünde ona Lys halkının bir şeyleri büyümesini izlemeyi, karmaşık genetik deneyler yaparak yeni yeni lezzetler bulmayı sevdikleri sabırla anlatıldı. Airlee meyveleriyle ünlüydü, ama Alvin içlerinden bazılarını denediğinde tatları Diaspar'da sadece bir parmağını kaldırmakla oluşturabileceklerinden daha iyi gelmedi.</p>

  <p>Önceleri Lys halkının kendisinin hep iç içe yaşadığı ve Diaspar'daki tüm yaşamın dayandığı güçleri ve makineleri unuttuğunu, ya da onlara hiç sahip olmadığını düşündü. Kısa bir süre sonra durumun hiç de öyle olmadığını anladı. Aletler ve bilgi vardı, ama sadece gerektiğinde kullanılıyorlardı. Bunun en çarpıcı örneği ulaşım sistemiydi, tabii bu isim ne kadar uygunsa. İnsanlar kısa mesafeleri yürüyorlardı ve bundan zevk alıyor gibiydiler. Aceleleri varsa, ya da hafif yükler taşıyorlarsa bu amaç için geliştirildikleri belli olan hayvanları kullanıyorlardı. Yük taşıyıcı tür, bodur, altı bacaklı bir hayvandı; çok uysal ve güçlüydü, ama zeki değildi. Yarış hayvanları bambaşka bir türdü, normalde dört ayak üzerinde yürüyorlar, ancak gerçekten hızlandıktan zaman sadece güçlü kasları olan arka bacaklarını kullanıyorlardı. Birkaç saat içinde tüm Lys'i baştan başa kat edebilirlerdi ve binici, yaratığın sırtına bağlı sabit bir oturma yerinde yolculuk ediyordu. Dünyada hiçbir şey Alvin'i böyle bir yolculuğu göze almaya ikna edemezdi, oysa bu genç erkekler arasında çok popüler bir spordu. Özenle yetiştirilmiş binekleri hayvanlar aleminin aristokratlarıydılar ve hayvanların kendileri de bunun farkındaydılar. Hayvanların oldukça geniş kelime dağarcıkları vardı ve Alvin onların sık sık kendi aralarında geçmiş ve gelecek başarıları hakkında böbürlenirken duyuyordu. Dostça yaklaşmaya çalışıp konuşmalara katılmayı denediğinde ise onu anlayamamış gibi yapıyorlar, ısrar ederse öfkeli bir asaletle seke seke uzaklaşıyorlardı.</p>

  <p>Bu iki hayvan türü insanların tüm sıradan ihtiyaçları için yeterli oluyor ve sahiplerine hiçbir mekanik aracın veremeyeceği bir zevk veriyorlardı. Ama aşırı bir hıza gereksinim olduğunda ya da büyük miktarda yükün taşınması gerektiğinde makineler oradaydı ve çekinmeden kullanılıyorlardı.</p>

  <p>Lys'in hayvanlar alemi Alvin'in önüne yeni harikalar ve sürprizlerle dolu koca bir dünya sunmuş olsa da, onu en çok şaşırtan insan yaşamının iki aşırı ucu olmuştu. Çok genç olanlar ve çok yaşlılar. İkisi de onun için aynı derecede garip ve hayret vericiydi. Airlee'nin en yaşlı sakini ikinci yüzyılını henüz geçmişti ve önünde sadece birkaç yıllık bir ömür kalmıştı. Alvin kendi kendine o yaşa geldiğinde vücudunun neredeyse hiç değişmemiş olacağını hatırlattı, oysa teselli olarak bekleyeceği gelecek hayatları olmayan bu yaşlı adamın fiziksel güçleri neredeyse tükenmişti. Saçları tamamen bembeyazdı ve yüzü inanılmaz bir kırışık yığınıydı. Zamanının çoğunu güneş altında oturarak ya da köyde ağır ağır dolaşıp rastladığı herkesle sessizce selamlaşarak geçiriyordu. Alvin'in gördüğü kadarıyla halinden tamamen memnundu, hayattan başka bir şey beklemiyordu ve yaklaşan sonuna da üzülmüyordu.</p>

  <p>Bu felsefe Diaspar'dakiyle öylesine zıttı ki, Alvin'in anlayışının tamamen ötesindeydi. Ölüm böylesine gereksizken, bin yıl yaşama ve sonra binlerce yıl ileri atlayıp oluşumuna yardımcı olduğu bir dünyada yeni bir başlangıç yapma seçeneği dururken insan ölümü neden kabul ederdi? Bu açıkça tartışma olanağı bulur bulmaz çözmeye kararlı olduğu bir sırdı. Lys bir alternatifinin var olduğunu biliyorsa, Alvin'in bu seçimi kendi özgür iradeleriyle yaptıklarına inanması çok zordu.</p>

  <p>Cevabı kısmen çocuklarda, ona en az Lys'in hayvanları kadar garip gelen küçük yaratıklarda buldu. Zamanının çoğunu onlarla, onların oyunlarını izleyerek geçiriyordu, sonunda onu bir dost olarak kabul etmişlerdi. Bazen onların kesinlikle insan olmadıklarını düşünüyordu; dürtüleri, mantıkları, hatta dilleri tamamen yabancıydı. İnanamayarak yetişkinlere bakıyor ve kendi kendine onların nasıl olup da yaşamlarının çoğunu kendilerine özgü ayrı bir dünyada geçiren bu olağanüstü yaratıklardan oluştuklarını soruyordu.</p>

  <p>Yine de, onu hayret içinde bıraktıklarında bile kalbinde daha önce hiç bilmediği bir duygu uyandırıyorlardı. Ne zaman -bu pek sık olmazdı, ama bazen oluyordu- büyük bir üzüntü ya da sıkıntıyla gözyaşlarına boğulsalar, onların bu küçük hayal kırıklıkları ona insanların Galaksi İmparatorluğu'nun kaybından sonraki uzun geri çekilişlerinden bile daha trajik geliyordu. Bu anlaşılamaz derecede yoğun ve uzak bir şeydi, ama bir çocuğun ağlaması insanın kalbini parçalayabiliyordu işte.</p>

  <p>Alvin Diaspar'da sevgiyi tanımıştı, ama şimdi en az onun kadar değerli olan ve yokluğu halinde sevginin asla en yüksek doyumuna ulaşamayacağı ve sonsuza kadar eksik kalacağı bir şeyi öğreniyordu. Şefkatti bu.</p>

  <p> </p>

  <p>Alvin Lys'i inceliyordu, ama Lys de onu inceliyordu ve bulduğuyla tatmin olmadığı söylenemezdi. Airlee'deki üçüncü gününde Seranis daha uzak topraklara gitmesini ve ülkesinin daha çok yerini görmesini önerdi. Bu teklifi hemen kabul etti -tabii köyün ödül için yarışan hayvanlarından birine binmemek koşuluyla.</p>

  <p>Seranis nadir yaptığı bir espriyle, “Sana garanti veririm,” dedi, “buradaki hiç kimse değeli hayvanlarını riske atmayı aklından bile geçirmez. Bu durum bir istisna olduğu için bir taşıma aracı ayarlayacağım, böylece kendini evinde gibi hissedeceksin. Hilvar rehberin olacak, ama tabii ki istediğin yere gidebilirsin.”</p>

  <p>Alvin bunun ne derece doğru olduğunu düşündü. Zirvesinden Lys'e ulaştığı küçük tepeye dönmek isterse karşı çıkacaklarını tahmin ediyordu. Ama Diaspar'a dönmek için acelesi olmadığından şimdilik bu onu endişelendirmiyordu, aslında Seranis'le ilk karşılaşmasından bu yana bunun üzerinde pek düşünmemişti. Buradaki hayat hâlâ öylesine ilginç ve yeniydi ki, orada yaşamaktan oldukça memnundu.</p>

  <p>Seranis'in oğlunu rehber olarak verme jestini takdir etmişti, tabii Hilvar'a Alvin'in yaramazlık yapmamasını sağlaması için talimatlar verilmişti şüphesiz. Alvin'in Hilvar'a alışması biraz zaman almıştı ve nedenini ona duygularını incitmeden pek açıklayamazdı. Diaspar'da fiziksel mükemmellik öylesine evrenseldi ki, kişisel güzelliğin değeri tamamen düşmüştü. İnsanlar onun ancak soludukları hava kadar farkındaydılar. Lys'de ise durum böyle değildi ve Hilvar için söylenebilecek en olumlu sıfat “gösterişsiz” idi. Alvin'in standartlarına göre ise düpedüz çirkindi ve bir süre ondan özellikle uzak durmuştu. Hilvar bunun farkındaysa bile hiç belli etmemişti ve içten dostluğu aralarındaki engeli kısa sürede ortadan kaldırmıştı. Zamanla Alvin, Hilvar'ın gevrek, çarpık gülüşüne, gücüne ve nezaketine öyle alışacaktı ki, onu bir zamanlar itici bulduğuna inanamayacak ve ne pahasına olursa olsun değişmesini istemeyecekti.</p>

  <p>Hilvar'ın yer arabası dediği ve gördüğü kadarıyla Alvin'i Diaspar'dan getiren araçla aynı prensiple çalışan küçük bir araçla şafaktan az sonra Airlee'den ayrıldılar. Araç otların birkaç santimetre üzerinde havada süzülüyordu ve görünürde ray hattı olmamasına rağmen Hilvar ona arabaların sadece önceden belirlenmiş rotalarda ilerlediklerini söylemişti. Böylece tüm yerleşim merkezleri birbirine bağlanmıştı, ama Alvin Lys'te kaldığı süre boyunca başka bir yer arabasının kullanıldığını görmedi.</p>

  <p>Hilvar bu gezinin düzenlenmesi için çok çalışmıştı ve belli ki, en az Alvin kadar hevesliydi. Rotayı kendi ilgi alanlarına göre planlamıştı, doğa tarihine tutkundu ve Lys'in ziyaret edecekleri, insanların pek yaşamadığı bölgelerinde yeni böcek türleri bulmayı umuyordu. Aracın götürebildiği kadar güneye inmek niyetindeydi, yolun geri kalanını yürüyeceklerdi. Bunun tam olarak ne anlama geldiğini bilmeyen Alvin itiraz etmedi.</p>

  <p>Yolculuklarında onlara eşlik eden biri daha vardı. Hilvar'ın birçok hayvanı arasında en gösterişlisi olan Krif. Dinlenirken altı şeffaf kanadı kapalı durur ve gövdesi onların altında mücevherli bir asa gibi parıldardı. Bir şey onu rahatsız ederse renk değiştirerek ve kanatları görünmeden hafifçe çırparak havalanırdı. Koca böcek çağrıldığında geliyor ve basit emirleri -bazen- yerine getiriyor olsa da, neredeyse tamamen akılsızdı. Ama kendine özgü belirli bir kişiliği vardı ve her nedense arada bir sarf ettiği güvenini kazanma çabaları her nedense hep boşa giden Alvin'e güvenmiyordu.</p>

  <p>Lys boyunca yapılan yolculuk Alvin için gerçeküstü bir düşsellikti adeta. Araç ormanların arasında bir hayalet gibi sessizce ilerliyor, görünmeyen rotasından hiç sapmıyordu. Bir insanın rahatça yürüyebileceğinin belki on katı bir hızla ilerliyordu; zaten Lys'de bundan daha fazla acelesi olan pek bulunmuyordu.</p>

  <p>Birçok köyden geçtiler, bazıları Airlee'den daha büyüktü, ama çoğu oldukça benzer tarzda inşa edilmişlerdi. Alvin bir komünden diğerine geçtiklerinde giyimde hatta fiziksel görünümde olan küçük ama belirgin değişiklikleri fark etmeye çalışıyordu. Lys uygarlığı her biri bütüne özel bir katkıda bulunan yüzlerce farklı kültürden oluşuyordu. Yer arabası Airlee'in en ünlü ürünü olan küçük, sarı bir tür meyveyle doluydu, Hilvar'ın dağıttığı tüm örnekler zevkle karşılandı. Arkadaşlarıyla konuşmak ve Alvin'i tanıştırmak için sık sık duruyordu, o da kim olduğunu öğrenir öğrenmez kibarca sesli konuşmaya başlamalarından çok etkilenmişti. Bu onlar için çok yorucu olmalıydı, ama anladığı kadarıyla telepati kullanma isteğine hep direniyorlardı ve konuşmalarının dışında kaldığını hiç hissetmemişti.</p>

  <p>En uzun molayı küçük bir köyde verdiler. Köy başlarının çok üzerinde süzülen ve hafif rüzgarın altında dalgalanan uzun, altın rengi otların arasında gizlenmiş gibiydi. Aralarında yürürlerken üzerlerinde bir arada inip kalkan sayısız kılıcın oluşturduğu dalgaların altında kalıyorlardı. Başlangıçta biraz rahatsız ediciydi, çünkü Alvin otların eğilip ona baktıkları gibi aptalca bir sanrıya kapılmıştı, ama bir süre sonra bu sürekli hareketliliği oldukça dinlendirici bulmuştu.</p>

  <p>Kısa bir süre sonra Alvin orada mola vermelerinin nedenini anladı. Arabanın önünde toplanmış olan küçük kalabalığın içinden utangaç, esmer bir kız çıkıp arabaya doğru süzüldü, Hilvar onu Nyara olarak tanıştırdı. Birbirlerini tekrar gördüklerine çok memnun oldukları belliydi ve Alvin bu kısa buluşmadaki apaçık mutluluklarına imrendi. Hilvar'ın rehberlik görevleri ile Nyara ile başbaşa kalma arzusu arasında sıkışıp kaldığı belliydi ve Alvin tek başına bir keşif turuna çıkarak onu bu ikilemden kurtardı. Küçük köyde görecek fazla bir şey yoktu, yine de oyalandı.</p>

  <p>Tekrar yola koyulduklarında Hilvar'a sormak için sabırsızlandığı birçok soru vardı. Telepatik bir toplumda aşkın nasıl olacağını kafasında canlandıramıyordu ve ihtiyatlı bir sessizlikten sonra konuyu açtı. Hilvar çekinmeden açıkladı, ancak Alvin arkadaşının uzun ve şefkatli bir zihinsel vedalaşmayı yarıda kesmesine neden olduğundan korkuyordu.</p>

  <p>Görünüşe göre Lys'te tüm aşklar zihinsel temasla başlıyordu ve bir çiftin birbirini gerçekten görmesi aylar ya da yıllar sürebiliyordu. Hilvar böylece her iki taraf için de yanlış izlenimler, hileler olamayacağını söylüyordu. Akılları birbirine açık olan iki insan sır saklayamazlardı. Birisi bunu denerse diğeri bir şeylerin gizlendiğini hemen anlardı.</p>

  <p>Ancak çok olgun ve dengeli zihinler böyle bir dürüstlüğü göze alabilir, ancak tamamen paylaşım üzerine kurulu aşklar buna dayanabilirdi. Alvin böyle bir aşkın kendi halkının bilebileceği her şeyden daha derin ve zengin olacağını biliyordu; hatta böyle bir şeyin olabileceğine inanması da zordu.</p>

  <p>Ama Hilvar olduğunu. söyledi ve Alvin onu daha açık konuşmaya zorladığında bakışları dalgınlaştı ve hayallere daldı. Bazı şeyler anlatılamazdı; insan onların ya bilirdi ya da bilmezdi. Alvin üzülerek bu şanslı insanların hayatlarına temel aldıkları karşılıklı anlayışa asla ulaşamayacağına karar verdi.</p>

  <p>Yer arabası sanki arkasında ot yetişmesine izin verilmeyen bir engel varmışçasına birdenbire biten bozkırdan çıktığında önlerinde alçak, sık ormanlarla kaplı tepeler çıktı. Hilvar bunun Lys'i koruyan doğal surların bir karakolu olduğunu açıkladı. Gerçek dağlar daha ötedeydi, ama Alvin için bu küçük tepeler bile etkileyici ve nefes kesici bir manzaraydı.</p>

  <p>Araba alçalan güneşin sıcaklığı ve ışığıyla hâlâ dolu olan dar, kapalı bir vadide durdu. Hilvar Alvin'e öyle saf bir bakış attı ki, insan hiçbir art niyeti olmadığına yemin edebilirdi.</p>

  <p>Neşeyle, “Buradan sonra yürüyeceğiz,” diyerek malzemeyi arabadan çıkarmaya başladı. “Araçla daha fazla gidemeyiz.”</p>

  <p>Alvin çevrelerini saran tepelere, sonra da yolculuk ettiği rahat koltuğa baktı.</p>

  <p>“Çevresini dolaşan bir yol yok mu?” diye sordu, pek de ümitli değildi.</p>

  <p>Hilvar, “Tabii ki var,” dedi. “Ama çevresini dolaşmayacağız. Zirveye çıkacağız, orası çok daha ilginç. Arabayı otomatiğe getireceğim, böylece diğer taraftan indiğimizde bizi orada bekliyor olacak.”</p>

  <p>Mücadele etmeden pes etmemeye kararlı olan Alvin son bir çaba gösterdi.</p>

  <p>“Birazdan hava kararacak,” diye karşı çıktı. “Güneş batmadan önce onca yolu almamız imkansız.”</p>

  <p>Hilvar, “Kesinlikle,” dedi, paketleri ve malzemeleri inanılmaz bir hızla düzenliyordu. “Geceyi zirvede geçirecek ve yolculuğu sabah bitireceğiz.”</p>

  <p>Alvin ilk defa yenildiğini anlamıştı.</p>

  <p>Taşıdıkları eşyalar çok fazla görünüyordu, ama hacmi büyük olsa da hiç ağırlığı yoktu. Hepsi ağırlığın etkisini ortadan kaldıran ve geriye yalnızca ataleti bırakan, yerçekimini polarize edici çantalara yerleştirilmişti. Alvin dosdoğru yürüdüğü sürece yük taşıdığının farkında bile olmuyordu. Bu çantalarla uğraşmak biraz pratik gerektiriyordu, çünkü ani bir yön değişikliği yapacak olursa çantası birden inatçı bir kişilik geliştiriyor ve momentini yenene kadar onu ilk yolunda tutmak için elinden geleni yapıyordu.</p>

  <p>Hilvar tüm kayışları ayarlayıp her şeyin yolunda olduğuna emin olduktan sonra vadide yukarı doğru yavaşça yürümeye başladılar. Yer arabası yön değiştirip gözden kaybolurken Alvin hızla dönüp arkasına baktı; tekrar onun konforuna kavuşana dek kaç saat geçecekti acaba.</p>

  <p>Yine de sırtlarında cılız güneşle yukarı tırmanmak ve çevrelerinde yepyeni manzaraların ortaya çıkışını görmek çok zevkliydi. Zaman zaman gözden kaybolan ama Hilvar'ın Alvin hiç izini göremezken bile takip edebildiği kısmen silinmiş bir patika vardı. Hilvar'a patikayı neyin yaptığını sordu, o da bu tepelerde kimi yalnız, kimi ise insan medeniyetinin birçok özelliklerini yansıtan ilkel topluluklar halinde birçok küçük hayvanın yaşadığını söyledi. Bazıları ateşi ve bazı aletleri kullanmayı bile keşfetmiş, ya da bunlar onlara öğretilmişti. Alvin böyle yaratıkların hep dostça davranmayacaklarını hiç düşünmemişti; Yeryüzü'ndeki herhangi bir şeyin insanın üstünlüğüne en son baş kaldırmasının üzerinden öyle çok çağlar geçmişti ki, hem o hem de Hilvar bunu doğal kabul ediyorlardı.</p>

  <p>Alvin etraftaki belli belirsiz, yankılanan uğultuyu ilk olarak fark ettiğinde tırmanmaya başlayalı bir saat olmuştu. Belli bir noktadan gelmediği için kaynağını bulamıyordu. Hiç durmuyordu ve çevrelerindeki manzara genişledikçe sesi giderek artıyordu. Hilvar'a bunun ne olduğunu soracaktı, ama nefesini daha önemli işler için saklaması gerekmeye başlamıştı.</p>

  <p>Alvin'in sağlığı mükemmeldi; hatta yaşamı boyunca bir saat olsun hastalanmamıştı bile. Ama fiziksel sağlık her ne kadar önemli ve gerekli olsa da, şu anda yaptığı iş için yeterli değildi. Bedene sahipti, ama ustalığa değil. Hilvar'ın kolayca attığı uzun adımlar, onu her eğimden zorlanmadan yukarı çıkaran güç dalgası Alvin'i imrenme duygusuyla ve bir ayağını diğerinin önüne getirebildiği sürece pes etmeme azmiyle dolduruyordu. Hilvar'ın kendisini sınadığını çok iyi biliyor ve buna içerlemiyordu. Bu dostça bir oyundu ve yorgunluk bacaklarına yavaş yavaş yayılmasına rağmen havaya girmişti.</p>

  <p>Çıkışın üçte ikisini tamamladıklarında Hilvar ona acıdı ve batıya bakan bir kayalığa yaslanarak bir süre dinlendiler; tadı güneş ışığı vücutlarını yıkıyordu. Uğuldayan gök gürültüsü artık çok güçlüydü ve Alvin sormasına rağmen Hilvar açıklamayı reddetmişti. Alvin tırmanışın sonunda ne göreceğini bilirse sürprizin bozulacağını söylemişti.</p>

  <p>Artık güneşle yarışıyorlardı, neyse ki son tırmanış düz ve kolaydı. Tepenin alt bölümünü kaplayan ağaçlar yerçekimine karşı koyamayacak kadar güçsüzlermişçesine seyrelmişlerdi ve son birkaç yüz metrede zemin, üzerinde yürümesi çok hoş olan kısa, ince çimenlerle kaplıydı. Zirve görününce Hilvar birden canlandı ve yokuşu koşarak çıkmaya başladı. Alvin bu meydan okumayı görmezden geldi; zaten başka seçeneği de yoktu. Ağır ağır ilerlemekten memnundu, Hilvar'a yetişince de memnuniyet dolu bir bitkinlikle yanına çöküverdi.</p>

  <p>Altında uzanan manzarayı ve artık havayı dolduran sonsuz gök gürültüsünün kaynağını ancak nefesi düzeldiğinde görebildi. Zemin ileride, tepenin kenarında keskin bir şekilde alçalıyordu. Hatta öyle keskindi ki, az sonra neredeyse dimdik bir uçuruma dönüşüyordu. Tepenin yüzeyinden aşağıya sudan dev bir kurdele akıyor, havada kıvrılıp üç yüz metre aşağıdaki kayalara çarpıyordu. Orada ışıl ışıl bir köpük bulutunda kayboluyor ve derinliklerden de tepenin her iki yanında derin derin yankılanan o durmak bilmeyen gümbür gümbür gök gürültüsü yükseliyordu.</p>

  <p>Şelalenin büyük bölümü gölgede kalmıştı, ama dağın yanından gelen güneş ışıkları aşağıdaki araziyi hâlâ aydınlatıyor, manzaraya son bir sihirli dokunuş ekliyordu. Çünkü şelalenin dibinin hemen üzerinde Yeryüzü'ndeki son gökkuşağı kaybolmaya yüz tutmuş, titreşiyordu.</p>

  <p>Hilvar kollarını açarak tüm ufku kucakladı.</p>

  <p>Şelalenin gürültüsünde duyulabilmesi için sesini yükselterek, “Buradan,” dedi, “tüm Lys'i görebilirsin.”</p>

  <p>Alvin ona inanıyordu. Kuzeye doğru yer yer açık alanlar, tarlalar ve dolaşmış iplikler gibi duran yüzlerce nehirle bölünen kilometrelerce ormanlar uzanıyordu. O geniş panoramanın içinde bir yerlerde Airlee köyü yatıyordu, ama onu bulmaya çalışmak boşunaydı. Alvin Lys'e gelen yolun yanından geçtiği gölü gördüğünü sandı, ama gözlerinin onu yanılttığına karar verdi. Daha da kuzeyde ağaçlar ve açık alanlar tepelerle yer yer kabarmış benekli, yeşil bir halının içinde kayboluyorlardı. Onun da ötesinde, görüş alanının sınırında ise Lys'i çölden ayıran dağlar uzaklardaki bir dizi bulut gibi uzanıyorlardı.</p>

  <p>Doğuda ve batıda manzara biraz daha farklıydı, ama güneyde dağlar yalnızca birkaç kilometre uzakta görünüyorlardı. Alvin onları çok net olarak görebiliyordu ve üzerinde durduğu tepeden çok daha yüksek olduklarını fark etti. Onlarla arasında az önce geçtiğinden çok daha yabani bir arazi vardı. Açıklanamaz bir şekilde terk edilmiş ve boş görünüyordu, sanki insanoğlu oraya yıllardır ayak basmamıştı.</p>

  <p>Hilvar Alvin'in dile getirilmemiş sorusunu cevapladı.</p>

  <p>“Lys'in o bölümünde bir zamanlar yaşanırdı,” dedi. “Neden terk edildiğini bilmiyorum, belki bir gün oraya tekrar yerleşiriz. Şimdilik ise sadece hayvanlar yaşıyor.”</p>

  <p>Gerçekten de insan hayatından iz yoktu. Açık alanların ya da sakin nehirlerin hiçbiri insanoğlunun varlığını göstermiyordu. Yalnızca tek bir noktada orada daha önce yaşandığına dair bir iz vardı, kilometrelerce uzakta tek, beyaz bir yıkıntı kırık bir diş gibi ormanın çatısının üzerine çıkmıştı. Diğer yerlerde ise orman doğal haline dönmüştü.</p>

  <p>Güneş Lys'in batı duvarlarının altına doğru batıyordu. Nefes kesici bir an boyunca uzaklardaki dağlar altın rengi alevlerle yanıyorlarmış gibi göründü; sonra çevrelerindeki topraklar hızla gölgelere boğuldu, gece olmuştu.</p>

  <p>Hilvar, “Bunu daha önce yapmalıydık,” dedi ve malzemelerini çıkarmaya başladı, her zamanki gibi hareketliydi. “Beş dakika sonra kapkaranlık olacak ve de soğuk.”</p>

  <p>Çimenlerin üzeri garip aletlerle kaplanmaya başladı. İnce bir üç ayaktan üst ucunda armut şeklinde bir çıkıntı olan dikey bir çubuk çıktı. Hilvar bunu armut başlarının hemen üzerine gelene kadar kaldırdı ve Alvin'in anlayamadığı bir zihinsel sinyal verdi. Küçük kampları bir anda ışıkla doldu, karanlık geriledi. Armut yalnızca ışık değil ısı da veriyordu, Alvin kemiklerine kadar işleyen yumuşak, tatlı bir sıcaklık hissediyordu.</p>

  <p>Hilvar bir elinde üçayak diğer elinde çantasıyla yokuşu inerken Alvin de aceleyle peşinden geliyor, ışık çemberinin içinde kalmak için elinden geleni yapıyordu. Sonunda tepenin zirvesinden birkaç yüz metre aşağısındaki küçük, alçak bir alanda kamp kurdu ve diğer aletlerini çalıştırmaya başladı.</p>

  <p>Önce çevrelerini tamamen sarıp onların yamaçtan doğru esmeye başlamış olan serin esintiden koruyan sert ve neredeyse görünmeyen bir maddeden yapılmış bir yarımküre çıktı. Kubbe küçük dörtgen bir kutu tarafından oluşturulmuş gibiydi, Hilvar kutuyu yere koymuş ve sonra hiç ilgilenmemiş, hatta diğer aletleri onun üzerine yığmıştı. Alvin'in üzerinde zevkle dinlendiği rahat, yan şeffaf koltukları oluşturan da oydu belki. Lys'de eşya maddeleştirildiğini ilk kez görüyordu, ona göre evleri Hafıza Bankaları'nda saklanarak ayak altından çekilmesi gereken kalıcı eşyalarla tıka basa doluydu.</p>

  <p>Bir başka kutudan ortaya çıkardığı yemek de Alvin'in Lys'e geldiğinden beri yediği tamamen sentetik olan ilk yemekti. Madde dönüştürücü, hammaddesini alarak gündelik mucizesini gerçekleştirirken üzerlerindeki kubbedeki bir delikten emilen hava yüzünden sürekli bir akım vardı. Alvin tamamen sentetik olan yemekten çok memnundu. Diğer tür yemeğin hazırlanış biçimi ona hiç de hijyenik gelmiyordu, madde dönüştürücülerle insan en azından ne yediğini tam olarak bilirdi.</p>

  <p>Gece iyice çöküp yıldızlar çıkarken akşam yemeğine oturdular. Bitirdiklerinde ışık çemberinin dışı tamamen karanlık olmuştu ve orman yaratıkları gizlendikleri yerlerden çıktıkça Alvin çemberin kenarında loş şekiller görüyordu. Arada bir soluk gözler de ona baktıklarında yansıyan ışığın pırıltısını görüyordu, ama onların izleyen hayvanlar daha fazla yaklaşmadıklarından onları göremiyordu.</p>

  <p>Ortam huzur doluydu ve Alvin'in keyfi yerindeydi. Bir süre koltuklarında uzanıp gördükleri şeylerden, ikisini de etkisine almış olan gizemden ve kültürlerinin farklı yönlerinden söz ettiler. Hilvar, Diaspar'ı zamanın etkisinden koruyan Sonsuzluk Devreleri'nden çok etkilenmişti ve Alvin onun sorularından bazılarının cevaplamakta güçlük çekiyordu.</p>

  <p>Hilvar, “Anlamadığım şey,” dedi, “Diaspar'ın tasarımcılarının hafıza devrelerinin bir hata yapmayacaklarından nasıl emin oldukları. Şehri ve içinde yaşayan herkesi belirleyen tüm bilgilerin elektrik yükleri halinde kristallerin içinde saklandığını söylüyorsun. Tamam, kristaller sonsuza dek dayanır ama ya onlara bağlı devreler? <i>Herhangi</i> bir arıza olmaz mı hiç?”</p>

  <p>“Aynı soruyu ben de Khedron'a sormuştum, bana Hafıza Bankaları'nın üç tane olduğunu söyledi. Üç bankanın her biri şehri koruyabilir ve birinde bir sorun olursa diğer ikisi otomatik olarak düzeltirler. Ancak aynı hata aynı anda iki bankada birden olursa kalıcı bir zarar olabilir. Bu olasılık da hesaplanamayacak kadar küçüktür.” </p>
<p>“Peki ya hafıza devrelerinde saklanan bilgilerle şehrin gerçek yapısı arasındaki ilişki nasıl sağlanıyor? Plan ile planda tarif edilen şeyin arasında yani?”</p>

  <p>Bu kadarı Alvin'in bilgisini aşıyordu. Cevabın mekanın kontrol altına alınmasıyla ilgili teknolojilerde yattığını biliyordu, ama bir atomun başka bir yerde kayıtlı bilgiler tarafından nasıl olup da sabit tutulduğunu nasıl açıklayacağını bilemiyordu.</p>

  <p>Birden aklına bir fikir geldi, onların geceden koruyan görünmez kubbeyi gösterdi.</p>

  <p>“Üstünde oturduğun o kutunun üzerimizdeki bu çatıyı nasıl yarattığını söyle,” dedi, “ben de sana Sonsuzluk Devreleri'nin nasıl çalıştıklarım anlatırım.”</p>

  <p>Hilvar güldü.</p>

  <p>“Çok adil bir karşılık. Sanırım bunu alan teorisi uzmanlarımızdan birine sorman gerek. Ben kesinlikle açıklayamam.”</p>

  <p>Bu Alvin'i derin düşüncelere saldı. Demek Lys'de makinelerinin nasıl çalıştığını anlayan kişiler vardı hâlâ; Diaspar için bu kadarı söylenemezdi.</p>

  <p>Böylece konuşup tartıştılar, sonunda Hilvar, “Yorgunum. Ya sen -uyuyacak mısın?” dedi.</p>

  <p>Alvin hâlâ bitkin olan kol ve bacaklarını ovuşturdu.</p>

  <p>“İsterdim,” diye itiraf etti, “ama bunu yapabileceğimden emin değilim. Bu geleneğe hâlâ alışamadım.”</p>

  <p>“Bu gelenekten çok daha öte.” Hilvar gülümsedi. “Eskiden buna her insanın ihtiyacı varmış. Sadece birkaç saat için olsa bile hâlâ günde en az bir kez uyumayı severiz. Bu sırada vücut kendini yeniler, tabii zihin de. Diaspar'da insanlar <i>hiç</i> uyumazlar mı?”</p>

  <p>Alvin, “Yalnızca çok nadir durumlarda,” dedi. “Öğretmenim Jeserac oldukça yoğun zihinsel çabalar sonucu bir iki kez yapmış. İyi tasarlanmış bir bedenin böyle dinlenme periyotlarına ihtiyacı olmamalı; biz bunlardan milyonlarca yıl önce kurtulduk.”</p>

  <p>O böyle böbürlenirken hareketleri sözlerini yalanlıyordu. Daha önce hiç tanımadığı bir yorgunluk hissediyordu; baldır ve uyluklarından başlayıp tüm vücuduna yayılıyordu sanki. Rahatsız edici bir his değildi. Hatta tam tersi. Hilvar alaylı bir gülümseyişle onu izliyordu ve Alvin hâlâ arkadaşının zihinsel güçlerini üzerinde kullanıp kullanmadığını merak edebilecek kadar kendindeydi. Öyleyse bile buna hiç karşı çıkmıyordu.</p>

  <p>Yukarıdaki metal armuttan çıkıp odayı dolduran ışık zayıflayarak soluk bir parıltıya dönüştü, ama yaydığı sıcaklık hâlâ devam ediyordu. Işığın son göz kırpışıyla birlikte Alvin'in uyuşmuş zihni üzerinde ancak sabahleyin durabileceği garip bir gerçeği fark etti.</p>

  <p>Hilvar giysilerini çıkartmıştı ve Alvin insan ırkının iki türünün ne kadar farklılaştıklarını ilk kez gördü. Değişikliklerin bazıları cinsel organlarda olduğu gibi sadece orantılardaydı ve diş, tırnak ve bedensel tüylerin varlığı daha önemli farklardı. Ancak onu , en çok şaşırtan, Hilvar'ın karın boşluğundaki küçük, garip delik olmuştu.</p>

  <p>Birkaç gün sonra bunu aniden hatırladığında ise açıklaması oldukça zor olmuştu. Hilvar göbek deliğinin fonksiyonlarını açıklayana kadar binlerce kelime konuşmuş ve yarım düzine şekil çizmişti.Ve hem o hem Alvin birbirlerinin kültürlerinin temelini anlama yolunda büyük bir adım atmışlardı.</p>
</body>
</html>
