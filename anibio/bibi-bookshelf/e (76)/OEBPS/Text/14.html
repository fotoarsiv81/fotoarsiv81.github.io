<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>14</h1>

  <p>Airlee'ye dönüş yolculuğu neredeyse üç gün sürdü. Bu biraz da Alvin'in kendince bazı nedenlerden dolayı dönmek için hiç acelesi olmayışındandı. Lys'in fiziksel yönden incelenmesi artık daha önemli ve heyecanlı bir projenin ardında ikinci sıraya düşmüştü; şimdi yol arkadaşı olan garip, saplantılı makineyle iletişim kurmaya çalışıyordu.</p>

  <p>Robotun onu kendi amaçları için kullandığından da şüpheleniyordu, öyle ise adalet yerini bulmuş olurdu. Konuşmayı hâlâ inatla reddettiği için niyetinin ne olduğundan bir türlü emin olamıyordu. Efendi kendince bazı nedenlerden dolayı belki de sırlarının çoğunu açığa çıkarması korkusuyla konuşma devrelerine oldukça güçlü engeller yerleştirmiş olmalıydı ve Alvin'in onları aradan çıkarma çabalarının tümü sonuçsuz kalmıştı. “Hiçbir şey söylemezsen bunu ‘Evet' olarak kabul edeceğim,” tarzı dolaylı sorular bile işe yaramamıştı; robot bu tür basit numaralara kanmayacak kadar zekiydi.</p>

  <p>Ama diğer konularda daha uyumluydu. Konuşmasını ya da bilgi vermesini gerektirmeyen tüm emirlere uyuyordu. Daha sonra Alvin onu da Diaspar'daki robotlar gibi yalnızca düşünce ile idare edebildiğini fark etti. Bu çok önemli bir adımdı ve bir süre sonra yaratık -onu yalnızca bir makine olarak düşünmek çok zordu- sahibini biraz daha rahat bırakarak kendi gözlerinden görmesine izin verdi. Anlaşılan bu tür pasif iletişim biçimlerine karşı değildi, ama daha fazla yaklaşmak için yapılan tüm denemeleri geri çeviriyordu.</p>

  <p>Hilvar'la ise hiç ilgilenmiyordu; hiçbir emrine uymuyordu ve aklı onun tüm incelemelerine kapalıydı. Hilvar'ın yoğun zihinsel güçlerinin gizli anılarla dolu bu hazine sandığını açmasına yardımcı olacağını umduğu için bu başlangıçta Alvin'in hayal kırıklığına uğramasına neden olmuştu. Daha sonra ise dünyada başka kimseden emir almayacak bir hizmetçiye sahip olmanın avantajlarını fark etmişti.</p>

  <p>Keşif ekibinin robota şiddetle karşı çıkan üyesi Krif idi. Belki artık bir rakibi olduğunu sanıyordu, belki de kanatları olmadan uçabilen şeylere ilkede karşıydı. Kimsenin bakmadığı zamanlarda robota defalarca doğrudan olarak saldırmış, bu saldırılara en küçük bir tepki vermediği için daha da kızmıştı. Sonunda Hilvar onu sakinleştirebilmişti ve yer arabasıyla eve dönerken durumu kabullenmiş gibiydi. Araç sessizce süzülerek ormandan ve tarlalardan geçerken robot ve böcek ona eşlik ediyor, her biri kendi efendisinin olduğu tarafta duruyor ve rakibi orada yokmuş gibi davranıyordu.</p>

  <p>Araba Airlee'ye girdiğinde Seranis onları bekliyordu. Alvin bu insanları şaşırtmanın imkansız olduğunu düşündü. Akıllarının bağlantılı olması sayesinde topraklarında olup biten her şeyden haberdar oluyorlardı. Herhalde artık Lys'deki herkesin biliyor olduğu Shalmirane maceralarına nasıl tepki verdiklerini merak etti.</p>

  <p>Seranis daha önce hiç görmediği kadar endişeli ve kararsız görünüyordu ve Alvin önündeki seçenekleri hatırladı. Son birkaç günün heyecanı içinde neredeyse unutmuştu; gelecekteki sorunlar için endişelenerek zaman yitirmekten hâlâ hoşlanmıyordu. Ama gelecek gelmişti işte; bu iki dünyadan hangisinde yaşamak istediğine karar vermeliydi.</p>

  <p>Seranis konuşmaya başladığında sesi sıkıntılıydı ve Alvin birden Lys'in kendisi hakkındaki planlarında bir terslik olduğu hissine kapıldı. Yokluğunda ne olmuştu? Khedron'un aklında değişiklik yapmak üzere Diaspar'a görevliler gitmiş ve başarısız mı olmuşlardı?</p>

  <p>Seranis, “Alvin,” diye başladı söze, “sana daha önce söylemediğim birçok şey var, ama hareketlerimizi anlaman için bunları bilmen gerek.</p>

  <p>“Irklarımızın ayrı yaşamalarının nedenlerinden birini biliyorsun. İstilacılar'a karşı duyulan korku, her insanın aklının derinliklerindeki karanlık bir gölge gibi insanlarınızın dünyayı unutup kendi düşleri içinde kaybolmalarına neden oldu. Biz de son saldırının yükünü taşımış olmamıza rağmen, bu korku Lys'de hiçbir zaman o kadar büyük olmadı. Bizim yaptıklarımız için daha iyi bir nedenimiz vardı ve ne yaptıysak gözlerimiz açık olarak yaptık.</p>

  <p>“Alvin, insanoğlu uzun zaman önce ölümsüzlüğün peşinde koştu ve onu sonunda elde etti. Ölümün ortadan kalktığı bir dünyada yaşamın da ortadan kalkacağını unuttular. Yaşamını sonsuza dek uzatabilme gücü bireyi memnun etse de ırka durgunluk getirdi. Biz ölümsüzlükten çağlar önce vazgeçtik, ama Diaspar hâlâ bu sahte düşün peşinde. Yollarımızın ayrılmasının ve bir daha asla buluşmamak zorunda oluşunun nedeni de bu.”</p>

  <p>Aşağı yukarı bu sözleri bekliyor olmasına rağmen etkileri yine de çok güçlü olmuştu. Ancak Alvin tüm planlarının -tam oluşmamış olsalar bile- suya düşmesini kabullenemiyor ve Seranis'i beyninin sadece bir bölümüyle dinliyordu. Tüm sözlerini anlıyor ve not ediyordu, ama aklının bilinçli olan kısmı Diaspar'a dönüş yolunu hatırlamaya çalışıyor, yolda karşısına çıkabilecek her türlü engeli düşünmeye çalışıyordu.</p>

  <p>Seranis'in mutsuzluğu apaçık belliydi. Konuşurken sesi neredeyse yalvarıyordu, Alvin onun yalnız kendisiyle değil aynı zamanda oğluyla da konuştuğunu biliyordu. Birlikte geçirdikleri günler boyunca aralarında oluşan anlayış ve dostluğun farkındaydı şüphesiz. Annesi konuşurken Hilvar onu izliyordu ve Alvin bu bakışlarda ilginin yanında biraz da tenkit olduğunu seziyordu.</p>

  <p>“Sana isteğin dışında bir şey yaptırmak istemeyiz, ama halklarımızın yeniden bir araya gelmesinin ne anlama geleceğini anlamalısın. Bizim kültürümüzle sizinkinin arasındaki uçurum en az Yeryüzü'nü eski kolonilerinden ayıranlar kadar derin. Şu gerçeği düşün, Alvin. Sen ve Hilvar şimdi aynı yaşta sayılırsınız <i>ama sen hâlâ gençken</i> o ve ben yüzyıllar önce ölmüş olacağız. Ve bu <i>senin sonsuz bir dizi hayatının yalnızca ilki"</i></p>

  <p>Oda çok sessizdi; öyle sessiz ki, Alvin köyün ötesindeki tarlalardaki bilinmeyen hayvanların hüzünlü seslerini duyabiliyordu. Sonunda neredeyse fısıldayan bir sesle konuştu: “Ne yapmamı istiyorsunuz?”</p>

  <p>“Sana burada kalmayı ya da Diaspar'a dönmeyi seçme hakkını verebileceğimizi umuyorduk, ama bu artık mümkün değil. O kadar çok şey oldu ki, kararı sana bırakamayız. Burada kaldığın kısa sürede bile etkin oldukça olumsuz oldu. Hayır, sana sitem etmiyorum; kötü bir niyetin olmadığına eminim. Ama Shalmirane'de rastladığın yaratıkları kendi kaderlerine bırakman en doğrusu olur.</p>

  <p>“Diaspar'a gelince...” Seranis'in yüzü asıldı. “Gittiğini çok kişi biliyor; zamanında harekete geçemedik. En kötüsü de, Lys'i keşfetmene yardımcı olan adam ortadan kaybolmuş; ne sizin Konseyiniz ne de bizim adamlarımız yerini bulamıyorlar ve güvenliğimiz için hâlâ potansiyel bir tehlike oluşturuyor. Sana bunlardan söz etmeme şaşırıyorsun belki, ama bunu yapmamda bir sakınca yok. Korkarım önümüzde tek bir seçenek var; seni sahte anılarla Diaspar'a geri göndereceğiz. Bu anılar büyük bir dikkatle hazırlandı, eve döndüğünde hakkımızda hiçbir şey bilmiyor olacaksın. Tavanların arkandan sürekli çöktüğü ve ancak tatsız kökler yiyip arada bir karşına çıkan kaynaklardan içerek hayatta kalabildiğin kasvetli yeraltı mağaralarında sıradan ve tehlikeli maceralar yaşadığına inanacaksın. Yaşamın boyunca gerçeğin bu olduğuna inanacaksın; Diaspar'daki herkes de hikayeni doğru kabul edecek. Böylece gelecekte olabilecek kaşifleri meraklandıracak esrarlar olmayacak; Lys hakkında bilinebilecek her şeyin bilindiğini düşünecekler.”</p>

  <p>Seranis durdu ve endişeli gözlerle Alvin'e baktı. “Bu gerekli olduğu için çok üzgünüz ve hâlâ bizi hatırlıyorken bizi bağışlamanı diliyoruz. Kararımızı kabul etmeyebilirsin, ama senden gizlenmiş birçok şeyi biliyoruz. En azından pişman olmayacaksın, çünkü görülebilecek her şeyi görmüş olduğuna inanacaksın.”</p>

  <p>Alvin bunun doğru olup olmadığını merak etti. Duvarlarının ötesinde görmeye değer hiçbir şeyin olmadığına kendi kendini inandırsa bile, Diaspar'ın tekdüze yaşantısına ayak uydurabileceğini sanmıyordu. Üstelik bunu denemeye de niyeti yoktu.</p>

  <p>“Bu... tedaviye ne zaman başlamamı istiyorsunuz?” diye sordu.</p>

  <p>“Hemen. Biz hazırız. Daha önce de yaptığın gibi aklını bana aç; ne olduğunu anlamadan kendini Diaspar'da bulacaksın.”</p>

  <p>Alvin bir an sessiz kaldı. Sonra kısık bir sesle, “Hilvar'a veda etmek istiyorum,” dedi.</p>

  <p>Seranis başıyla onayladı.</p>

  <p>“Anlıyorum. Sizi bir süre yalnız bırakacak ve hazır olduğunda geri döneceğim.” Evin iç kısmına inen merdivenlere yöneldi ve onları çatıda yalnız bıraktı.</p>

  <p>Alvin arkadaşıyla hemen konuşamadı; çok üzgündü, ama bunun yanında tüm umutlarının yıkılmasına izin vermeyecek kadar azimliydi. Bir ölçüde mutluluğu bulduğu ve Seranis'in ardındakilerin dilediği olursa bir daha hiç göremeyeceği köye bir daha baktı. Yer arabası geniş dallı ağaçların altında hâlâ bekliyor, sabırlı robot da hemen üzerinde havada asılı duruyordu. Birkaç çocuk bu garip konuğu incelemek için toplanmışlardı, ama yetişkinler hiç ilgi göstermiyorlardı.</p>

  <p>Alvin birden, “Hilvar,” dedi, “bunun için çok üzgünüm.”</p>

  <p>Hilvar, “Ben de öyle,” dedi; sesi duygularının etkisiyle değişmişti. “Burada kalabileceğini ummuştum.”</p>

  <p>“Sence Seranis'in yapmak istediği şey doğru mu?” Hilvar, “Annemi suçlama. O yalnızca kendisinden isteneni yapıyor,” diye karşılık verdi. Sorusuna cevap vermemişti, ama Alvin'in bir kez daha soracak cesareti yoktu. Arkadaşının sadakatini bu kadar zorlamak haksızlıktı.</p>

  <p>Alvin, “Bana şunu açıkla,” dedi, “anılarıma dokunulmadan gitmek istersem halkın beni nasıl durdurabilir?”</p>

  <p>“Kolay olur. Kaçmaya çalışırsan aklının kontrolünü ele geçirir ve seni dönmeye zorlarız.” Alvin bu kadarını bekliyordu ve cesareti kırılmamıştı. Yaklaşan ayrılıkları yüzünden duyduğu üzüntü belli olan Hilvar'a güvenebileceğini umuyordu, ama planlarının başarısız olması riskini göze alamazdı. Büyük bir dikkatle ve her detayı kontrol ederek Diaspar'a kendi istediği haliyle dönebileceği tek yolu düşündü.</p>

  <p>Göze alması gereken ve kendisini korumak için hiçbir şey yapamayacağı tek bir risk vardı. Seranis sözünde durmamış ve aklına sızmışsa bütün bu dikkatli hazırlıktan boşa gidecekti.</p>

  <p>Hilvar'a elini uzattı; o da sımsıkı tuttu, ama bir şey söyleyemedi.</p>

  <p>Alvin, “Aşağı inip Seranis'i görelim,” dedi. “Gitmeden önce köyde görmek istediğim kişiler var.” Hilvar onu sessizce evin huzur dolu serinliğine, sonra da koridordan dışarıya ve binayı saran renkli çimenlerden çembere kadar izledi. Seranis orada onların bekliyordu, sakin ve kararlı görünüyordu. Alvin'in kendisinden bir şeyler saklamaya çalıştığını biliyordu ve aldığı tedbirleri tekrar düşünüyordu. Bir adamın büyük bir güç harcamadan önce kaslarını esnetmesi gibi, kullanmak zorunda kalabileceği ikna yöntemlerini bir kez daha gözden geçirdi.</p>

  <p>“Hazır mısın, Alvin?” diye sordu.</p>

  <p>Alvin, “Kesinlikle,” diye karşılık verdi; sesinin tonunda Seranis'in kendisine dikkatle bakmasına neden olan bir şey vardı.</p>

  <p>“O halde daha önce yaptığın gibi aklını boşaltman en doğrusu olacak. Sonra kendini Diaspar'da bulana dek hiçbir şey hissetmeyecek ve bilmeyeceksin.”</p>

  <p>Alvin Hilvar'a döndü ve Seranis'in duyamayacağı şekilde çabucak fısıldadı: “Hoşça kal, Hilvar; merak etme <i>döneceğim</i>.” Sonra tekrar Seranis'e döndü.</p>

  <p>“Yapmaya çalıştığınız şeye kızmıyorum,” dedi. “Kuşkusuz bunun en iyisi olduğunu düşünüyorsunuz, ama bence yanılıyorsunuz. Diaspar ve Lys sonsuza dek ayrı kalmamalılar; bir gün birbirlerine çok ihtiyaçları olabilir. Bu yüzden yurduma tüm bildiklerimle dönüyorum <i>ve beni durdurabileceğinizi sanmıyorum.”</i></p>

  <p>Daha fazla oyalanmadı; böyle yapması iyi olmuştu. Seranis kımıldamadı bile, ama Alvin aniden vücudunun kontrolünden çıktığını hissetti. İradesini saf dışı eden güç beklediğinden de fazlaydı ve birçok gizli aklın da Seranis'e yardım ettiklerini fark etti. Umutsuzca eve doğru yürümeye çalıştı ve korku dolu bir an boyunca planının başarısızlığa uğradığını düşündü.</p>

  <p>Sonra bir çelik ve kristal parıltısı belirdi ve metal kollar hızla vücudunu sardılar. Vücudu yapması gerektiği gibi onlara karşı koyuyordu, ama çırpınması boşunaydı. Yer ayaklarının altından çekildi ve bir an için yüzünde aptalca bir sırıtışla şaşkınlıktan donakalmış Hilvar'ı gördü.</p>

  <p>Robot onu bir adamın koşabileceğinden çok daha yüksek bir hızla yerden dört metre yukarıda taşıyordu. Seranis hilesini hemen anlayıp kontrolünü gevşetince çırpınmaları azaldı. Ama henüz pes etmemişti ve şimdi Alvin'in korktuğu ve olmaması için elinden geleni yaptığı şey oluyordu.</p>

  <p>Artık aklının içinde birbiriyle kavga eden iki ayn varlık vardı ve biri robota yere inmesi için yalvarıyordu. Gerçek Alvin ise nefesini tutmuş bekliyor, karşı koyma ümidi olmadığını bildiği güçlere çok az bir direniş gösterebiliyordu. Bir kumar oynamıştı; nasıl hareket edeceği belirsiz olan ortağının verdiği karmaşık emirlere uyup uymayacağını önceden bilmesi mümkün değildi. Robota salimen Diaspar'a girene dek kendisinden gelecek emirlere ne olursa olsun uymamasını emretmişti. Emirler bunlardı. Bunlara uyarsa Alvin'in kaderine artık kimse müdahale edemeyecekti. Makine Alvin'in dikkatle haritasını çıkardığı yolda hiç tereddüt etmeden hızla ilerledi. İçinde bir parça hâlâ serbest kalmak için öfkeyle yalvarıyordu, ama biliyordu ki, artık güvendeydi. Beynindeki güçler kavga etmeyi bıraktığına göre bunu Seranis de anlamış olmalıydı. Çağlar öncesinde gemisinin direğine bağlıyken sirenlerin<a href="../Text/notlar.html#_edn3" id="_ednref3" title=""><sup>[3]</sup></a> şarkılarının şarap kadar karanlık denizde geride kaldığım duyan bir gezgin gibi yeniden huzur bulmuştu.</p>
</body>
</html>
