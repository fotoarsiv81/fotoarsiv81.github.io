<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>21</h1>

  <p>Bu çok eski trajedi sahnesinin yakınında bir yere indiler ve yavaşça, nefeslerini idareli kullanarak, önlerinde heybetle yükselen parçalanmış gemi gövdesine doğru yürüdüler. Gemiden geriye yalnızca küçük bir bölüm -baş ya da kıç- kalmıştı; geri kalanı herhalde patlamada parçalanmıştı. Enkaza yaklaşırken Alvin'in kafasında bir düşünce oluşmaya başladı, giderek güçlendi ve sonunda kesinlik kazandı.</p>

  <p>“Hilvar,” dedi, aynı anda hem konuşup hem yürürken zorlanıyordu, “bence bu gemi ilk gittiğimiz gezegene inmiş olan gemi.”</p>

  <p>Nefesini harcamak istemeyen Hilvar başını sallayarak doğruladı. O da aynı şeyi düşünmüştü. Dikkatsiz konuklar için iyi bir ibretti. Bunun Alvin'in gözünden kaçmamasını umuyordu.</p>

  <p>Gövdeye ulaşınca geminin açığa çıkmış iç kısmına baktılar. Kabaca ortadan ikiye bölünmüş koca bir binaya bakmak gibiydi bu; patlamayla birlikte ortaya çıkan zeminler, odalar ve tavanlar gemiden bozuk bir iç kesit sunuyorlardı. Kim bilir, diye düşündü Alvin, hâlâ gemilerinde, öldükleri yerlerde yatan ne garip yaratıklar vardır.</p>

  <p>Hilvar birden, “Anlamadığım bir şey var,” dedi. “Geminin bu kısmı çok zarar görmüş, ama hâlâ yerinde. Peki geri kalanı nerede? Acaba uzayda ikiye bölündü de buraya bu parçası mı düştü?” Bunun cevabını almak için robotu tekrar keşfe göndermeleri ve enkazın çevresindeki bölgeyi kendilerinin incelemesi gerekti. Hiç kuşku yoktu; Alvin geminin arkasındaki küçük tepede her biri üç metre yüksekliğindeki kazınmış toprak izlerini bulunca akıllarında kalmış olabilecek tüm şüpheler silindi.</p>

  <p>Hilvar, “Demek uyarıya aldırmamış ve buraya inmişler,” diye mırılandı. “Senin gibi meraklı tiplermiş. Kubbeyi açmaya çalışmışlar.”</p>

  <p>Kraterin diğer tarafını, ardında bu gezegenin hükümdarlarma ait hazinelerin saklı olduğu pürüzsüz, hâlâ dokunulmamış kabuğu gösterdi. Ama artık kubbe değildi; gömüldüğü yer patlamayla açılmış olduğu için neredeyse tam bir küre olmuştu.</p>

  <p>“Gemilerini parçalamışlar ve birçoğu ölmüş. Yine de bu paçayı kesip atarak geri kalanını onarmayı başarmışlar ve değerli şeylerini yanlarına alarak gitmişler. Ne kadar zor bir iş olduğunu düşünemiyorum bile.”</p>

  <p>Alvin onu duymadı bile. Onu bu noktaya ilk olarak çekmiş olan tuhaf işarete, boyunun ucundan aşağıya doğru üçte biri kadar aşağısındaki yatay bir çemberin içinde duran ince sütuna bakıyordu. Yabancı ve alışılmadık bir şey de olsa, çağların ötesinden taşıdığı sessiz mesajını anlayabiliyordu. O taşların altında en azından bir sorunun cevabı yatıyordu, tabii, onların kaldırmaya cüret ederse. Cevabını hiç atamayabilirdi; o yaratıklar ne olurlarsa olsunlar huzur içinde dinlenmeyi hak etmişlerdi.</p>

  <p>Ağır adımlarla gemiye dönerlerken Alvin'in fısıldadığı sözleri Hilvar duymadı.</p>

  <p>“Umarım yurtlarına dönebilmişlerdir.”</p>

  <p> </p>

  <p>Tekrar uzaya çıktıklarında Hilvar, “Şimdi nereye?” diye sordu.</p>

  <p>Alvin ekrana düşünceli düşünceli baktıktan sonra cevapladı.</p>

  <p>“Sence geri mi dönmeliyim?”</p>

  <p>“Yapılacak en mantıklı şey bu. Şansımız daha fazla yaver gitmeyebilir; hem bu gezegenlerde bizi başka hangi sürprizlerin beklediğini kim bilebilir?”</p>

  <p>Bu sağduyu ve tedbirin sesiydi ve Alvin onu dinlemeye birkaç gün önce olduğundan daha hazırdı. Ama uzun bir yol katetmiş ve tüm yaşamı boyunca bu anı beklemişti; hâlâ görülecek bunca şey varken geri dönmeyecekti.</p>

  <p>“Bundan sonra gemide kalacağız,” dedi, “ve yüzeyde hiçbir yere dokunmayacağız. Bu yeterli olur, herhalde.”</p>

  <p>Hilvar omuzlarını silkti, bundan sonra olacakların sorumluluğunu kabul etmiyordu adeta. Bu gezegenlerin herhangi birinde zeki canlılar bulma ümidini çoktan yitirmişti, ama Alvin artık tedbirli davranmaya başladığına göre keşfe devam etme konusunda en az onun kadar endişeli olduğundan söz etmesi gereksizdi.</p>

  <p>Önlerinde ikili bir dünya, yanında küçük bir uydusu olan büyük bir gezegen vardı. Gezegen ziyaret ettikleri ikinci gezegenin bir ikizi gibiydi; aynı çıldırmış yeşil örtüyle kaplıydı. Oraya inmelerinin bir anlamı yoktu; bu hikayeyi zaten biliyorlardı.</p>

  <p>Alvin gemiyi alçaltarak uydunun yüzeyi üzerine getirdi; burada atmosfer olmadığını söyleyerek onu uyaran karmaşık mekanizmanın uyarısına ihtiyacı yoktu. Bütün gölgelerin kenarları düzgün ve netti ve gece ile gündüz arasında geçiş tonları yoktu. İlk teması yaptıkları bölgede ufukta uzak güneşlerin yalnızca bir tanesi vardı ve bu, geceye benzer bir şeyi gördüğü ilk gezegendi. Manzaraya kasvetli, koyu bir kırmızı hakimdi; sanki kana bulanmıştı.</p>

  <p>Hâlâ doğdukları çağlardaki kadar yalçın ve keskin olan dağların üzerinden kilometrelerce uçtular. Burası değişim ve yıpranmayı hiç tanımamış, rüzgar ya da yağmurlarla hiç aşınmamış bir dünyaydı. Burada cisimleri ilk tazeliklerinde korumak için sonsuzluk devrelerine ihtiyaç yoktu.</p>

  <p>Ama hava olmadığına göre hayat da olamazdı. Yoksa olabilir miydi?</p>

  <p>Alvin bunu sorunca Hilvar, “Elbette,” dedi,“biyolojik açıdan bu fikirde bir mantıksızlık yok. Hayat havasız boşlukta başlayamaz ama bu ortamda hayatta kalabilecek türler üretebilir. Hayat olan bir gezegen atmosferini yitirdiğinde milyonlarca kez olmuştur bu.”</p>

  <p>“Ama boşlukta <i>zeki</i> canlı türlerinin var olması beklenebilir mi? Kendilerini havalarının yok olmasına karşı korumuş olmaları gerekmez miydi?”</p> 
<p>“Evet, tabii bu, olmasını engelleyecek zeka düzeyine ulaşmalarından sonra olmuşsa. Ama atmosfer hâlâ ilkel düzeydelerken kaybolmuşsa ya uyum sağlamaları ya da yok olmaları gerekir. Uyum sağladıktan sonra da çok yüksek bir zeka geliştirebilirler. Hatta bunu mutlaka yaparlar. Dürtü son derece güçlü olur.”</p>

  <p>Alvin bunun tamamen teorik bir görüş olduğuna karar verdi, en azından bu gezegen için öyleydi. Burada zeki olan ya da olmayan canlılar bulunduğunu gösteren hiçbir işaret yoktu. Ama o zaman bu dünya ne işe yarıyordu? Tüm Yedi Güneş sisteminin yapay olduğuna artık emindi ve bu gezegen de bu müthiş tasarımın bir parçası olmalıydı.</p>

  <p>Tabii yalnızca gösteriş amaçlı olarak, dev gezegenin gökyüzünde bir ay bulunsun diye de yapılmış olabilirdi. Ancak yine de bir işlevi olması gerekirdi.</p>

  <p>Hilvar ekranı göstererek, “Bak,” dedi. “Şurada, sağda.” Alvin geminin rotasını değiştirdi ve çevrelerindeki manzara yana yattı. Hızlarının etkisiyle kızıl kayaların görüntüsü bulanıklaştı; sonra görüntü sabitlendi; aşağıda sürüklenen şey kuşku götürmez bir hayat belirtisiydi.</p>

  <p>Kuşku götürmez ama aynı zamanda şaşırtıcı. Her biri yanındakinden otuz metre kadar uzak ve bunun iki katı kadar yükseklikte ince sütunlardan oluşan geniş aralıklı bir sıra şeklindeydi. Hipnotize edici bir perspektifle uzayıp gidiyor, sonunda ufukta kayboluyorlardı.</p>

  <p>Alvin gemiyi sağa çevirip sütun sıraları boyunca ilerlemeye başladı, bir yandan da bunların ne işe yarıyor olabileceklerini düşünüyordu. Hepsi birbirinin eşiydi, eksiksiz bir sıra halinde tepeleri ve dağları aşıyorlardı. Eskiden bir şeyi taşımış olduklarını gösteren bir işaret de yoktu; dümdüzdüler ve tepelerine doğru hafifçe inceliyorlardı.</p>

  <p>Hat birdenbire yön değiştirerek dik bir açıyla döndü. Alvin harekete geçene kadar fazladan birkaç kilometre gitti, ama gemiyi döndürüp yeni rotasına sokmayı başardı.</p>

  <p>Sütunlar yol boyunca aynı eksiksiz sırayla ve tamamen eşit aralıklarla uzayıp gidiyorlardı. Sonra, bir önceki yön değişikliğinden seksen kilometre kadar sonra bir kez daha dik bir açıyla döndüler. Alvin böyle giderlerse yakında başladıkları noktaya döneceklerini düşündü. Sonu gelmeyen sütun sırası onları öylesine büyülemişti ki, sıra bozulduğunda ve Hilvar bağırarak hiçbir şey fark etmemiş olan Alvin'i uyarıp gemiyi döndürdüğünde orayı kilometrelerce geçmişlerdi. Yavaşça alçaldılar ve Hilvar'ın gördüğü şeyin çevresinde dönerlerken kafalarında inanılmaz bir şüphe oluşmaya başladı ama başlangıçta ikisi de bunu diğerine açmaya cesaret edemedi.</p>

  <p>Sütunların ikisi diplerine yakın bir yerden kırılmış, kayaların üzerine devrilmişti. Hepsi bu kadar da değil; boşluğun iki yanındaki sütunlar da dayanılmaz bir gücün karşısında dışa doğru bükülmüşlerdi.</p>

  <p>Bunun bir tek anlamı olabilirdi. Alvin artık neyin üzerinde uçtuklarını biliyordu; bunu Lys'de de defalarca görmüş, ama çarpıcı orantı farklılığı o ana kadar tanımasına engel olmuştu.</p>

  <p>“Hilvar,” dedi, aklından geçenleri sözcüklere dökmekte hâlâ zorlanıyordu, “bunun ne olduğunu biliyor musun?”</p>

  <p>“İnanması zor, ama bir ağılın yanında uçuyoruz. Bu şey bir çit -yeterince dayanıklı olmayan bir çit.”</p>

  <p>Alvin şaşkınlığını gizlemeye çalışan insanlara has sinirli gülüşle, “Hayvan besleyen insanların onları kontrol altında tutmaları gerekir,” dedi.</p>

  <p>Hilvar bu zorlama şakaya tepki vermedi; endişeyle kaşlarını çatmış, kırık engellere bakıyordu.Sonunda, “Anlamıyorum,” dedi. “Böyle bir gezegende nereden yiyecek bulmuş olabilir? Hem neden kaçmış? Ne tür bir hayvan olduğunu öğrenmek için neler vermezdim.”</p>

  <p>Alvin, “Belki onu burada bırakmışlardı ve acıktığı için kaçtı,” diye tahminde bulundu. “Ya da bir şey onu kızdırmış olabilir.”</p>

  <p>Hilvar, “Biraz alçalalım,” dedi. “Zemine bakmak istiyorum.”</p>

  <p>Gemiyi neredeyse çıplak kayalara değdirecek kadar alçaldılar ve düzlüğün birkaç santimetre genişliğindeki sayısız küçük delikle kaplı olduğunu gördüler. Ama etrafı çevrili bölgenin dışındaki zeminde bu garip işaretlerden yoktu; çitin oluşturduğu hatta gelince birdenbire sona eriyorlardı.</p>

  <p>Hilvar, “Haklısın,” dedi. “Acıkmış. Ama bir hayvan değilmiş; ona bitki demek daha doğru olur. Ağılındaki toprağı bitirmiş ve başka bir yerden taze gıda bulması gerekmiş. Şüphesiz çok ağır hareket ediyordu; o engelleri yıkması yıllar sürmüş olabilir.”</p>

  <p>Alvin'in hayal gücü hiçbir zaman gerçekten bilemeyeceği detayları hızla üretmeye başladı. Hilvar'ın analizinin temelde doğru olduğundan ve belki de gözün fark edemeyeceği kadar yavaş hareket eden bir botanik canavarının kendisini hapseden engellere karşı yavaş fakat çetin bir mücadele verdiğinden şüphesi yoktu. Bunca çağdan sonra bile hâlâ yaşıyor ve gezegenin yüzeyinde özgürce dolaşıyor olabilirdi. Ancak onu aramak tüm bir gezegenin yüzeyini araştırmak anlamına geleceği için umutsuz bir çaba olurdu. Açıklığın çevresindeki birkaç kilometrekarelik bölgede rastgele bir araştırma yaptılar ve küçük işaretlerden oluşan, neredeyse yüz elli metre genişliğinde daire şeklinde büyük bir bölge buldular; belli ki yaratık beslenmek için durmuştu. Besinini her nasılsa kayalardan alan bir organizma için bu sözcük kullanılabilirse tabii.</p>

  <p>Tekrar yükselip uzaya açıldıklarında Alvin'in üzerine tuhaf bir bitkinlik çöktü. Bunca şey görmüş, ama çok az şey öğrenmişti. Tüm bu gezegenlerde sayısız harikalar vardı, ama onun aradıkları uzun zaman önce gitmişlerdi. Yedi Güneş'teki diğer gezegenlere gitmenin boşuna olacağını biliyordu. Evrende hâlâ zeki canlılar varsa bile, onların artık nerede aramalıydı? Ekranda toz zerrecikleri gibi yayılmış yıldızlara baktı ve geri kalan zamanın hepsini keşfetmeye yetmeyeceğini anladı.</p>

  <p>Daha önce hiç tatmadığı bir yalnızlık ve baskı duygusu altında ezildiğini hissetti. Diaspar'ın Evren'in dev boşluğundan duyduğu korkuyu, halkını şehirlerinin mikroaleminde toplanmaya iten dehşeti artık anlayabiliyordu, Sonunda haklı olduklarını kabul etmek kolay değildi.</p>

  <p>Destek bulmak için Hilvar'a döndü. Ama Hilvar yumruklarım sıkmış, gözleri alev alev öylece duruyordu. Başını yana eğmişti; sanki bir şeyi dinliyor, her duyusunu çevrelerini saran boşluğu algılamaya zorluyordu.</p>

  <p>Alvin hemen, “Ne oluyor?” diye sordu. Hilvar ancak ikinci soruşundan sonra duyduğunu belli etti. Sonunda cevap verdiğinde bile hâlâ boşluğa bakıyordu.</p>

  <p>Ağır ağır, “Bir şey geliyor,” dedi. “Anlamadığım bir şey.”</p>

  <p>Alvin birden kabin buz gibi soğumuş gibi bir hisse kapıldı ve İstilacılar'a karşı duyduğu kalıtımsal korku tüm dehşetiyle ortaya çıktı. Tüm gücünü tüketecek kadar büyük bir çaba sarf ederek kafasını panikten uzaklaştırdı.</p>

  <p>“Dost mu?” diye sordu. “Hemen Yeryüzü'ne dönelim mi?”</p>

  <p>Hilvar ilk soruyu değil, sadece İkincisini cevapladı. Sesi çok kısıktı, ama endişe ya da korku taşımıyordu. Ama sesinde sanki öyle inanılmaz birşeyle karşılaşmış ki Alvin'in sorusunu cevaplamakla uğraşamazmış gibi müthiş bir hayret ve merak vardı.</p>

  <p>“Geç kaldın,” dedi. “Geldi bile.”</p>

  <p> </p>

  <p>Vanamonde ilk kez bilincini kazandığından o güne dek Galaksi kendi ekseni etrafında defalarca dönmüştü. O ilk çağları ve o zamanlar kendisine yakın olan yaratıkları pek iyi anımsamıyordu ama gidip onu yıldızların arasında yapayalnız bıraktıkları zaman duyduğu üzüntüyü hatırlıyordu. O zamandan beri çağlar boyu güneşten güneşe dolaşmış, güçlerini yavaş yavaş geliştirmiş ve arttırmıştı. Bir zamanlar soyuna katılan o insanları tekrar bulmayı hayal ederdi ve bu düşü silinmiş de olsa tamamen ölmemişti.</p>

  <p>Sayısız dünyada hayatın geride bıraktıkları kalıntıları bulmuş, ama yalnızca bir yerde zeki canlılar keşfetmişti ve Kara Güneş'ten dehşet içinde kaçmıştı. Yine de Evren çok büyüktü ve araştırma daha yeni başlamış sayılırdı.</p>

  <p>Zaman ve mekan olarak çok uzak olsa da, Galaksi'nin kalbindeki müthiş güç patlaması sayısız ışık yılı öteden Vanamonde'u çağırıyordu. Bu yıldızların ışımasının tam tersiydi ve bulutsuz bir gökyüzünde beliren bir meteor izi gibi birdenbire bilinç alanına girmişti. Zaman ve mekanda ona doğru, geçmişin çok iyi bildiği değişmez, ölü akışıyla kendisinden uzaklaşan varlığının son anına doğru ilerledi.</p>

  <p>Son derece karmaşık yapılardan oluşan uzun metal cismi anlayamamıştı, ona göre fiziksel dünyaya ait olan hemen hemen her şey kadar yabancıydı. Çevresi hâlâ onu Evren'in ucundan buraya getiren enerji huzmesiyle parlıyordu, ama bunun artık bir önemi yoktu. Dikkatle, uçmaya hazırlanan vahşi bir hayvanın hassas gerginliğiyle keşfettiği iki akla doğru uzandı. Ve uzun arayışının sona erdiğini anladı.</p>

  <p> </p>

  <p>Alvin Hilvar'ın omuzlarına yapıştı ve şiddetle sarsarak onu gerçek dünyaya döndürmeye çalıştı.</p>

  <p>“Neler oluyor, söyle!” diye yalvardı. “Ne yapayım?”</p>

  <p>Hilvar'ın gözlerindeki uzak, dalgın ifade yavaş yavaş kayboldu.</p>

  <p>“Hâlâ anlamıyorum,” dedi, “ama korkacak bir şey yok. Buna eminim. Bu şey her ne olursa olsun bize zarar vermez. Anlaşılan sadece merak ediyor.”</p>

  <p>Alvin cevap vermek üzereyken daha önce hiç bilmediği bir duyumla sarsıldı. Sıcak, kanncalandıran bir his tüm vücuduna yayılıyordu; sadece birkaç saniye sürdü ama bittiğinde o artık yalnızca Alvin değildi. Bir şey beynini paylaşıyor, bir çemberin diğerinin bir kısmını kapatması gibi üstüne çıkıyordu. Hilvar'ın aklının da yakında olduğunu ve onun da üzerlerine çöken yaratığın etkisinde olduğunu hissedebiliyordu. Rahatsız edici olmaktan çok tuhaf bir duyguydu, Alvin ilk kez telepatiyle halkının giderek yozlaştırdığı ve artık sadece makineleri idare etmekte kullanabildiği güçle tanışıyordu.</p>

  <p>Alvin Seranis aklını ele geçirmeye çalıştığı zaman hemen direnişe geçmişti, ama bu sefer karşı koymadı. İşe de yaramazdı ve bu yaratığın ne olursa olsun düşman olmadığını biliyordu. Gevşedi, kendisininkinden kat kat üstün bir zekanın aklını keşfetmesini direnmeden kabullendi. Ama bu pek de doğru sayılmazdı.</p>

  <p>Vanamonde bu akıllardan birinin diğerinden daha sempatik ve girilmeye uygun olduğunu hemen görmüştü. İkisinin de varlığı karşısında hayret içinde kaldıklarını anlamış ve buna çok şaşırmıştı. Unutmuş olduklarına inanamazdı; ölüm gibi unutmak da Vanamonde'un kavrayamayacağı bir şeydi.</p>

  <p>İletişim çok zor oluyordu; akıllarındaki düşünce-görüntülerinin birçoğu öyle garipti ki, ne olduklarını güçbela anlayabiliyordu. Her ikisinde de İstilacılar'a karşı bir korkuya rastlayınca şaşırmış, biraz da ürkmüştü; ona Kara Güneş'i ilk tanıdığı zamanki kendi duygularını anımsatmıştı.</p>

  <p>Ama onlar Kara Güneş hakkında hiçbir şey bilmiyorlardı ve sordukları sorular artık aklında oluşmaya başlamıştı.</p>

  <p><i>“Nesin sen?”</i></p>

  <p>Verebileceği tek cevabı verdi.</p>

  <p>“Ben Vanamonde'um.”</p>

  <p>Biraz duraksama oldu (düşüncelerinin şekillenmesi ne kadar da uzun sürüyordu!) ve soru tekrarlandı. Anlamamışlardı; bu çok garipti, çünkü ona bu adı soyunun hatıraları arasında yer alması için onların ırkı vermişti. Bu anılar sayıca çok azdı ve garip bir şekilde zamanda tek bir noktada başlıyorlardı, ama çok açıktılar. Onların zayıf düşünceleri bir kez daha çırpınarak bilincine girdiler.</p>

  <p>“Yedi Güneş'i yapan insanlar neredeler? Onlara ne oldu?”</p>

  <p>Bilmiyordu; ona pek inanmamışlardı ve hayal kırıklıkları onların akıllarıyla kendisininkini ayıran uçurumun ötesinden kesin ve net bir şekilde anlaşılıyordu. Ama sabırlıydılar ve onların arayışları da kendisininkiyle aynı olduğu ve tanıdığı yegâne dostlar oldukları için onlara yardım etmekten memnundu.</p>

  <p>Alvin hayatı boyunca bir daha bu sessiz konuşma kadar tuhaf bir deneyimi yaşayacağına inanmıyordu. Bir gözlemci olmaktan pek öteye gidemediğine inanması zordu, çünkü Hilvar'ın aklının bazı bakımlardan kendisininkinden çok daha üstün olduğunu kendi kendine bile itiraf edemiyordu. Tek yapabildiği anlayamadığı bir düşünce seliyle yan şaşkına dönmüş bir halde bekleyip meraklanmaktı.</p>

  <p>. Sonunda Hilvar biraz solgun ve gergin bir halde bağlantıyı kesti ve arkadaşına döndü.</p>

  <p>“Alvin,” dedi, sesi çok bitkindi, “bunda bir gariplik var. Hiçbir şey anlamıyorum.”</p>

  <p>Bu sözler Alvin'in kendine güvenini biraz olsun yerine getirdi ve duyguları yüzüne yansımış olmalıydı ki, Hilvar birden dostça gülümsedi.</p>

  <p>“Bu...Vanamonde'un ne olduğunu anlayamıyorum,” diye devam etti. “Müthiş bilgisi olan bir yaratık, ama sanki çok düşük bir zekası var. Elbette,” diye ekledi, “aklı kavrayamayacağımız kadar farklı bir düzenle çalışıyor olabilir ama cevabın bu olduğunu sanmıyorum.”</p>

  <p>Alvin biraz da sabırsızca, “Ee, ne öğrendin?” diye sordu. “Yedi Güneş hakkında bir şey biliyor mu?” Hilvar'ın aklı hâlâ çok uzaklarda gibiydi. Dalgın dalgın, “Onlar bizimki de dahil pek çok ırk tarafından yapılmış,” dedi. “Bana bunun gibi gerçekleri söyleyebiliyor, ama anlamlarını anlayamıyor sanki. Bence geçmişi hatırlıyor, ama kavrayamıyor. Olmuş olan her şey aklının içinde karmakarışık bir hâlde.”</p>

  <p>Bir an durup düşündü; sonra yüzü aydınlandı. “Yapılacak bir tek şey var; Vanamonde'u bir şekilde Yeryüzü'ne götürmeliyiz ki filozoflarımız onu inceleyebilsinler.”</p>

  <p>Alvin, “Sence bu güvenli mi?” diye sordu. Hilvar, “Evet,” dedi, bu soru arkadaşının yapısına ne kadar da tersti. “Vanamonde dost. Hatta daha da öte, işin doğrusu bize şefkat duyuyor.” Ve başından beri Alvin'in aklının bir köşesinde dönüp durmakta olan düşünce birdenbire açığa çıktı. Krifi ve kaçışıp duran, Hilvar'ı ve arkadaşlarını rahatsız edip kızdıran diğer küçük hayvanları hatırladı. Ve -şimdi ne kadar da eski geliyordu!- Shalmirane'e yaptıkları keşif gezisinin ardındaki zoolojik amacı anımsadı.</p>

  <p>Hilvar yeni bir evcil hayvan bulmuştu.</p>
</body>
</html>
