<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>19</h1>

  <p>Hilvar ve Alvin düşünceli bir sessizlik içinde gemiye yürüdüler ve kale bir kez daha tepelerin arasında karanlık bir gölge oldu. Hızla küçülerek ebediyen uzayın derinliklerine bakan siyah, yusyuvarlak bir göze dönüştü ve az sonra Lys'in engin görüntüsü içinde kaybolup gitti.</p>

  <p>Alvin aracı kontrol etmek için bir şey yapmadı; yine de tüm Lys sarı bir denizdeki yeşil bir adayı andıran görünüşüyle altlarında kalana dek yükseldiler. Alvin hiç bu kadar yükseğe çıkmamıştı; sonunda durduklarında aşağıda hilal şeklinde tüm Yeryüzü'nü görebiliyorlardı. Lys artık iyice küçülmüştü, paslı çölün üzerinde zümrüt rengi bir lekeydi; ama kürenin diğer tarafında başka bir şey, insan eliyle renklendirilmiş bir mücevher gibi parlıyordu. Hilvar yaşamında ilk kez Diaspar'ı görüyordu.</p>

  <p>Uzun bir süre oturup aşağıda Yeryüzü'nün dönüşünü izlediler. İnsanoğlunun tüm eski güçleri içinde kaybetmeyi en az göze alabileceği buydu kuşkusuz. Alvin dünyayı şu anda gördüğü haliyle Lys ve Diaspar'ın yöneticilerine gösterebilmeyi diledi.</p>

  <p>Sonunda, “Hilvar,” dedi, “sence yaptığım doğru mu?”</p>

  <p>Arkadaşının birdenbire endişeye kapılmasına alışık olmayan ve onun Merkez Bilgisayarla yaptığı görüşme ve bunun üzerinde oluşturduğu etki hakkında hiçbir şey bilmeyen Hilvar bu soru karşısında şaşırdı. Bu, duygularına kapılmadan, kolayca cevaplanabilecek bir soru değildi; Hilvar da Khedron kadar olmasa da onun gibi kendi kişiliğinin ezildiğini hissediyordu. Alvin ilerledikçe arkasında açılan girdabın içine doğru çaresizce sürükleniyordu.</p>

  <p>Hilvar ağır ağır konuşarak, “Bence doğru olanı yapıyorsun,” dedi. “Halklarımız yeterince ayrı kaldılar.” Buna gerçekten inanıyordu, ama verdiği cevapla duygularının ters düştüğünü de biliyordu. Alvin yine de endişeliydi.</p>

  <p>Üzgün bir sesle, “Beni hâlâ düşündüren bir sorun var,” dedi, “hayat süreçlerimizin farklılığı.” Başka bir şey söylemedi, ama ikisi de diğerinin ne düşündüğünü biliyordu.</p>

  <p>Hilvar, “Bu beni de düşündürüyor,” diye onayladı, “ama bence halklarımız birbirlerini tekrar tanıdıklarında sorun kendiliğinden çözülecektir. İkimiz birden haklı olamayız. Bizim hayatlarımız çok kısa, sizinkilerse çok uzun. Sonunda bir uzlaşma olacaktır.”</p>

  <p>Alvin emin değildi. Tek ümidin bu olduğu doğruydu, ama aradaki geçiş çağları doğrusu zor olacaktı. Seranis'in acı sözlerini bir kez daha hatırladı-. <i>"Sen hâlâ gençken</i> o <i>ve ben yüzyıllar önce ölmüş olacağız.</i> ” Tamam; durumu kabullenecekti. Diaspar'da bile tüm arkadaşları aynı gölgenin altındaydılar; bunun yüz yıl ya da bir milyon yıl uzakta olması sonucu değiştirmezdi.</p>

  <p>Alvin tüm mantığın ötesinde bir kesinlikle biliyordu ki, ırkın iyiliği için bu iki kültürün birleşmesi gerekliydi; bu durumda da kişisel mutluluğun önemi yoktu. Alvin bir an için insanlığı kendi yaşamının arka fonundan daha öte bir şey olarak gördü ve seçiminin bir gün mutlaka getireceği mutsuzluğu hiç düşünmeden kabullendi.</p>

  <p>Aşağıda dünya sonsuz dönüşünü sürdürüyordu. Arkadaşının ruh halini sezinleyen Hilvar hiç konuşmadı, ta ki Alvin sessizliği bozuncaya kadar.</p>

  <p>“Diaspar'dan ilk ayrıldığımda,” dedi, “ne bulmayı umduğumu bilmiyordum. Lys beni tatmin etti -tatminden de fazlası- ama artık Yeryüzü'ndeki her şey öyle küçük ve önemsiz geliyor ki. Yaptığım her keşif daha büyük sorular doğurdu ve daha geniş ufuklar açtı. Nerede duracağını merak ediyorum...”</p>

  <p>Hilvar Alvin'i hiç bu kadar düşünceli görmemişti ve kendi kendine konuşmasını bölmek istemiyordu. Şu son birkaç dakikada arkadaşı hakkında çok şey öğrenmişti.</p>

  <p>Alvin, “Robot bana bu geminin Yedi Güneş'e bir günden daha kısa zamanda gidebileceğini söyledi,” diye devam etti. “Sence gitmeli miyim?"</p>

  <p>Hilvar sessizce, “Sence seni durdurabilir miyim?” dedi. Alvin gülümsedi.</p>

  <p>“Bu bir cevap sayılmaz,” dedi. “Orada, uzayın derinliklerinde neler olduğunu kim bilebilir? İstilacılar Evren'i terk etmiş olabilirler, ama insana düşman olan başka zeki canlılar da olabilir.” Hilvar, “Neden olsun ki?” diye sordu. “Filozoflarımızın çağlar boyu tartıştıkları konulardan biri de bu. Gerçekten zeki bir tür, düşman olmayacaktır.”</p>

  <p>“Ama ya İstilacılar...”</p>

  <p>“Onlar bence de bir sır. Eğer gerçekten saldırgan idiyseler, şimdiye dek çoktan kendi kendilerini yok etmişlerdir. Bunu yapmadılarsa bile...” Hilvar aşağıdaki sonu gelmez çölleri gösterdi. “Bir zamanlar bir İmparatorluğumuz vardı. Şimdi ise göz dikebilecekleri neyimiz var ki?”</p>

  <p>Alvin kendininkine bu kadar yakın bir görüşü paylaşan birinin olmasına biraz şaşırmıştı.</p>

  <p>“Tüm halkınız böyle mi düşünüyor?” diye sordu.</p>

  <p>“Yalnızca küçük bir kısım. Sıradan biri bunun hakkında pek düşünmez, İstilacılar'ın Yeryüzü'nü gerçekten yok etmek isteseler bunu çağlar önce yapacaklarını söyler. Kimsenin onlardan korktuğunu sanmıyorum.”</p>

  <p>Alvin, “Diaspar'da durum çok farklı,” dedi. “Halkım çok korkaktır. Şehirlerinden ayrılmaktan korkarlar; bir uzay gemisi bulduğumu duyduklarında ne olacak bilmiyorum. Jeserac Konsey'e söylemiştir, şimdi neler yaptıklarım bilmek isterdim.”</p>

  <p>“Ben biliyorum. Lys'den gelecek ilk temsilcileri karşılamaya hazırlanıyorlar. Az önce Seranis söyledi.”</p>

  <p>Alvin ekrana bir daha baktı. Lys ile Diaspar arasındaki mesafeyi bir bakışta görebiliyordu; amaçlarından birine ulaşmıştı, ama bu artık önemsizdi. Yine de çok memnundu; uzun çağlar boyu süren kısır ayrılık artık sona eriyordu işte.</p>

  <p>Bir zamanlar tek amacı olan şeyi başarmış olduğunu bilmek Alvin'in aklındaki son şüpheleri de sildi. Dünyadaki görevini tahmin bile edemeyeceği kadar çabuk ve eksiksiz olarak tamamlamıştı. Belki son, ama kesinlikle en büyük macerasını yaşamak içinse yolu açıktı.</p>

  <p>“Benimle gelir misin, Hilvar?” dedi; ne istediğinin farkındaydı.</p>

  <p>Hilvar bakışlarını ona dikti.</p>

  <p>“Bunu sorman gereksiz, Alvin,” dedi. “Seranis'e ve dostlarıma seninle gideceğimi söyledim - bir saat kadar önce.”</p>

  <p> </p>

  <p>Alvin robota son komutları verirken oldukça yükselmişlerdi. Gemi çok yavaşlamıştı ve Yeryüzü binlerce kilometre aşağıda kalmış, gökyüzünü neredeyse tamamen dolduruyordu. Oldukça itici görünüyordu; Alvin geçmişte kim bilir kaç geminin burada bir süre durduğunu ve sonra yollarına devam ettiklerini düşündü.</p>

  <p>Uzunca bir duraklama oldu, robot sanki jeolojik çağlar boyunca kullanılmamış kumanda ve devrelerini kontrol ediyordu. Ardından çok hafif bir ses duyuldu, Alvin bir makineden ilk kez böyle bir ses duyuyordu. Bu zayıf bir uğultuydu ve oktav oktav hızla yükselerek sonunda duyma eşiğini aştı. Hiçbir hareket hissi yoktu, ama birden ekranda yıldızların geçip gittiklerini gördü. Yeryüzü yeniden göründü ve geride kaldı. Sonra biraz daha farklı bir konumda tekrar göründü. Gemi “avlanıyor”, kuzeyi arayan bir pusula ibresi gibi uzayda gidip geliyordu. Dakikalar boyunca gökyüzü çevrelerinde dönüp dolaştı ve sonunda gemi durdu. Yıldızlara yönelmiş dev bir top gibiydi.</p>

  <p>Dev Yedi Güneş çemberi gökkuşağı renkleriyle bezenmiş güzelliğiyle ekranın tam ortasında duruyordu. Dünyanın bir kısmı kenarları günbatımının altın ve kızıl rengiyle bezenmiş karanlık bir hilal şeklinde hâlâ görülebiliyordu. Alvin şu anda tüm deneyimlerinin ötesinde bir şeylerin olduğunu biliyordu. Saniyeler geçip de Yedi Güneş ekranda parıldarken koltuğuna yapışıp bekledi.</p>

  <p>Hiç ses çıkmadı, yalnızca görüşlerini bulandıran ani bir dönüş oldu ama Yeryüzü adeta dev bir el onu fırlatıp atmışçasına ortadan kayboldu. Yıldızlar ve garip bir şekilde küçülmüş bir güneşle birlikte uzayda yalnızlardı. Yeryüzü kaybolmuştu, sanki hiç var olmamış gibi.</p>

  <p>Yine aynı dönüş oldu, bu defa çok hafif bir de uğultu duyuldu; sanki jeneratörler ilk defa olarak güçlerinin önemli bir kısmını kullanıyorlardı. Yine de onlara bir an için hiçbir şey olmamış gibi geldi; sonra Alvin güneşin de kaybolduğunu ve yıldızların yavaş yavaş gemiye yaklaştıklarını fark etti. Bir an dönüp geriye baktı ve gördüğü hiçbir şeydi. Arkalarındaki tüm gökyüzü tamamen kaybolmuş, ışıktan bir yarıkürenin içinde yitip gitmişti. İzlerken bile yıldızların ona çekildiğini, suya düşen kıvılcımlar gibi gözden kaybolduklarını görüyordu. Gemi ışıktan çok daha yüksek bir hızla hareket ediyordu ve Alvin artık bildiği Yeryüzü'nün ve güneşin olduğu uzayda olmadığını anlamıştı.</p>

  <p>Ani, sersemletici dönüş üçüncü kez başlayınca kalbi duracak gibi oldu. Görüşünün bulanması artık iyice artmıştı; bir an çevresindeki hiçbir şeyi tanıyamadı. Bu bulanıklığın anlamını açıklayamadığı bir anlık bir kıvılcımla fark etti. <i>Bu göz yanılması değil, gerçekti.</i> Her nasılsa şimdiki zamanın incecik şeridinden geçerken çevresindeki uzayda olup biten değişiklikleri görüyordu.</p>

  <p>Aynı anda jeneratörlerin uğultusu da yükselerek gemiyi sarsan bir kükremeye dönüştü. Alvin'in bir makineden duyduğu ilk itiraz çığlığı olduğu için etkisi çok daha fazlaydı. Sonra hepsi bitti ve kulakları ani sessizlikle çınladı. Dev jeneratörler görevlerini yerine getirmişlerdi; yolculuğun sonuna dek bir daha gerekmeyeceklerdi. İlerideki yıldızlar mavibeyaz bir renkle parıldıyor ve morötesinde kayboluyorlardı. Ama Yedi Güneş, konumları biraz değişmiş de olsa Bilim ya da Doğanın bir tür sihriyle hâlâ görülebiliyordu. Gemi zaman ve mekanın sınırlarının ötesinde karanlık bir tünelden geçerek akıl almaz bir hızla onlara doğru ilerliyordu.</p>

  <p>Kısa süre içinde kontrol edilmezse onları galaksinin kalbinden geçirip ötesindeki daha da büyük boşluğa götürecek kadar büyük bir hızla güneş sisteminin dışına savrulduklarına inanmak kolay değildi. Ne Alvin ne de Hilvar bu yolculuğun gerçek boyutlarını kavrayamazlardı; efsanevi büyük keşifler insanoğlunun Evren'e bakış açısını değiştirmişti ve eski gelenekler milyonlarca yıl sonra, bugün bile tamamen unutulmamışlardı. Efsaneler bir zamanlar güneşin doğuşu ile batışı arasında Kozmos'un çevresini dolaşmış bir gemi olduğunu fısıldarlardı. Yıldızların arasındaki milyarlarca kilometrenin böyle hızların karşısında hiçbir önemi olmazdı. Alvin içinse bu yolculuk Lys'e yaptığı ilk yolculuktan belki biraz daha güzeldi, üstelik onun kadar tehlikeli de değildi.</p>

  <p>Yedi Güneş ileride yavaş yavaş parlaklaşırken Hilvar her ikisi adına konuştu.</p>

  <p>“Alvin,” dedi, “bu oluşum doğal olamaz.”</p>

  <p>Alvin onayladı.</p>

  <p>“Ben de yıllardır bunu düşünürdüm, yine de müthiş bir görüntü.”</p>

  <p>Hilvar, “Sistem İnsan tarafından yapılmamış olabilir,” dedi ,”ama bir zeka eseri olduğu açık. Doğa her biri aynı derecede parlak olan yıldızlarla şu kusursuz halkayı oluşturmuş olamaz. Ve gözle görülebilen Evren'de Merkez Güneş'e benzer bir şey daha yoktur.”</p>

  <p>“Peki ama böyle bir şey neden yapılmış olabilir?”</p>

  <p>“Ha, birçok nedeni olabilir. Belki Evrenimize girecek yabancı gemilere hayat bulmak için nereye bakacaklarını gösteren bir sinyaldir. Belki de galaksi yönetiminin merkezinin yerini gösteriyordun Ya da -ve nedense gerçek açıklamasının bu olduğunu hissediyorum- gelmiş geçmiş en büyük sanat eseridir. Ama şimdiden tahminde bulunmak anlamsız. Birkaç saat sonra gerçeği öğreneceğiz.”</p>

  <p><i>“Gerçeği öğreneceğiz.”</i> Belki, diye düşündü Alvin, ama ne kadarını bilebiliriz ki? İnanılmaz bir hızla Diaspar'dan, hatta Dünya'dan ayrıldığı şu anda aklının bir kez daha doğumundaki sırra takılması garipti. Belki de o kadar garip sayılmazdı; Lys'e ilk geldiğinden beri çok şey öğrenmiş, ama şimdiye dek oturup bunlar üzerinde sessizce düşünebileceği tek bir anı bile olmamıştı.</p>

  <p>Oturup beklemekten başka yapabileceği bir şey yoktu; geleceği onu Evren'in kalbine doğru götüren harika makinenin -kuşkusuz tüm zamanların en büyük mühendislik harikalarından birinin- ellerindeydi. İstese de istemese de, şu an tam düşünme ve kafa yorma zamanıydı. Ama önce Hilvar'a daha iki gün önceki alelacele ayrılıklarından beri olup bitenleri anlatmalıydı.</p>

  <p>Hilvar hiç yorum yapmadan ve soru sormadan tüm hikayeyi dikkatle dinledi; Alvin'in anlattığı her şeyi hemen anlıyor gibiydi ve Merkez Bilgisayarla konuşmasını ve onun robotun aklında yaptığı işlemleri duyduğunda bile hiçbir şaşkınlık belirtisi göstermedi. Hayret edemediğinden değildi bu, tarih Alvin'in hikayesindeki her şeyle boy ölçüşebilecek mucizelerle doluydu.</p>

  <p>Alvin sözünü bitirince, “Merkez Bilgisayar yapılırken seninle ilgili özel komutlar aldığı belli,” dedi. “Nedenini de şimdiye kadar tahmin etmişsindir.”</p>

  <p>“Sanırım. Khedron Diaspar'ın kurucularının şehrin yozlaşmasına engel olmak için aldıkları tedbirlerden söz ettiğinde cevabın bir kısmını vermişti.”</p>

  <p>“Sence sen -ve senden önceki diğer Benzersizler- durgunluğu önleyen sosyal mekanizmanın bir parçası mısınız? Yani Soytarılar kısa vadeli çözüm unsurlarıyken siz de uzun vadeliler misiniz?”</p>

  <p>Hilvar düşüncesini Alvin'in yapabileceğinden daha iyi ifade etmişti; ama onun aklından geçen tam olarak bu değildi.</p>

  <p>“Bence gerçek bu kadar basit değil. Görünüşe bakılırsa şehir inşa edilirken onu dış dünyadan tamamen koparmak isteyenlerle birkaç bağlantı kalmasını isteyenler arasında bir fikir ayrılığı olmuş. İlk grup kazanmış, ama diğerleri yenilgiyi kabul etmemiş. Sanırım Yarlan Zey liderlerinden biriydi, ama özgürce hareket edebilecek kadar güçlü değildi. Tüneli açık tutarak ve uzun aralıklarla Yaratılış Merkezi'nden arkadaşlarının korkularım paylaşmayacak birinin çıkmasını sağlamakla elinden geleni yaptı. Hatta, aslında...” Alvin duraksadı, bir an için öyle derin düşüncelere daldı ki, nerede olduğunu bile unutmuştu sanki. Hilvar, “Şimdi ne düşünüyorsun?” diye sordu. “Şimdi fark ettim- belki de <i>ben</i> Yarlan Zey'imdir. Bu kesinlikle mümkün. Diaspar iyice durağanlaşmadan kabuğunu kırması için kendi kişiliğini Hafıza Bankaları'na yüklemiş olabilir. O eski Benzersizler'e ne olduğunu bir gün mutlaka öğrenmeliyim; bu bulmacadaki boşlukları doldurmama yardımcı olabilir.”</p>

  <p>Onun mantığını izleyen Hilvar da, “Ve Yarlan Zey -ya da her kimse- Merkez Bilgisayar'a da Benzersizler yaratıldıklarında onlara özel olarak yardımcı olması için emirler verdi,” diye yüksek sesle düşündü.</p>

  <p>“Haklısın. İşin komik yanı, ihtiyacım olan tüm bilgileri zavallı Khedron olmadan da, doğrudan doğruya Merkez Bilgisayardan alabilirdim. Bana onun söylediklerinden çok daha fazlasını söylerdi. Ama Khedron'un da bana oldukça zaman kazandırdığını ve kendi kendime asla öğrenemeyeceğim çok şey öğrettiğini inkâr edemem.”</p>

  <p>Hilvar düşünceli düşünceli, “Sanırım savın bütün bilinmeyenleri açıklıyor,” dedi. “Ama ne yazık ki, en büyük sorun hâlâ açıkta: Diaspar'ın yapılmasındaki gerçek amaç. Neden halkınız dış dünyanın var olmadığına inanmak istedi? Cevabını bilmek istediğim soru <i>bu</i> işte.”</p>

  <p>Alvin, “Benim de cevabını bulmaya niyetlendiğim soru bu,” diye karşılık verdi. “Ama ne zaman ya da nasıl olacak bilmiyorum.”</p>

  <p>Böylece saatler geçip Yedi Güneş uzaklaşırken tartışıp hayaller kurdular; sonunda geminin ilerlediği o tuhaf gece tünelinden geçmişlerdi. Sonra altı dış yıldız karanlığın eşiğinde birer birer kayboldular ve sonunda yalnızca Merkez Güneş kaldı. Artık tam anlamıyla onların uzayında sayılmazdı, ama yine de onu tüm yıldızlardan ayıran inci gibi ışığıyla parlıyordu. Parlaklığı her geçen dakika artıyordu ve artık bir nokta olmaktan çıkmıştı, küçük bir disk şeklindeydi. Ve şimdi de disk gözlerinin önünde büyümeye başlamıştı.</p>

  <p>Çok kısa bir uyarı oldu: Oda bir an derin, çan sesini andıran bir notayla yankılandı. Basit bir işaret olmasına rağmen Alvin koltuğunun kollarına yapıştı.</p>

  <p>Dev jeneratörler bir kez daha canlandılar ve birden, neredeyse kör edici bir ışıkla yıldızlar tekrar göründüler. Gemi tekrar uzaya, güneşler ve gezegenlerden oluşan Evren'e, hiçbir şeyin ışıktan daha hızlı hareket edemediği doğal dünyaya girmişti.</p>

  <p>Renkli kürelerin oluşturduğu halka gökyüzüne hakim olduğuna göre Yedi Güneş sistemine girmişlerdi bile. Ne gökyüzüydü ama! Bildikleri tüm yıldızlar, tüm takımyıldızlar gitmişti. Samanyolu artık gökyüzünün bir ucundaki solgun bir sis şeridi değildi; artık Evren'in tam merkezindeydiler ve o dev halka onu ikiye bölüyordu.</p>

  <p>Gemi büyük bir hızla Merkez Güneş'e doğru yol almaya devam ediyordu, sistemin diğer altı yıldızı gökyüzüne dizilmiş renkli işaret fenerleri gibiydiler. En yakındakinin biraz uzağında dönen gezegenlerin parıltıları görülüyordu; bu kadar uzaktan görülebildiklerine göre bu dünyalar inanılmaz büyüklükte olmalıydılar.</p>

  <p>Merkez Güneş'in sedefli parıltısının nedeni artık gözlerinin önündeydi. Dev yıldızın çevresi ışımasını yumuşatan ve ona kendine özgü rengini veren bir gaz bulutuyla kaplıydı. Çevrelerini saran nebula ancak dolaylı olarak görülebiliyor ve içindeki garip şekiller gözden kaçıyordu. Ama oradaydı ve baktıkça daha da büyük görünüyordu.</p>

  <p>Hilvar, “Eh, aralarından seçebileceğimiz bir sürü dünya var,” dedi. “Yoksa hepsini birden mi keşfetmeyi umuyorsun?”</p>

  <p>Alvin, “Buna gerek kalmayacağı için şanslıyız,” dedi. “Herhangi bir yerle temas sağlayabilirsek gerekli bilgiyi alırız. Yapılacak en mantıklı hareket yolumuzu Merkez Güneş'in en büyük gezegenine çevirmek.”</p>

  <p>“Tabii fazla büyük değilse. Duyduğuma göre bazı gezegenler öyle büyüklermiş ki, üzerlerinde hayat var olamazmış. İnsan kendi ağırlığı altında ezilirmiş.”</p>

  <p>“Bunun burada olacağını sanmam, burası tamamen yapay bir sistem. Zaten binalar ve şehirler olup olmadığını uzaydan görebiliriz.”</p>

  <p>Hilvar robotu işaret etti.</p>

  <p>“Bu sorun bizim yerimize çözüldü. Unutma - rehberimiz burada daha önce de bulundu. Bizi eve götürüyor -bu konuda neler düşünüyor, merak ediyorum.”</p>

  <p>Bunu Alvin de merak ediyordu. Ama bunca çağdan sonra Efendi'nin eski yurduna dönüyor diye robotun insan duygularına benzer bir şeyler hissedeceği düşünülebilir miydi? Dahası, bu gerçekten olabilir miydi?</p>

  <p>Merkez Bilgisayar dilsizliğine neden olan kilitleri açtığından beri onunla yaptığı görüşmelerde robot hiçbir duygu ya da duygusallık belirtisi göstermemişti. Sorularını cevaplamış ve komutlarına uymuştu, ama gerçek kişiliğine ulaşmasına asla izin vermemişti. Alvin onun bir kişiliği olduğundan emindi; aksi halde ona ve artık uykuda olan arkadaşına oynadığı oyunu hatırladığında üzerine çöken o belli belirsiz suçluluk duygusunu hissetmezdi.</p>

  <p>Robot, Efendi'nin öğrettiği her şeye hâlâ inanıyordu, mucizelerinin sahte olduğunu ve müritlerini kandırdığını öğrenmesine rağmen bu uygunsuz gerçekler sadakatini etkilememişti. Daha önce sayısız insanın yaptığı gibi o da birbirine ters düşen iki bilgiyi kaynaştırmayı başarmıştı.</p>

  <p>Şimdi de ölümsüz hafızasını takip ederek kökenine dönüyordu. Merkez Güneş'in parıltısı içinde neredeyse kaybolmuş soluk bir ışık noktası, onun çevresinde de daha da küçük dünyaların daha soluk parıltıları görülüyordu. İnanılmaz yolculukları sona eriyordu; birazdan onu boşuna yapıp yapmadıklarını anlayacaklardı.</p>
</body>
</html>
