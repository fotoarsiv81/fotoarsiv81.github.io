<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>24</h1>

  <p>Diaspar Alvin'i tekrar gördüğüne pek memnun olmamıştı. Şehir çomak sokulmuş bir an kovanı gibi hâlâ kargaşa içindeydi. Hâlâ gerçeği kabul etmek istemiyorlardı, ama Lys'in ve dış dünyanın varlığını kabul etmek istemeyenlerin artık saklanacak bir yerleri yoktu. Hafıza Bankaları artık onların kabul etmiyordu; hayallerine sıkı sıkıya yapışıp kurtuluşu gelecekte arayanlar Yaratılış Merkezi'ne gidiyorlardı, ama bu artık boşunaydı. Eritici, ısı vermeyen ateş onların sarmayı reddediyordu; artık zaman nehrinin yüzbin yıl ilerisinde zihinleri arınmış olarak uyanmıyorlardı. Merkez Bilgisayar'ı ikna etmek mümkün değildi, yaptıklarının nedenlerini de açıklamıyordu. Ona sığınmak isteyenler çaresizce şehre dönmek ve kendi çağlarının sorunlarıyla yüzleşmek zorundaydılar.</p>

  <p>Alvin ve Hilvar parkın kenarına, Konsey Sarayı'na yakın bir yere indiler. Alvin şehrin gökyüzünü sarıp onu dış dünyadan ayıran engelleri aşarak gemiyi şehre sokabileceğinden son ana kadar emin değildi. Diaspar'ın her şeyi gibi gökyüzünü kaplayan duvarı da yapaydı, en azından kısmen öyleydi. Yıldızlarıyla İnsan'a yitirdiklerini anımsatan gecenin şehre girmesine asla izin verilmezdi; aynca zaman zaman çölde kopan ve gökyüzünü hareket eden kumdan duvarlarla dolduran fırtınalardan da korunurdu.</p>

  <p>Görünmeyen nöbetçiler Alvin'in geçmesine izin verdiler ve aşağıda Diaspar'ı görünce evine geldiğini anladı. Evren ve sırları onu ne kadar çağırırlarsa çağırsınlar, burada doğmuştu ve buraya aitti. Burası onu asla tatmin etmeyecekti, yine de her seferinde buraya dönecekti. Bu basit gerçeği öğrenmek için Galaksi'nin yarısını gezmişti.</p>

  <p>Daha gemi inmeden kalabalıklar toplanmıştı, Alvin halkının kendisini nasıl karşılayacağının merak ediyordu. Daha hava kabinini açmadan, ekrana bakarak yüzlerindeki ifadeleri kolayca görebiliyordu. En yaygın duygu meraktı. Bu duygunun kendisi bile Diaspar için bir yenilikti. Bunun yanında endişe ve yer yer şüphe götürmez korku belirtileri vardı. Alvin biraz da hüzünle kimsenin onu tekrar gördüğü için memnun olmadığını düşündü.</p>

  <p>Öte yandan Konsey onu çok sıcak karşılamıştı. Tabii bu dostluklarından değildi. Bu krize neden olan oydu, ama gelecekteki politikalarım belirleyecek olan gerçekleri de yalnızca o verebilirdi. Yedi Güneş'e yaptığı uçuşu ve Vanamonde ile karşılaşmasını anlatırken onu derin bir dikkatle dinlediler. Ardından sayısız soru cevapladı, bunu yaparken gösterdiği sabır soruları soranları bile şaşırtmıştı. İstilacılar'ın adı hiç geçmemiş de olsa akıllarının onların korkusuyla dolu olduğunu hemen fark etti, konuyu doğrudan doğruya açtığında da hoşnutsuzlukları yüzlerinden okunuyordu.</p>

  <p>“Evren'de hâlâ İstilacılar olsaydı, Evren'in tam da merkezine gitmişken onlarla karşılaşmam gerekirdi,” dedi. “Ama Yedi Güneş'te zeki canlılar yok; bunu daha Vanamonde doğrulamadan önce tahmin etmiştik. Bence İstilacılar çağlar önce gittiler; en az Diaspar kadar yaşlı olan Vanamonde bile onlar hakkında hiçbir şey bilmiyor.”</p>

  <p>Birdenbire Konsey üyelerinden biri, “Buna katılmıyorum,” dedi. “Vanamonde anlayamadığımız bir şekilde İstilacılar'ın soyundan gelmiş olabilir. Kökenini unutmuş; ama bu, bir gün tekrar tehlikeli olmayacağı anlamına da gelmez.”</p>

  <p>Orada yalnızca gözlemci olarak bulunan Hilvar söz hakkı beklemeden konuştu. Alvin onu ilk kez öfkeli görüyordu.</p>

  <p>“Vanamonde aklımın içine baktı,” dedi, “ben de onunkinden bir parça gördüm. Halkım onun ne olduğunu tam olarak anlayamamış olsa da hakkında şimdiden çok şey öğrendi. Kesin olan bir şey var. Vanamonde dost ve bizi bulduğuna memnun. Ondan korkmamız için hiçbir neden yok.”</p>

  <p>Bu çıkışın ardından kısa bir sessizlik oldu ve Hilvar biraz utanarak sakinleşti. Bu andan sonra Konsey Salonu'ndaki gerginlik sanki oradakilerin üzerinden kara bir bulut kalkmış gibi belirgin ölçüde azaldı. Başkan da yapması bekleneni yapmadı, söze girdiği için Hilvar'ı kınamadı. Alvin tartışmayı dinlerken Konsey'de üç düşünce ekolünün temsil edildiğini gördü. Azınlıkta olan tutucular hâlâ her şeyin eski haline döndürülebileceğini ve eski düzenin bir şekilde yeniden sağlanabileceğini umuyorlardı. Bütün mantıksızlığına rağmen umutlarını Diaspar ve Lys'in birbirlerini tekrar unutmaya ikna olmalarına bağlamışlardı.</p>

  <p>İlericiler de onlar kadar küçük bir azınlıktı; Konsey'de bulunmaları bile Alvin'i şaşırtmış ve sevindirmişti. Dış dünyanın bu işgalini tam anlamıyla hoş karşıladıkları söylenemezdi, ama bunu en iyi şekilde değerlendirmeye kararlıydılar. Bazıları Diaspar'ı bunca zamandır fiziksel engellerden bile daha sıkı bir şekilde hapseden psikolojik engellerin aşılmasını önerecek kadar ileri gitmişlerdi.</p>

  <p>Konseydekilerin çoğu şehrin ruh halini doğru bir şekilde yansıtarak geleceğin şekillenmesini beklerken bir tür dikkatli tedbir tavrı benimsemişlerdi. Fırtına geçene dek hiçbir genel plan yapamayacaklarını ya da herhangi bir politikayı idame ettiremeyeceklerini anlamışlardı.</p>

  <p>Toplantı sona erdiğinde Jeserac Alvin ve Hilvar'a katıldı. Loranne Kulesi'ndeki görüşmelerinden -ve ayrılmalarından- beri değişmiş görünüyordu. Bu Alvin'in beklemediği, ama önündeki günler boyunca sık sık görmeye alışması gereken bir değişiklikti. Jeserac daha genç görünüyordu, sanki yaşam ateşi taze yakıt bulmuş, damarlarında alev alev yanıyordu. Yaşına rağmen, Alvin'in Diaspar'ı içine soktuğu durumu kabullenebilen az sayıda kişiden biriydi.</p>

  <p>“Sana bazı haberlerim var, Alvin,” dedi. “Senatör Gerane'i tanıyorsun, sanırım.”</p>

  <p>Alvin bir an düşündü, sonra hatırladı.</p>

  <p>“Tabii. Lys'te ilk tanıştığım kişilerden biriydi. O da temsilcilerin arasında, değil mi?”</p>

  <p>“Evet, onunla zaman içinde birbirimizi çok iyi tamdık. Çok zeki biri ve insan aklım tahmin edemeyeceğim kadar iyi tanıyor. Yine de Lys standartlarına göre kendisinin sadece bir acemi olduğunu söylüyor. Hazır buradayken senin de çok hoşuna gidecek olan bir projeye başlıyor. Bizi şehirde tutan dürtüyü analiz etmeyi düşünüyor ve nedenini anlarsa onu ortadan kaldırabileceğine inanıyor. Aramızdan yaklaşık yirmi kişi onunla birlikte çalışıyor.”</p>

  <p>“Sen de onlardan biri misin?”</p>

  <p>Jeserac, “Evet,” dedi; bu Alvin'in gördüğü ve bundan sonra görebileceği tek mahcubiyet ifadesiydi. “Kolay değil, hele zevkli hiç değil ama canlandırıcı.”</p>

  <p>“Gerane nasıl çalışıyor?”</p>

  <p>“Sagaları kullanıyor. Kendisi bir dizi yaptırdı ve biz onları yaşarken verdiğimiz tepkileri inceliyor. Bu yaştan sonra çocukluğumdaki eğlencelere döneceğimi hiç ummazdım!”</p>

  <p>Hilvar, “Saga da nedir?” diye sordu.</p>

  <p>Alvin heyecanla, “Uydurma düş dünyaları,” diye açıkladı. “En azından birçoğu uydurma, bazıları ise tarihi gerçeklere dayanır. Şehrin hafıza hücrelerinde milyonlarcası kayıtlıdır; dilediğin türden bir macera ya da deneyim seçersin ve aklına uyarımlar yapılınca her şey tamamen gerçek görünür.” Jeserac'a döndü.</p>

  <p>“Gerane sizi ne tür sagalara sokuyor?”</p> 
<p>“Tahmin edeceğin gibi birçoğu Diaspar'dan ayrılmakla ilgili. Bazıları bizi eski yaşamlarımıza, şehrin kuruluşuna mümkün olduğunca yakın zamanlara götürüyor. Gerane bu dürtünün kaynağına ne kadar yaklaşabilirse o kadar kolay üstesinden gelebileceğini düşünüyor.”</p>

  <p>Bu haber Alvin'i oldukça cesaretlendirmişti. Diaspar'ın kapılarını açabilirse işinin yarıdan fazlası tamamlanmış olacaktı tabii dışarıya çıkacak kimse bulabilirse.</p>

  <p>Hilvar kurnazca, “Diaspar'dan çıkabilmeyi <i>gerçekten</i> de istiyor musun?” diye sordu.</p>

  <p>Jeserac hiç tereddüt etmeden, “Hayır,” diye cevapladı. “Bu düşünce beni korkutuyor. Ama tüm dünyanın Diaspar'dan ibaret olduğunu düşünmekle çok yanıldığımı fark ettim ve mantığım bu hatanın düzeltilmesi için bir şeyler yapılması gerektiğini söylüyor. Duygusal olarak hâlâ şehri terk edebilecek güçte değilim; belki de hiç olamayacağım. Gerane bazılarımızı Lys'e getirebileceğini düşünüyor, ben de ona bu deneyinde yardımcı olmak istiyorum. Tabii bir yanımla da başarısız olacağını umuyorum.”</p>

  <p>Alvin yaşlı öğretmenine yeni bir saygıyla baktı. Artık ne uyarıları gözardı ediyor, ne de bir insanı mantıkdışı hareketler yapmaya zorlayan güçleri küçümsüyordu. Elinde olmadan Jeserac'ın olgun cesaretini Khedron'un panik içinde geleceğe kaçmasıyla karşılaştırıyordu ama insan doğasına dair kazanmış olduğu yeni bakış açısı nedeniyle artık Soytarı'yı yaptıkları için suçlamaya kalkışmıyordu.</p>

  <p>Gerane'in başladığı işi bitireceğinden emindi. Jeserac her şeye baştan başlamaya ne kadar istekli olursa olsun bir ömrün izlerini silemeyecek kadar yaşlı olabilirdi. Bunun önemi yoktu, Lys'in psikologlarının hünerli rehberlikleri sayesinde başkaları başarılı olacaktı. Ve birkaçı bir milyar yıllık kabuklarını bir kez kırdıktan sonra diğerlerinin de onları izlemesi sadece bir zaman meselesiydi.</p>

  <p>Sınırlar tamamen kalktığında Diaspar'a -ve Lys'e- neler olacağını düşündü. Her ikisinin de en iyi yönleri bir şekilde korunmalı ve yeni ve sağlıklı bir kültür oluşturulmalıydı. Bu ürkütücü bir görevdi ve ikisinin de tüm bilgelik ve sabırlarına ihtiyaç duyulacaktı.</p>

  <p>Yaklaşan değişimin zorluklarından bazıları şimdiden yaşanıyordu. Lys'ten gelen ziyaretçiler şehirde kendilerine verilen evlerde kalmayı kibarca reddetmişlerdi. Parkta, Lys'i hatırlatan bir ortamda kendi geçici barınaklarını kurmuşlardı. Tek istisna Hilvar'dı; duvarları belirsiz ve eşyaları geçici olan bir evde oturmaktan hoşlanmadıysa da Alvin'in konukseverliğini cesaretle kabul etti; burada fazla kalmayacakları sözü de onu rahatlatmıştı.</p>

  <p>Hilvar hayatında kendini hiç yalnız hissetmemişti, ama Diaspar'da bunu biraz tattı. Şehir onun için Lys'in Alvin için olduğundan daha garipti ve her şeyin son derece karmaşık olması ve çevresindeki her yeri dolduran sayısız yabancı onu ürkütüp sindirmişti. Lys'te herkesi, görüşmemiş olsa bile az çok tanıyordu. Diaspar'da ise bin ömür geçirse bile herkesi tanıyamazdı ve bunun mantıksız bir duygu olduğunu bilmesine rağmen yine de çok sıkılmıştı. Burada, kendisininkiyle hiçbir ortak yanı olmayan bir dünyada kalıyor olmasının tek nedeni Alvin'e olan bağlılığıydı.</p>

  <p>Sık sık Alvin'e karşı olan duygularını çözümlemeye çalışırdı. Dostluğunun küçük ve çırpınıp duran tüm diğer yaratıklara duyduğu şefkatle aynı kaynaktan doğduğunu biliyordu. Alvin'i azimli, inatçı ve bencil, kimsenin şefkatine ihtiyaç duymayan ve bu verilse bile karşılığını veremeyecek biri olarak tanıyanlar bunu duysalar şaşırırlardı. Hilvar ise bundan fazlasını biliyordu; daha ilk andan itibaren bunu içgüdüsel olarak sezmişti. Alvin bir kaşifti ve tüm kaşifler yitirdikleri bir şeyi ararlar. Buldukları çok enderdir, bunun onlara aramaktan daha büyük mutluluk getirmesi ise daha da enderdir.</p>

  <p>Hilvar Alvin'in ne aradığını bilmiyordu. O, Diaspar'ı böylesine inanılmaz bir yetenekle planlamış olan dahiler -ya da onların düşmanları- tarafından çağlar öncesinden harekete geçirilmiş güçlerle hareket ediyordu. Her insan gibi Alvin de bir bakıma bir makine sayılırdı, hareketleri kalıtımsal olarak belirlenmişti. Ama bu ne anlayış ve şefkate duyduğu ihtiyacı azaltıyor, ne de onu yalnızlık ve üzüntüye karşı yenilmez kılıyordu. O kendi halkı için öyle anlaşılmaz bir yaratıktı ki, bazen onun da kendi duygularını paylaştığını unutuyorlardı. Onu bir insan olarak görecek, tamamen farklı bir ortamdan gelen bir yabancıya ihtiyacı vardı.</p>

  <p>Hilvar Diaspar'a geldikten sonraki birkaç gün içinde tüm yaşamı boyunca tanıdığından daha fazla insanla tanışmıştı. Tanışmıştı ama hiçbirini tanımış sayılmazdı. Çünkü çok kalabalıktılar, şehrin halkı kırılması çok zor bir kapalılık içindeydi. Tek sahiplendikleri şey akıllarıydı ve Diaspar'ın sonu gelmez sosyal etkinliklerine katılırken bile bunu sımsıkı koruyorlardı. Hilvar onlara acıyordu, ama onların buna ihtiyaçları olmadığının da farkındaydı. Neyi kaçırdıklarını bilmiyorlardı. Lys'in telepatik toplumunda herkesi birbirine bağlayan <i>ait olma</i> duygusunu. Hatta, gizlemeye çalışsalar da konuştuğu insanların çoğunun ona inanılmaz derecede sıkıcı ve kasvetli bir yaşam sürüyormuş gibi acıyarak baktıkları belliydi.</p>

  <p>Hilvar Alvin'in vasileri Eriston ve Etania'yla tanıştığında da onları hoş ama tamamen aciz, değersiz kişiler olarak gördü. Alvin'in onlara anne ve baba demesini anlayamıyordu. Bu sözcükler Lys'te hâlâ eski biyolojik anlamlarında kullanılırlardı. Diaspar'ı yapanların yaşam ve ölüm kurallarını değiştirdiklerini hatırlamak için hayal gücünü sürekli çalıştırması gerekiyordu ve Hilvar bazen çevresindeki tüm canlılığa rağmen hiç çocuk olmadığı için şehrin yarı yarıya boş olduğunu düşünüyordu.</p>

  <p>Uzun yalnızlığı sona erdiğine göre Diaspar'a bundan sonra ne olacağını merak etti. Şehrin yapabileceği en iyi şeyin onu çağlardır etkisinde tutan Hafıza Bankaları'nı yok etmek olacağına karar verdi. Mucizevi de olsalar -belki de kendilerini üreten bilimin en büyük başarısıydılar- birçok şeyden korkan, hastalıklı bir kültürün ürünüydüler. Bu korkuların bazıları gerçeklere dayanıyordu, ama şimdi görüyorlardı ki, diğerleri sadece hayal ürünüydüler. Hilvar Vanamonde'un aklının keşfedilmesiyle ortaya çıkan tarih şemasını biraz biliyordu. Birkaç gün sonra Diaspar da bilecekti ve geçmişinin ne kadarının efsane olduğunu öğrenecekti.</p>

  <p>Ancak Hafıza Bankaları yok edilirse şehir bin yıl içinde ölürdü, çünkü insanları üreme güçlerini yitirmişlerdi. Bu karşılarına çıkacak en büyük ikilemdi, ama Hilvar şimdiden olası bir çözüm görmüştü. Her teknik sorunun mutlaka bir çözümü vardı ve halkı biyolojik ilimlerde uzmandı. Yapılmış olan şeyler geri döndürülebilirdi, tabii Diaspar isterse.</p>

  <p>Ama ilk önce şehrin neyi yitirmiş olduğunu öğrenmesi gerekirdi. Eğitimleri yıllar -belki yüzyıllar sürerdi. Ama bu bir başlangıçtı- çok yakında ilk ders Diaspar'ı Lys'le temasa geçmenin sarstığı gibi sarsacaktı.</p>

  <p>Lys'i de sarsacaktı. Aralarındaki tüm farklara rağmen iki kültür de aynı köklerden türemiş, aynı hayalleri paylaşmışlardı. Yitirdikleri geçmişlerine sakin ve dikkatli bir gözle bir kez daha baktıklarında her ikisi de daha sağlıklı olacaklardı.</p>
</body>
</html>
