<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>Şehir</h1>

  <p>Şehir çölün bağrında parıldayan bir mücevher gibi yatıyordu. Bir zamanlar değişimi ve başkalaşımı bilirdi, ama artık Zaman bunları silmişti. Çölün yüzünde gece ve gündüz geçip gidiyordu, ama Diaspar sokaklarında vakit hep öğleden sonraydı ve asla karanlık olmazdı. Uzun kış geceleri Yeryüzü'nün zayıf havasında kalmış son nemi dondurarak çölü kırağıyla kaplayabilirdi, ama şehir ne sıcağı ne de soğuğu bilmezdi. Dış dünyayla hiçbir bağlantısı yoktu; kendi içinde bir evrendi.</p>

  <p>İnsanoğlu daha önce de şehirler inşa etmişti, ama böylesini asla. Bazıları yüzlerce, bazıları binlerce yıl ayakta kalmışlardı, sonunda Zaman isimlerini bile silip süpürmüştü. Yalnızca Diaspar kendini ve koruduğu her şeyi çağların ağır ağır aşındırmasına, eskimenin tahribatına ve pasın çürütmesine karşı savunarak Sonsuzluğa meydan okumuştu.</p>

  <p>Şehrin inşa edilmesinden bu yana, Yeryüzü'nün okyanusları ölmüş ve tüm gezegeni çöller kaplamıştı. Son dağlar da rüzgarlar ve yağmurla aşınarak toza dönüşmüştü ve dünya yenilerini çıkaramayacak kadar yorgundu. Şehrin umurunda değildi; Yeryüzü yıkılsa bile Diaspar kendisini yapanların çocuklarını korur, zaman akıp giderken onlara ve hazinelerine bakardı.</p>

  <p>Birçok şeyi unutmuşlardı, ama bunun farkında değillerdi. Onlar çevrelerine, çevreleri de onlara mükemmel bir uyum sağlamıştı, -çünkü birlikte tasarlanmışlardı. Şehrin duvarlarının ötesinde olanlar onları ilgilendirmiyordu; bu akıllarından çıkarılmıştı. Var olan, ihtiyaç duydukları, hayal edebildikleri tek şey sadece Diaspar'dı. İnsanoğlunun bir zamanlar yıldızlara hakim olmuş olmasının onlar için hiçbir anlamı yoktu.</p>

  <p>Yine de eski mitler bazen canlanır ve onları rahatsız eder, onlar da İmparatorluk efsanelerini, Diaspar'ın genç olduğu ve çok sayıdaki güneşlerle yapılan ticaret sayesinde ayakta durduğu günleri huzursuzca hatırlarlardı. Eski günleri geri getirmek istemiyorlardı, ebedi güzlerinde rahattılar çünkü. İmparatorluğun zaferleri geçmişe aitlerdi ve orada kalabilirlerdi çünkü İmparatorluğun sonunun nasıl geldiğini hatırlıyorlardı ve İstilacıları düşününce kemikleri uzayın serinliğiyle ürperiyordu.</p>

  <p>Sonra yine şehrin dirimine ve sıcaklığına, başlangıcı çoktan yitmiş, sonu ise daha da uzak olan uzun altın çağa dönüyorlardı. Böyle bir çağı başkaları da düşlemişler, ama sadece onlar ulaşabilmişlerdi.</p>

  <p>Aynı şehirde yaşayıp, mucizevi bir şekilde hiç değişmeyen aynı caddelerde yürürlerken bir milyar yıldan uzun bir zaman geçip gitmişti.</p>
</body>
</html>
