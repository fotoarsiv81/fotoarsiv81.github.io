<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>2</h1>

  <p>Alvin hayalleriyle boğuşurken oda renk dalgalarının üzerinde bir çekilip bir aktığı parlak duvar dışında karanlıktı. Desenin bir kısmı onu memnun etmişti; denizden süzülerek çıkan dağların hatlarına aşık olmuştu. O yükselen kıvrımlarda bir güç ve gurur vardı; onları uzun süre incelemiş ve görselleştiricinin hafıza ünitesine kaydetmişti, böylece o resmin geri kalanı üzerinde oynarken korunmuş olacaklardı. Yine de bir şeyi gözden kaçırıyordu, ama ne olduğunu da bilmiyordu. Makine aklında gezinen şekilleri okuyup duvarın üzerinde maddeleştirmeye çalışırken boşlukları defalarca doldurmaya çalışmıştı. Bir faydası yoktu. Çizgiler bulanık ve belirsiz, renkler karışık ve cansızdı. Ressam amacını bilmiyorsa, bunu ona en mucizevi aletler bile sağlayamazlardı.</p>

  <p>Alvin kendisini tatmin etmeyen karalamalarını sildi ve güzelliklerle doldurmaya çalıştığı dörtte üçü boş dörtgene somurtarak baktı. Ani bir dürtüyle şeklin boyutunu iki katına çıkardı ve çerçevenin ortasına getirdi. Hayır, bu tembelce bir kaçıştı ve denge tamamen bozulmuştu. Daha da kötüsü, ölçekteki değişiklik çalışmasındaki hataları, o ilk bakışta sağlam görünen çizgilerdeki kararsızlığı ortaya çıkarmıştı. Yine en baştan başlaması gerekecekti.</p>

  <p>Makineye, “Hepsini sil,” komutunu verdi. Denizin maviliği soldu; dağlar sis gibi çözüldüler, sonunda sadece boş duvar kaldı. Sanki hiç var olmamışlardı. Alvin doğmadan çağlar önce Yeryüzü'nün tüm denizlerini ve dağlarını yutan boşlukta kaybolmuşlardı.</p>

  <p>Odaya yeniden ışık doldu ve Alvin'in hayallerini <i>üzerine yansıttığı</i> parlak dörtgen çevresiyle bütünleşerek diğer duvarlarla birleşti. Ama onlar duvar mıydı? Daha önce böyle bir yer görmemiş biri için burası gerçekten de çok <i>tuhaf bir odaydı.</i> Hiçbir özelliği yoktu ve tamamen mobilyasızdı; öyle ki Alvin bir kürenin merkezinde oturuyor gibiydi. Duvarları yerden ya da tavandan <i>ayıran</i> gözle görünür hatlar yoktu. Gözün takılabileceği hiçbir şey yoktu; görme duyusuna bakarsanız, Alvin'in çevresini saran boşluk üç metre de, üç kilometre de olabilirdi. Ellerini uzatıp yürüyerek bu alışılmadık yerin fiziksel sınırlarını keşfetme dürtüsüne karşı koymak zor olurdu.</p>

  <p>Yine de bunun gibi odalar tarihin büyük bir bölümü boyunca insan ırkının çoğunun “evi” olmuştu. Alvin'in uygun düşünceye yoğunlaşması yeterliydi, duvarlar şehrin hangi bölümünü seçmişse oraya açılan pencerelere dönüşürlerdi. Bir başka dilek ve daha önce hiç görmediği makineler odayı ihtiyaç duyabileceği her türlü mobilyanın görüntüleriyle dolduruverirlerdi. “Gerçek” olup olmamaları son bir milyar yıldır pek az kişiyi rahatsız etmişti. Diğer sahtekârdan, yani katı maddeden daha az gerçek değillerdi elbette ve ihtiyaç kalmadığında şehrin Hafıza Bankaları'nın hayalet dünyasına geri gönderilebilirlerdi. Diaspar'daki her şey gibi onlar da asla eskimezlerdi ve kayıtlı kalıpları bilinçli bir hareketle silinmezse değişmezlerdi de.</p>

  <p>Alvin odasını kısmen yeniden kurmuştu ki, ısrarlı, zil sesine benzer melodi bir kulağında yankılandı. Aklından kabul sinyalini geçirdi ve üzerinde resim yaptığı duvar bir kez daha ayrıştı. Beklediği gibi ebeveynleri karşısındaydı, hemen arkalarında da Jeserac duruyordu. Öğretmeninin varlığı bunun sıradan bir aile toplantısı olmadığı anlamına geliyordu, ama bunu biliyordu zaten.</p>

  <p>Yanılsama kusursuzdu, Eriston konuştuğunda bile bozulmadı. Alvin aslında Eriston, Etania ve Jeserac'ın birbirinden kilometrelerce uzakta olduklarını biliyordu, şehri inşa edenler zamana boyun eğdirdikleri gibi mekanı da fethetmişlerdi. Alvin ebeveynlerinin Diaspar'ın sayısız kuleleri ve karmakarışık labirentleri arasında nerede yaşadıklarından bile emin değildi, onlarla fiziksel olarak son birlikte oluşundan sonra taşınmışlardı.</p>

  <p>Eriston, “Alvin,” diye başladı, “annen ve ben seni tanıdığımızdan bu yana tam yirmi yıl geçti. Bunun anlamını biliyorsun. Vasiliğimiz artık sona erdi ve dilediğin gibi hareket etmekte özgürsün.”</p>

  <p>Eriston'un sesinde bir hüzün zerresi -ama sadece zerresi- vardı. Daha çok rahatlık vardı, sanki Eriston bir süredir devam eden bir durumun artık resmiyet kazanmasından memnundu. Alvin özgürlüğüne kavuşmayı uzun yıllar boyunca beklemişti.</p>

  <p>“Anlıyorum,” diye cevapladı. “Bana baktığınız için size teşekkür ederim; sizi tüm hayatlarımda hatırlayacağım.” Bu resmi cevaptı; o kadar çok duymuştu ki; tüm anlamı silinmişti. Sadece hiçbir önemi olmayan bir ses kalıbıydı. Yine de “tüm hayatlarım” , üzerinde durulacak olursa garip bir ifadeydi. Ne anlama geldiğini az çok biliyordu; artık kesin olarak öğrenmesinin zamanı gelmişti. Diaspar'da anlamadığı ve önünde uzanan yüzyıllar boyunca öğreneceği çok şey vardı.</p>

  <p>Etania bir an konuşacak gibi oldu. Giysisinin rengarenk, incecik kumaşını buruşturarak bir elini kaldırdı, sonra yanına doğru indirdi. Sonra çaresizce Jeserac'a döndü ve Alvin ilk defa ebeveynlerinin endişeli olduklarını fark etti. Hafızası son birkaç haftanın olaylarını hızla taradı. Hayır, son zamanlarda bu donuk kararsızlığa, hem Eriston'u hem Etania'yı saran bu üstü kapalı gerginliğe neden olabilecek bir şey olmamıştı.</p>

  <p>Ancak Jeserac duruma hakimdi. Eriston ve Etania'ya soru soran bir bakış fırlattı, başka bir şey söylemeyeceklerinden emin oldu ve yıllardır atmayı beklediği nutuğu patlattı.</p>

  <p>“Alvin,” diye başladı, “yirmi yıldır öğrencimsin ve sana şehrin düzenini öğretmek ve senin olan mirası elde etmeni sağlamak için elimden geleni yaptım. Bana birçok soru sordun ve hepsini cevapladığım söylenemez. Bazılarım öğrenmeye hazır değildin, bazılarını da ben bilmiyordum. Artık küçük değilsin, oysa çocukluğun henüz başlıyor. Yardımıma ihtiyacın olursa sana rehberlik etmek hâlâ görevim. İki yüz yıl sonra Alvin, bu şehir ve tarihi hakkında bir şeyler anlamaya başlayabilirsin. Hayatının sonuna yaklaşan ben bile Diaspar'ın dörtte birinden az bir bölümünü, hazinelerininse belki binde birinden de azını gördüm.”</p>

  <p>Buraya kadar Alvin'in bilmediği bir şey yoktu, ama Jeserac'ı acele ettirmeye de imkan yoktu. Yaşlı adam yüzyılların uçurumunun ötesinden sabit gözlerle ona baktı, sözlerinde insanlar ve makinelerle iç içe geçmiş uzun bir hayat boyunca kazanılmış sınırsız bilgeliğin ağırlığı vardı.</p>

  <p>“Söyle, Alvin," dedi, “doğmadan önce, kendini Yartılış Merkezi'nde, Etania ve Eriston'un karşısında bulmadan önce <i>nerede</i> olduğunu hiç kendine sordun mu?”</p>

  <p>“Hiçbir yerde olmadığımı varsayıyordum -sadece şehrin aklındaki, yaratılmayı bekleyen bir kalıp olduğumu- tıpkı bunun gibi.”</p>

  <p>Alvin'in yanıbaşında alçak bir koltuk parıldadı ve maddeye dönüştü. Oturup Jeserac'ın devam etmesini bekledi.</p>

  <p>Gelen cevap “Tabii ki haklısın,” oldu, “Ama bu cevabın sadece bir kısmı -hem de oldukça küçük bir kısmı. Bugüne kadar sadece yaşıtın olan çocukları tanıdın, onların da gerçekten haberleri yok. Yakında hatırlayacaklar, ama sen değil, bu yüzden seni gerçeklere hazırlamalıyız.</p>

  <p>“Alvin, insan ırkı bir milyar yıldan uzun bir zamandır bu şehirde yaşıyor. Galaksi İmparatorluğu çöktüğünden ve İstilacılar yıldızlara döndüğünden beri dünyamız burası. Diaspar'ın duvarlarının dışında efsanelerimizin söz ettiği çöl dışında hiçbir şey yok.</p>

  <p>“İlkel atalarımız hakkında çok kısa ömürlü canlılar oldukları ve garip görünse de, hafıza üniteleri ya da madde düzenleyiciler olmadan kendi kendilerine çoğalabildikleri dışında fazla şey bilmiyoruz. Her insanın anahtar şifreleri karmaşık ve göründüğü kadarıyla kontrol edilemeyen bir şekilde, bedenin içinde yaratılan mikroskobik hücre yapılarında saklanıyordu. İlgini çekerse biyologlar sana bu konudan söz edebilirler, ama yöntemin pek bir önemi yok, çünkü tarihin daha başında terk edildi.</p>

  <p>“Tüm cisimler gibi insan da yapısı -kalıbı ile tanımlanır. Bir insanın kalıbı, hele insan aklını belirleyen kalıp, inanılmaz derecede karmaşıktır. Ancak Doğa bu kalıbı gözün göremeyeceği kadar küçük bir hücreye sığdırmayı başarmış.</p>

  <p>“Doğa ne yapabiliyorsa İnsan da kendi yöntemleriyle yapabilir. Çalışmanın ne kadar sürdüğünü bilmiyoruz. Belki bir milyon yıl, ama bu nedir ki? Sonunda atalarımız bir insanı analiz edip bilgiyi saklamayı ve bu bilgiyi kullanarak senin o koltuğu yarattığın gibi orijinali yeniden yaratmayı öğrendiler.</p>

  <p>“Bu tip şeylerin ilgini çektiğini biliyorum, Alvin; ama sana tam olarak nasıl yapıldığım açıklayamam. Bilginin nasıl saklandığı hiç önemli değil; önemli olan tek şey bilginin kendisi. Kâğıda yazılı sözcükler, çeşitli manyetik alanlar şeklinde bulunabilir, ya da elektrik yükü kalıpları şeklinde. İnsanlar tüm bu saklama yöntemlerini ve daha birçoklarını kullandılar. Kısacası uzun zaman önce kendilerini -daha kesin konuşursak, bedenlerinden alınmış ve tekrar canlandırılabilmelerine yarayacak kalıpları- saklamayı başardılar.</p>

  <p>“Bu kadarını zaten biliyorsun. Atalarımız böylece bize gerçek anlamıyla ölümsüzlüğü sunarken ölümün ortadan kalkmasıyla oluşacak sorunları da engellediler. Bir bedende bin yıl her insan için yeterince uzundur; bu sürenin sonunda aklı anılarla dolup taşıyordur ve tek istediği dinlenmektir -ya da yeni bir başlangıç.</p>

  <p>“Alvin, bu hayatı kısa bir süre sonra terk etmeye hazır olmalıyım. Anılarımı gözden geçirecek, düzenleyecek ve saklamak istemediklerimi sileceğim. Sonra Yaratılış Merkezi'ne gireceğim,ama senin hiç görmediğin bir kapıdan. Bu yaşlı bedenin yaşamı sona erecek, bilincin kendisi de öyle. Jeserac'dan geriye bir kristalin kalbindeki donmuş bir elektron galaksisinden başka bir şey kalmayacak.</p>

  <p>“Uyuyacağım, Alvin, düş görmeden. Sonra bir gün, belki yüz bin yıl sonra kendimi yeni bir bedende bulacak, vasilerim olarak seçilmiş kişilerle tanışacağım. Eriston ve Etania'nın sana rehberlik ettikleri gibi bana bakacaklar, çünkü başlangıçta Diaspar hakkında hiçbir şey bilmeyeceğim ve daha önce ne olduğum hakkında hiçbir anım olmayacak. Çocukluğumun sonunda o anılar yavaş yavaş canlanacaklar ve ben varoluşumdaki yeni döneme girerken onlara göre gelişeceğim.</p>

  <p>“Hayatlarımızın kalıbı bu, Alvin. Hepimiz burada daha önce defalarca bulunduk, ama aralardaki varolmayış süreleri tesadüf yasalarına göre değiştikleri için şu andaki halk da asla tekrar bir araya gelmeyecek. Yeni Jeserac'ın yeni ve farklı arkadaşları ve ilgi alanları olacak, ama eski Jeserac -kalmasına izin verdiğim ölçüde- hâlâ yaşayacak.</p>

  <p>“Hepsi bu değil. Alvin, herhangi bir anda Diaspar halkının sadece yüzde biri yaşar ve sokakları doldurur. Büyük çoğunluğu ise onları bir kez daha var olma safhasına çağıracak sinyali bekleyerek Hafıza Bankaları'nda uyurlar. Böylece devamlılığı sağlarız, ama değişiklikle birlikte -durgunluk değil, ölümsüzlük.</p>

  <p>“Neyi merak ettiğini biliyorum, Alvin. Arkadaşlarının yapmaya başladıkları gibi eski hayatlarının anılarını ne zaman hatırlayacağını bilmek istiyorsun.</p>

  <p>“Senin hatıraların yok, çünkü benzersizsin. Gölgesi çocukluğuna düşmesin diye bu gerçeği senden olabildiğince uzun bir süre saklamaya çalıştık, ama herhalde biraz olsun tahmin etmişsindir. Beş yıl öncesine kadar bundan biz de şüphelenmemiştik, ama artık şüphe yok.</p>

  <p>“Alvin, sen Diaspar'da şehrin kuruluşundan beri sadece birkaç kez vuku bulmuş bir şeysin. Belki çağlardır Hafıza Bankaları'nda uykudaydın -belki de rastgele bir permütasyonla sadece yirmi yıl önce yaratıldın. Şehrin tasanmcıları tarafından daha en başta planlanmış olabilirsin, belki de sadece günümüzün amaçsız bir kazasısın.</p>

  <p>“Bilmiyoruz. Tüm bildiğimiz şu: Alvin, insan ırkında yalnızca sen, daha önce hiç yaşamadın. En az on milyon yıldır Yeryüzü'nde kelimenin tam anlamıyla doğan ilk çocuk sensin.”</p>
</body>
</html>
