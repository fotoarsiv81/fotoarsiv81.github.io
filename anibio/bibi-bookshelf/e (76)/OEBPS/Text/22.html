<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>22</h1>

  <p>Jeserac, <i>Birkaç gün önce bu toplantı kesinlikle düşünülemezdi bile,</i> diye düşündü. Lys'den gelen altı ziyaretçi at nalının açık ucuna yerleştirilmiş bir masada, Konsey'in karşısına oturmuşlardı. Daha kısa bir süre önce aynı noktada Alvin'in durduğunu ve Konsey'in Diaspar'ın dünyaya kapatılması kararını dinlediğini anımsaması kaderin tuhaf bir cilvesiydi. Şimdi ise dünya sadece dünya değil, Evren de intikam almak istercesine Diaspar'ın karşısındaydı.</p>

  <p>Konsey'in kendisi değişmişti bile. Tam beş üye yoktu. Kendilerini bekleyen sorumluluk ve sorunlarla yüzleşememiş ve Khedron'un yaptığını yapmışlardı. Jeserac halkının bu kadar çoğu milyonlarca yıldır karşılarına çıkan ilk gerçek sınavla yüzleşmeyi başaramıyorsa bunun Diaspar'ın başarısız olduğunun ispatı olduğunu düşünüyordu. Binlercesi şimdiden kaçıp Hafıza Bankalarının geçici yokluğuna sığınmışlardı, uyandıklarında krizin sona ermiş ve Diaspar'ın eski haline dönmüş olacağını umuyorlardı. Hayal kırıklığına uğrayacaklardı.</p>

  <p>Jeserac Konsey'deki boş yerlerden birini doldurmak üzere görevlendirilmişti. Alvin'in öğretmeni olması yüzünden konumu biraz gölgede de olsa orada bulunması o kadar önemliydi ki, hiç kimse onu aralarına almamayı önermedi. At nalı şeklindeki masanın bir ucunda, kendisine birçok avantaj sağlayan bir yerde oturuyordu. Hem ziyaretçilerin yüzlerini inceleyebiliyor, hem de Konsey üyesi dostlarınınkileri görebiliyordu ve yüz ifadeleri yeterince çok şey söylüyordu.</p>

  <p>Alvin'in haklı olduğuna şüphe yoktu; Konsey kaçınılmaz, nahoş gerçeği yavaş yavaş görmeye başlamışa. Lys'den gelen temsilciler Diaspar'daki en üstün zekalardan bile daha hızlı düşünebiliyorlardı. Tek avantajları da bu değildi, olağanüstü bir koordinasyon gösteriyorlardı ve Jeserac bunun telepatik güçleri sayesinde olduğunu tahmin ediyordu. Konsey üyelerinin akıllarını okuyup okumadıklarını düşündü, ama bu toplantının yapılmasını sağlamak için verdikleri sözden dönmeyeceklerine emindi.</p>

  <p>Jeserac pek fazla mesafe katedildiğini düşünmüyordu; yapılabileceğini de sanmıyordu. Lys'in varlığını açıkça kabul etmiş olan Konsey neler olduğunu hâlâ fark edemiyordu. Ama korktukları belliydi. Ziyaretçiler de öyle, yine de onlar bu gerçeği gizlemeyi daha iyi beceriyorlardı.</p>

  <p>Jeserac ise beklediği kadar korkmamıştı; korkuları hâlâ içindeydi, ama sonunda onlarla yüzleşmişti. Alvin'in pervasızlığı -yoksa cesareti mi demeliydi?- bakış açısını değiştirmiş ve önünde yeni ufuklar açmıştı. Diaspar'ın duvarlarının dışına tek bir adım bile atabileceğine inanmıyordu, ama artık Alvin'e bunu yaptıran dürtüyü anlıyordu.</p>

  <p>Başkan'ın sorusuna hazırlıksız yakalanmıştı, ama çabucak toparlandı.</p>

  <p>“Bence bu durumun daha önce ortaya çıkmaması tamamen şans,” dedi. “Daha önce on dört Benzersiz olduğunu biliyoruz ve yaratılışlarının ardında bir plan olmalı. Bence bu plan Lys ile Diaspar'ın sonsuza dek ayrı kalmamalarıydı. Alvin bunu anladı, ama bir şey daha yaptı ki, bunun başlangıçtaki planda olduğunu sanmıyorum. Merkez Bilgisayar bunu doğrulayabilir mi?”</p>

  <p>Mekanik ses hemen cevap verdi.</p>

  <p>“Konsey Üyesi, tasarımcılarım tarafından verilmiş komutlar hakkında bilgi veremeyeceğimi biliyorsunuz.”</p>

  <p>Jeserac bu hafif uyarıyı dikkate aldı.</p>

  <p>“Nedeni ne olursa olsun, gerçekleri inkâr edemeyiz. Alvin uzaya çıktı. Döndüğünde tekrar gitmesini engelleyebilirsiniz -tabii o zaman çok şey öğrenmiş olacağı için bunu yapabileceğinizden kuşkuluyum. Ve korktuğunuz şey gerçekleşmişse, hiçbirimizin yapabileceği bir şey olamaz. Dünya tamamen çaresiz -milyonlarca asırdır olduğu gibi.”</p>

  <p>Jeserac durakladı ve bakışlarını masalarda dolaştırdı. Kimse söylediklerinden memnun olmamıştı, o da bunu beklemiyordu zaten.</p>

  <p>“Ama bence endişelenmemiz için bir neden yok. Yeryüzü şu anda daha önce olduğundan daha fazla tehlikede değil ki. Bir tek küçük gemideki iki insan İstilacılar'ın gazabını nasıl tekrar üzerimize çeksin? Biraz açık yürekli olalım ve kabul edelim; İstilacılar isteselerdi dünyamızı çağlar önce yok ederlerdi.”</p>

  <p>Hoşnutsuz bir sessizlik oldu. Bu sapkınlıktı. Eskiden olsa Jeserac da bu hükme varırdı.</p>

  <p>Kaşlarını iyice çatmış olan Başkan söze girdi.</p>

  <p>“İstilacılar'ın Yeryüzü'nü ancak İnsanın bir daha uzaya çıkmaması şartıyla bağışladıklarını söyleyen bir efsane yok mu? Ve şimdi bu şartı bozmuş olmuyor muyuz?”</p>

  <p>Jeserac, “Evet, bir efsane,” dedi. “Birçok şeyi sorgulamadan kabul ediyoruz, bu da onlardan biri. Ancak bunun bir kanıtı yok. Böylesine önemli bir şeyin Merkez Bilgisayar'da kaydedilmemiş olduğuna inanamam; oysa o, bu anlaşma konusunda hiçbir şey bilmiyor. Sadece bilgi alma makineleri aracılığıyla da olsa bunu ona sordum. Konsey'in ise bunu doğrudan sorabileceğine eminim.”</p>

  <p>Jeserac yasak bölgeye adım atarak ikinci bir ihtar almak istemiyordu ve Başkan'ın cevabını bekledi.</p>

  <p>Cevap gelmedi, çünkü Lys'li ziyaretçiler birdenbire koltuklarında hareketlenmeye başlamışlardı; yüzleri aynı inanamayış ve endişe ifadesiyle donmuştu. Sanki uzaklardaki bir sesin kulaklarına söylediği bir mesajı dinliyorlardı.Konsey bekliyor, sessiz konuşma devam ettikçe onların da endişeleri artıyordu. Sonra temsilcilerin lideri silkinerek trans halinden çıktı ve özür dileyen bir ifadeyle Başkan'a döndü.</p>

  <p>“Az önce Lys'den çok garip ve endişe verici bir haber aldık,” dedi.</p>

  <p>Başkan, “Alvin Yeryüzü'ne mi döndü?” diye sordu.</p>

  <p>“Hayır. Alvin değil. Başka bir şey.”</p>

  <p> </p>

  <p>Alvin sadık gemisini Airlee'deki açıklığa indirirken insanlık tarihinde Yeryüzü'ne böyle bir kargo getirmiş bir gemi var mıdır, diye merak ediyordu. Tabii Vanamonde geminin fiziksel hacmi içinde sayılabilirse. Yolculuk boyunca onu hiç hissetmemişlerdi; Hilvar Vanamonde'un bilinç küresinin uzayda herhangi bir konumda olabileceğini söylemişti ve onun bilgisi kaynağından öğrenilmişti. Vanamonde hiçbir yerde değildi. Belki <i>hiçbir zamanda</i> da değildi.</p>

  <p>Gemiden çıktıklarında Seranis ve beş Senatör onların bekliyorlardı. Alvin Senatörlerden birini son gelişinde görmüştü; önceki görüşmelerinde gördüğü diğer ikisinin Diaspar'da olduğunu tahmin etti. Toplantının nasıl gittiğini ve şehrin milyonlarca yıl sonra gelen ilk yabancıların varlığına nasıl tepki verdiğini merak ediyordu.</p>

  <p>Seranis oğluyla kucaklaştıktan sonra soğuk bir ifadeyle, “Dikkate değer varlıkları bulmakta üstün bir yeteneğin olduğu görülüyor, Alvin,” dedi. “Yine de bu seferki başarını kısa sürede aşabileceğini sanmıyorum.”</p>

  <p>Şaşırma sırası Alvin'deydi.</p>

  <p>“Yani Vanamonde geldi mi?”</p>

  <p>“Evet, saatler önce. Her nasılsa geminin giderken bıraktığı izi geriye doğru izlemeyi başarmış. Tek başına bu bile baş döndürücü ve ilginç felsefi problemler doğuran bir olay. Lys'e de onu keşfettiğiniz anda geldiğini gösteren bazı kanıtlar var, yani sonsuz bir hıza da sahip. Hepsi bu kadar da değil. Son birkaç saatte bize var olduğunu sandığımızdan daha çok tarih öğretti.”</p>

  <p>Alvin hayretle bakakaldı. Sonra anladı; Vanamonde'un son derece zeki ve birbiriyle harika bir uyum içinde olan bu akıllar üzerindeki etkisini tahmin etmek zor değildi. Şaşırtıcı bir hızla hareket etmişlerdi, birden gözünün önünde çevresi Lys'in meraklı zekalarıyla sarılmış, belki biraz da ürkmüş bir Vanamonde canlandı.</p>

  <p>Alvin, “Ne olduğunu anlayabildiniz mi?" diye sordu.</p>

  <p>“Evet. Bu kolay oldu, ama kökenini hâlâ bilmiyoruz. O saf bir zihin ve görünüşe göre bilgisi sınırsız. Ama çocuksu biri, kelimenin tam anlamıyla öyle.”</p>

  <p>Hilvar, “Tabii ya!” diye bağırdı. “Tahmin etmeliydim!”</p>

  <p>Alvin bir şey anlamamıştı, Seranis ona acıdı.“Yani Vanamonde son derece büyük, belki sonsuz bir akla sahip, ama henüz bir yetişkin değil, gelişmemiş. Gerçek zekası bir insanınkinden az,” -Seranis biraz da iğneli bir ifadeyle gülümsedi- “ama düşünce fonksiyonları çok hızlı ve çok çabuk öğreniyor. Ayrıca hâlâ tam olarak anlamadığımız bazı güçleri var. Anlaşılmaz bir şekilde tüm geçmiş onun aklının hizmetinde sanki. Yeryüzü'ne gelmek için sizin izlerinizi takip ederken de bu yeteneğini kullanmış olabilir.” Alvin ses çıkarmadan duruyordu, bu defa yenilmişti. Hilvar'ın Vanamonde'u Lys'e getirmekte ne kadar haklı olduğunu anlıyordu. Seranis'i atlattığı için ne kadar şanslı olduğunu da; bu hayatta bir kez daha yapabileceği bir şey değildi.</p>

  <p>“Vanamonde'un daha yeni doğduğunu mu söylemek istiyorsun?”</p>

  <p>“Kendi ölçülerine göre evet. Gerçek yaşı çok büyük, ama İnsan'ınki kadar değil. Tuhaf olan şey ise, onu bizim yarattığımızda ısrar ediyor ve hiç şüphesiz kökeninin geçmişin tüm sırlarıyla ilişkisi var.”</p>

  <p>Hilvar biraz sahiplenen bir sesle, "Vanamonde'a şimdi ne yapılıyor?” diye sordu.</p>

  <p>“Grevam tarihçileri onu sorguluyorlar. Geçmişin ana hatlarını belirlemeye çalışıyorlar, ama çalışma yıllar sürecek. Vanamonde geçmişi mükemmel detaylarla açıklayabiliyor, ama gördüklerini kendisi anlamadığı için onunla çalışmak çok zor.” Alvin Seranis'in bütün bunları nereden bildiğini düşündü; sonra Lys'teki uyanık olan her aklın büyük araştırmanın ilerleyişini seyrediyor olacağını hatırladı. Lys'te de Diaspar'daki kadar büyük bir iz bırakmış olmaktan gurur duydu, ama bu gurur düş kırıklığıyla karışmıştı. Burada hiçbir zaman tam olarak paylaşamadığı ve anlayamadığı bir şey vardı: İnsanların akılları arasındaki doğrudan bağlantıya bile sağır birinin müziğe, ya da bir körün renklere olduğu kadar yabancıydı. Lys halkı ise Yeryüzü'ne getirdiği ancak hiçbir duygusuyla algılayamadığı bu hayal bile edilemeyecek kadar yabancı yaratıkla düşünce alışverişinde bulunuyorlardı.</p>

  <p>Burada ona yer yoktu; sorgulama bitince cevaplar ona söylenecekti. Sonsuzluğun kapılarını açmıştı, şimdi ise yaptıkları karşısında hayrete düşüyor. Hatta korkuyordu. Kendi huzurunu sağlamak için Diaspar'ın küçük, bildik dünyasına dönmeli, düşlerini ve amacını tartarken onun güvencesini aramalıydı. Burada bir ironi seziliyordu; yıldızlar arasında şansını denemek için şehri terk eden korkmuş bir çocuğun annesine koşuşu gibi yurduna dönüyordu.</p>
</body>
</html>
