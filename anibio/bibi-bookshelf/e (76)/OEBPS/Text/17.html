<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>17</h1>

  <p>Tıpkı onu son gördüğü zamanki gibiydi; dev kara çukur <i>gün ışığını emiyor</i> ve göze hiçbir şey yansıtmıyordu. Kalenin yıkıntıları arasında durup hareketsiz suları dev ahtapotun artık biçimli ve akıllı bir yaratık değil, mikroskobik hayvancıklardan oluşan dağınık bir bulut olduğunu gösteren göle baktı.</p>

  <p>Robot hâlâ yanındaydı, ama Hilvar ortalıkta görünmüyordu. Ne bunun ne anlama geldiğini düşünecek ne de arkadaşının yokluğu için endişelenecek zamanı vardı, zira birdenbire öyle müthiş bir şey oldu ki, diğer tüm düşünceler aklından uçup gitti.</p>

  <p>Gökyüzü yarılıp ikiye bölünmeye başladı. İnce, karanlık bir yarık ufuktan gökyüzüne doğru uzandı ve sanki Evren'de gece ve kaos patlak veriyormuşçasına yavaşça genişledi. Yarık karşı konulmaz bir şekilde büyüyerek gökyüzünün dörtte birini sardı. Alvin astronominin gerçekleri hakkındaki tüm bilgisine rağmen kendisinin ve dünyasının dev, mavi bir kubbe altında oldukları ve şimdi de dışarıdan gelen <i>bir şeyin</i> o kubbeyi parçaladığı hissini veren ezici izlenimine karşı koyamıyordu.</p>

  <p>Gece çatlağının büyümesi durmuştu. Onu açan güçler eğilip keşfettikleri oyuncak evrene bakıyorlar, belki de aralarında dikkate değer olup olmadığını tartışıyorlardı. Alvin bu kozmik inceleme karşısında ne endişe ne de korku duyuyordu. Güç ve bilgelikle karşı karşıya olduğunu biliyordu, bir insan bunların karşısında ancak hayranlık duyabilirdi, korku değil.</p>

  <p>Ve karar vermişlerdi. Sonsuzluğun birkaç zerresini Yeryüzü ve onun insanlarıyla harcayacaklardı. Gökyüzünde kırdıkları pencereden geliyorlardı.</p>

  <p>Gökyüzündeki bir demir ocağından çıkan kıvılcımlar gibi indiler Yeryüzü'ne. Kıvılcımlar giderek daha kalınlaştı ve sonunda ateşten bir şelale gökyüzünden inerek yere değdiği anda sıvı ışık havuzları oluşturdu. Alvin'in kulaklarında bir müjde gibi yankılanan sözcükleri duymasına gerek yoktu:</p>

  <p><i>“Büyükler geldiler. ”</i></p>

  <p>Ateş ona kadar geldi ve onu yakmadı. Her yeri sarmıştı; altın rengi parıltısıyla Shalmirane'in dev çukurunu dolduruyordu. Alvin hayranlıkla izlerken onun biçimsiz bir ışık seli olmadığını, bir şekli ve yapısı olduğunu gördü. Çözülüp farklı şekillere, ayrı ayrı alev girdaplarına dönüşmeye başladı. Girdaplar eksenleri etrafında giderek daha hızlı dönüyorlardı, merkezleri yükselip sütunlar oluşturmaya başlamıştı. Alvin bunların içinde görünüp kaybolan esrarengiz şekiller görebiliyordu. Bu ışıl ışıl totem heykellerinden hafif bir müzik notası duyuldu, çok uzaklardan geliyordu ve insanın aklını başından alacak kadar tatlıydı. <i>“Büyükler geldiler.”</i></p>

  <p>Bu kez bir cevap geldi. “Efendi'nin hizmetkârları size hoş geldiniz, diyor. Gelişinizi bekliyorduk.” Engellerin artık kalktığını anlamıştı. Ve o anda Shalmirane ve tuhaf ziyaretçileri kayboldular; bir kez daha Diaspar'ın derinliklerinde, Merkez Bilgisayar'ın önündeydi.</p>

  <p>Hepsi bir yanılsamaydı, gençliğinde saatlerce zaman geçirdiği sagalardan farklı değildi. Ama bütün bunlar, hele gördüğü o garip görüntüler nasıl yaratılmıştı?</p>

  <p>Merkez Bilgisayar'ın kısık sesi, “Alışılmadık bir problemdi,” dedi. “Robotun aklında Büyükler hakkında görsel bir düşünce olacağını biliyordum. Eğer algıladıklarının o görüntüye uyduğuna ikna edebilirsem gerisi kolay olacaktı.”</p>

  <p>“Peki bunu nasıl yaptın?”</p>

  <p>"Özetle, robota Büyükler'in nasıl göründüklerini sordum ve sonra bunun düşüncelerinde oluşturduğu şekli kavramaya çalıştım. Şekil oldukça eksikti, çoğunu uydurmam gerekti. Yarattığım resim birkaç defa robotun düşüncesinden oldukça uzaklaştı, ama bu olduğunda robotun aklının giderek karıştığını hissettim ve o daha şüphelenmeden görüntüde değişiklikler yaptım. Biliyorsun ki, onun tek bir devresini kullanabileceği yerlerde ben yüzlerce devremi kullanabilirim; böylece bir görüntüden diğerine öyle çabuk geçtim ki, değişiklik anlaşılmadı. Bir tür sihirbaz numarasıydı; robotun hem algı devrelerini doldurdum hem de değerlendirme yetisini alt üst ettim. Senin gördüğün yalnızca en son, düzeltilmiş görüntüydü; Efendi'nin vahyine en iyi uyanıydı. Kabaydı, ama yeterli oldu. Robot gerçek olduğuna kilidin kalkmasına yetecek kadar bir süre inandı ve o anda aklıyla tam temasa geçebildim. Artık deli değil; dilediğin soruyu cevaplayacaktır.”</p>

  <p>Alvin hâlâ kendinde değildi; o sahte kıyametin görüntüsü hâlâ aklını yakıyordu ve Merkez Bilgisayar'ın açıklamasını tam olarak anlamamış gibiydi. Önemli değildi bu; bir terapi mucizesi gerçekleşmiş ve bilgi kapıları önünde ardına kadar açılmıştı.</p>

  <p>Sonra Merkez Bilgisayar'ın uyarısını hatırladı ve endişeyle sordu: “Peki ya Efendi'nin emirlerini yok saymanın ahlaki sakıncaları?”</p>

  <p>“O emirlerin neden verildiklerini anladım. Onun yaşamını ayrıntılı olarak incelediğinde, ki bunu artık yapabilirsin, birçok mucizeler yarattığını öne sürdüğünü göreceksin. Müritleri ona inandılar, bu da gücüne güç kattı. Ama tabii ki bütün o mucizelerin basit birer açıklaması vardı. Tabii gerçekten oldularsa. Normalde zeki olan insanların böyle aldatılabilmeleri şaşırtıcı bir durum.”</p>

  <p>“Yani Efendi bir sahtekâr mıydı?”</p>
<p>“Hayır; o kadar basit değil. Yalnızca bir sahtekâr olsa böyle bir başarıyı asla elde edemez, başlattığı akım da bu kadar uzun sürmezdi. O iyi bir insandı ve öğrettiklerinin çoğunda doğruluk ve bilgelik vardı. Sonunda mucizelerine kendi de inandı, ama onların çürütebilecek bir tanık olduğunu da biliyordu. Robot tüm sırlarını biliyordu; onun sözcüsü ve ortağıydı, ama dikkatle sorgulanırsa gücünün temellerini yıkabilirdi. Bu yüzden ona Büyüklerin geleceği güne, Evrenin son gününe kadar hafızasını asla açmamasını emretti. Aynı insanda dürüstlük ve yalancılığın böylesi bir karışımının bulunduğuna inanmak zor, ama durum bu.”</p>

  <p>Alvin robotun tarihi esaretinden kurtuluşu hakkında neler hissettiğini düşündü. Üzüntü gibi duyguları anlayabilecek kadar karmaşık bir makineydi, kuşkusuz. Kendisini köleleştirdiği için Efendi'ye kızgın olabilirdi. Tabii onu eski haline döndürmek için numara yapan Alvin ve Merkez Bilgisayar'a da.</p>

  <p>Sessizlik alanı kalkmıştı; artık gizliliğe gerek yoktu. Alvin'in beklediği an sonunda gelmişti. Robota döndü ve Efendi efsanesinin öyküsünü duyduğundan beri aklına takılmış olan soruyu sordu.</p>

  <p>Ve robot cevapladı.</p>

  <p style="text-align: center;">***</p>

  <p>Geri döndüğünde Jeserac ve görevliler hâlâ sabırla bekliyorlardı. Rampayı çıktıklarında, koridora girmeden önce Alvin dönüp mağaraya baktı, yanılsama her zamankinden daha güçlüydü. Ayaklarının altında garip beyaz binalardan oluşan ölü bir şehir uzanıyordu, insan gözleri için yapılmamış olan şiddetli bir ışıkla beyazlatılmış bir şehir. Belki ölüydü, zaten hiç yaşamamıştı, ama nabzı organik maddeye hayat veren tüm enerjilerden daha güçlü bir enerjiyle atıyordu. Bu sessiz makineler dünya durdukça var olacaklar, dahi insanların uzun zaman önce onlara işledikleri düşüncelerden asla ayrılmayacaklardı.</p>

  <p>Konsey Salonunu'na dönerlerken Jeserac Alvin'e sorular sorduysa da Merkez Bilgisayarla olan konuşması hakkında hiçbir şey öğrenemedi. Alvin bunu sadece gizlilik için yapmıyordu; tanık olduğu harikaların hâlâ öylesine etkisi altındaydı, başarıyla öyle sarhoş olmuştu ki, doğru dürüst konuşacak durumda değildi. Jeserac'ın tek yapabileceği elinden gelen tüm sabrı göstermek ve Alvin'in bu esrik halden bir an önce çıkmasını ummaktı.</p>

  <p>Diaspar caddeleri makineler şehrinden sonra soluk ve mat görünen bir ışık seli içindeydi. Alvin ise onları fark etmiyordu bile; önünden geçtiği dev kulelerin tanıdık güzelliğiyle ya da halkın merak dolu bakışlarıyla ilgilenmiyordu. Başına gelen onca şeyin sonunda onu bu ana getirmesi ne garipti. Khedron'la karşılaştığından beri her şey önceden belirlenmiş bir hedefe doğru gidiyordu sanki. Monitörler-Lys-Shalmirane -her safhada görmeden geçip gidebilirdi, ama bir şey onu dürtmüştü. Kaderini kendisi mi çiziyordu, yoksa Kader onu özellikle mi seçmişti? Belki de bu sadece bir olasılık meselesi, tesadüfler kanununun işlemesiydi. İzlediği yolu herhangi biri de bulabilirdi, geçmiş çağlarda da başkaları ona yakın yol almışlardı kuşkusuz. Örneğin şu eski Benzersizler, ne olmuştu onlara? Belki de ilk şanslı olan kendisiydi.</p>

  <p>Geri dönerlerken yol boyunca Alvin çağlardır süren esaretinden kurtardığı makineyle giderek daha yakın bir ilişki kuruyordu. Robot onun düşüncelerini her zaman anlamıştı, ama verdiği emirlere uyup uymayacağını daha önce bilemiyordu. Artık bu belirsizlik ortadan kalkmıştı; onunla bir insanla olduğu gibi konuşabilirdi, tabii yalnız olmadığı için ondan sesli konuşma yerine kendisinin anlayabileceği basit düşünsel imgeler kullanmasını istemişti. Robotların telepati yoluyla birbirleriyle özgürce anlaşabilmelerine rağmen insanların -Lys'dekiler hariç- bunu yapamamasına bazen üzülüyordu. Bu da Diaspar'ın yitirdiği ya da bilinçli olarak vazgeçtiği bir başka güçtü.</p>

  <p>Sessiz ama biraz tek taraflı olan konuşmasını Konsey Salonu'nun bekleme odasında beklerken de sürdürdü. Şu andaki durumunu Lys'de Seranis ve dostlarının onu kendi isteklerine uymaya zorladıkları durumla karşılaştırmamak mümkün değildi. Başka bir sorun çıkmamasını umuyordu, ama çıkacak olursa da bu sefer çok daha hazırlıklıydı.</p>

  <p>Konsey üyelerinin yüzlerine bakar bakmaz kararlarının ne olduğunu anladı. Ne şaşırmış ne de çok hayal kırıklığına uğramıştı ve Başkan'ın özetini dinlerken Konsey üyelerinin bekledikleri duyguları göstermedi.</p>

  <p>Başkan, “Alvin,” diye başladı, “keşfinin neden olduğu durumu büyük bir dikkatle inceledik ve şu ortak karara vardık: Hiç kimse yaşam tarzımızda bir değişiklik istemediği için ve Diaspar'dan çıkmanın bir yolu olsa bile bunu yapabilecek biri milyonlarca yılda bir kez doğduğu için, Lys'e giden tünel sistemi gereksizdir ve tehlikeli olma olasılığı yüksektir. Bu nedenledir ki, hareketli yollar salonunun girişi mühürlenmiştir.</p>

  <p>“Ayrıca şehri terk etmenin başka yolları olması olasılığı üzerine monitör hafıza devrelerinde bir inceleme yapılacak. Bu inceleme başladı bile.</p>

  <p>“Senin hakkında bir karar alınacaksa bunun ne olacağını da düşündük. Gençliğin ve doğumundaki özel şartlar göz önüne alınırsa, yaptıklarından dolayı suçlanman mümkün değil. Hatta yaşam biçimimize yönelik potansiyel bir tehlikeyi açığa çıkararak şehre bir hizmette bulunmuş oldun ve sana bu konudaki takdirlerimizi sunmak istiyoruz.”</p>

  <p>Bir alkış koptu ve Konsey üyelerinin yüzlerine bir memnuniyet ifadesi yayıldı. Zorlu bir durum çabuk tarafından halledilmişti, Alvin'i azarlama külfetinden kurtulmuşlardı ve Diaspar'ın üst düzey vatandaşları olarak görevlerini yerine getirdiklerini düşünerek artık evlerine dönebilirlerdi. Her şey yolunda giderse yüzyıllar boyunca buna bir daha gerek olmayacaktı.</p>

  <p>Başkan Alvin'e bir şeyler bekliyormuş gibi baktı, belki de bu kadar ucuz kurtulduğu için Konsey'e teşekkür edeceğini umuyordu. Hayal kırıklığına uğramıştı.</p>

  <p>Alvin kibarca, “Tek bir şey sorabilir miyim?” dedi.</p>

  <p>“Elbette.”</p>

  <p>“Anladığım kadarıyla Merkez Bilgisayar da yaptığınızı onaylamış, öyle mi?”</p>

  <p>Başka zaman olsa bu küstahça bir soru sayılırdı. Konsey kararlarım savunmak ya da nasıl alındıklarını açıklamak zorunda değildi. Ama Merkez Bilgisayar kendince, anlaşılmaz bir nedenden ötürü Alvin'e güvenmişti. Ayrıcalıklı bir konumdaydı.</p>

  <p>Sorunun onların utandırdığı belliydi, cevap da biraz isteksizce geldi.</p>

  <p>“Elbette Merkez Bilgisayar'a danıştık. Kendi inisiyatifimizi kullanmamızı söyledi.” Alvin de bunu bekliyordu. Merkez Bilgisayar kendisiyle konuşurken aynı anda Konsey'le de konuşuyordu. Hatta, Diaspar'da milyonlarca başka işi de yerine getiriyordu. Alvin gibi o da Konsey'in bundan sonra vereceği kararların hiçbir önemi olmadığının farkındaydı. Hoşnut bir bilgisizlik içinde krizin çözüldüğüne karar verdikleri anda gelecek tamamen kontrollerinden çıkmıştı.</p>

  <p>Alvin kendilerini Diaspar'ın hakimleri sanan bu ihtiyar aptallara bakınca kendini onlardan üstün görmüyor, yaklaşan zaferinin tatlı beklentisini hissetmiyordu. O şehrin gerçek hakimini görmüş, yeraltındaki ışıl ışıl dünyasının ezici sessizliğinde onunla konuşmuştu. Bu görüşme ruhundaki kibirin çoğunu yakıp yok etmişti, ama daha öncekilerin hepsinden daha cüretkâr son bir denemeye yetecek kadar kalmıştı.</p>

  <p>Konsey'den ayrılırken sessizce boyun eğişine, Lys'e giden yolun kapatılmasına kızmayışına şaşırıp şaşırmadıklarını düşündü. Görevliler ona eşlik etmediler; artık gözetim altında değildi, en azından bu kadar açık bir şekilde. Konsey Salonu'ndan çıkıp renkli, kalabalık caddelere daldığında peşinden yalnızca Jeserac geliyordu.</p>

  <p>“Eh, çok iyiydin, ama beni kandıramazsın,” dedi. “Neler planlıyorsun?”</p>

  <p>Alvin gülümsedi.</p>

  <p>“Şüpheleneceğini biliyordum; benimle gelirsen sana Lys'e giden tünelin artık neden önemli olmadığını gösteririm. Bir de yapmak istediğim yeni bir deneme var; sana bir zararı olmaz, ama hoşuna gitmeyebilir.”</p>

  <p>“Tamam. Hâlâ öğretmenin olmam gerek, ama görünüşe göre artık rollerimiz değişti. Beni nereye götürüyorsun?”</p>

  <p>“Loranne Kulesi'ne gidiyoruz, sana Diaspar'ın dışındaki dünyayı göstereceğim.”</p>

  <p>Jeserac'ın beti benzi soldu, yine de kendine hakim oldu. Sonra ağzından çıkacak sözcüklere güvenmiyormuş gibi başını hafifçe sallayarak onayladı ve Alvin'in ardından hareketli yolun sessizce kayan yüzeyine çıktı.</p>

  <p>O soğuk rüzgarın sonsuza dek Diaspar'a dolduğu tünel boyunca yürürlerken Jeserac hiçbir korku belirtisi göstermedi. Tünel artık değişmişti; dış dünyaya çıkışı kapatan taştan mazgal kalkmıştı. Yapısal bir işlevi yoktu ve Alvin'in isteği üzerine Merkez Bilgisayar onu bir şey söylemeden kaldırmıştı. Daha sonra monitörlerin mazgalı tekrar hatırlayıp oluşturmaları için emir verebilirdi. Ama şu anda tünel mazgalsız ve korunmasız olarak şehrin dimdik dış duvarına açılıyordu.</p>

  <p>Jeserac dış dünyanın karşısında olduğunu ancak havalandırma boşluğunun sonuna gelince fark etti. Gökyüzünün giderek genişleyen çemberine baktı, adımları gitgide ürkekleşti ve sonunda durdu. Alvin Alystra'nın da aynı noktadan dönüp kaçtığını hatırladı, acaba Jeserac'ı daha ileri gitmeye ikna edebilecek miydi.</p>

  <p>“Senden sadece <i>bakmanı</i> istiyorum,” diye yalvardı, “şehirden ayrılmanı değil. Bunu yapabilirsin herhalde!”</p>

  <p>Alvin Airlee'de kaldığı kısa süre içinde bir annenin çocuğuna yürümeyi öğretişini görmüştü. Jeserac'a da koridor boyunca ilerlemesi için dil döküp isteksiz adımlarla yaklaştıkça cesaret verici sözler söylerken ister istemez bunu hatırladı. Khedron'un tam tersine Jeserac korkak değildi. İçindeki hisse karşı koymaya hazırdı, ama bu ümitsiz bir mücadeleydi. Jeserac'ı çölün tüm manzarasını açıkça görebileceği bir noktaya getirmeyi başardığında Alvin de yaşlı adam kadar yorulmuştu neredeyse.</p>

  <p>Jeserac oraya ulaştığında ise, ne şimdiki ne de önceki yaşamlarında gördüğü hiçbir şeye benzemeyen manzaranın ilginçliği ve tuhaf güzelliği korkularını bastırdı. Uçuşan kum tepelerinin ve uzaklardaki yaşlı dağların engin görüntüsüne hayran olmuştu. Saat öğleden sonrayı geçmişti ve Diaspar'a hiç gelmeyen gece birazdan tüm bu alanı ziyaret edecekti.</p>

  <p>Alvin, “Buraya gelmeni istedim,” dedi, sabırsızlığım zorlukla kontrol edebiliyormuş gibi hızlı hızlı konuşuyordu, “çünkü yolculuklarımın beni nereye getirdiğini görmeye herkesten fazla senin hakkın olduğunu anladım. Çölü görmeni, ayrıca bana tanıklık etmeni istedim, böylece Konsey ne yaptığımı öğrenecek.</p>

  <p>“Konsey'e de söylediğim gibi, Merkez Bilgisayarın Efendi olarak bilinen adamın bu robotun hafızasına koyduğu kilidi açması için onu Lys'den buraya getirdim. Bilgisayar hâlâ tam olarak anlayamadığım bir numara yaparak bunu başardı. Artık bu makinenin tüm hafızası, ayrıca tasarlanmış tüm özel yetenekleri elimde. Şimdi o özelliklerden birini kullanacağım. İzle.”</p>

  <p>Jeserac'ın sadece tahmin edebildiği sessiz bir emirle robot tünelin girişinden çıktı, hızlandı; birkaç saniye sonra uzakta, güneş ışığında metalik bir pırıltıydı. Çölün, donmuş dalgalar gibi birbirine çapraz duran kum tepelerinin üzerinde alçaktan uçuyordu. Jeserac bir şeyler aradığını düşündü, ama neyi aradığını tahmin edemiyordu.</p>

  <p>Sonra birdenbire parlak nokta yükseldi ve yerden üç yüz metre kadar yukarıda durdu. Aynı anda Alvin oldukça memnun ve rahatlamış bir halde iç çekti. Hemen Jeserac'a baktı, adeta, “İşte bu!” demek istiyordu.</p>

  <p>Neyi beklediğini bilemeyen Jeserac önce bir değişiklik göremedi. Sonra çölden bir toz bulutunun yükseldiğini görünce gözlerine inanamadı.</p>

  <p>Hiçbir şey hareket olmaması gereken bir yerin hareketlenmesi kadar korkunç değildir, ama kum tepeleri ayrılmaya başladıklarında Jeserac ne şaşıracak ne de korkacak durumdaydı. Çölün altında bir şey uyanan bir dev gibi dönüp duruyordu; şimdi ise Jeserac'ın kulakları dökülen toprağın ve dayanılmaz bir güç altında parçalanan kayaların çatırtısını duyuyordu. Sonra birdenbire bir kum gayzeri yüzlerce metre yükseldi ve zemin gözden kayboldu.</p>

  <p>Toz yavaş yavaş çölün yüzeyinde açılmış olan keskin kenarlı yarığın üzerine çökmeye başladı. Ama Jeserac ve Alvin gözlerini az önce sadece robotun bulunduğu açık gökyüzünden ayıramıyorlardı. En azından şimdi Jeserac Alvin'in Konsey'in kararına neden bu kadar ilgisiz kaldığını, Lys'e giden tünelin kapatıldığı söylendiğinde neden hiçbir tepki vermediğini anlıyordu.</p>

  <p>Toprak ve taşlardan oluşan tabaka çatlamış çölden yükselen geminin gurur dolu hatlarını bulanıklaştırıyor, ama gizleyemiyordu. Jeserac izlerken yavaşça onlara döndü, artık onu bir daire gibi görüyorlardı. Sonra daire ağır ağır büyümeye başladı.</p>

  <p>Alvin fazla zamanı yokmuş gibi aceleyle konuşmaya başladı.</p>

  <p>“Bu robot, Efendi'nin yoldaşı ve hizmetkârı ve hepsinden önemlisi, gemisinin pilotu olmak üzere tasarlanmıştı. O Lys'e gelmeden önce artık o kumların altında yatmakta olan Diaspar Limanı'na inmişti. O zaman bile büyük ölçüde terk edilmiş olmalı; sanırım Efendi'nin gemisi Yeryüzü'ne ulaşan son gemilerden biri. Shalmirane'e gitmeden önce bir süre Diaspar'da yaşamış; yolda o zamanlar açıktı herhalde. Ama gemisi ona bir daha hiç gerekmemiş ve çağlar boyunca kumların altında beklemiş. Diaspar gibi, bu robot gibi -geçmişi inşa edenlerin gerçekten önemli gördüğü her şey gibi- gemi de kendi sonsuzluk devreleri sayesinde korunmuş. Bir güç kaynağına sahip olduğu sürece eskimesi ya da yok edilmesi mümkün değildi; hafıza hücrelerinde saklanan görüntü asla eskimeyecekti ve bu görüntü onun fiziksel yapışını kontrol ediyordu.”</p>

  <p>Robotun kuleye doğru getirdiği gemi artık iyice yaklaşmıştı. Jeserac yaklaşık otuz metre uzunlukta olduğunu ve iki ucunun da sivri olduğunu görebiliyordu. Görünürde pencere ya da başka bir açıklık yoktu, ama kalın toz tabakası yüzünden bundan emin olmaya imkan yoktu.</p>

  <p>Geminin gövdesinin bir kısmı dışa doğru açılınca bir anda toz içinde kaldılar ve Jeserac uzak uçta ikinci bir kapının açıldığı küçük, yalın bir oda fark etti. Gemi hassas, canlı bir yaratık gibi büyük bir dikkatle yaklaştığı havalandırma boşluğunun ağzından yalnızca birkaç santimetre uzakta, havada asılı duruyordu.</p>

  <p>Alvin, “Hoşçakal Jeserac,” dedi. “Diaspar'a dönüp arkadaşlarıma veda edemeyeceğim; lütfen bunu benim adıma yap. Eriston ve Etania'ya yakında dönmeyi umduğumu söyle; dönemezsem de, tüm yaptıkları için minnettar olduğumu. Derslerini uygulayış biçimimi onaylamayabilirsin ama sana da minnettarım.</p>

  <p>“Konsey'e gelince, onlara bir kez açılan bir yolun yalnızca bir karar almakla kapatılamayacağını söyle.”</p>

  <p>Gemi artık yalnızca gökyüzündeki koyu bir lekeydi ve birdenbire Jeserac onu tamamen gözden yitirdi. Gittiğini görmedi bile, ama az sonra yukarılardan insanın çıkarmış oldukları arasından en hayranlık vericisi olan ses yankılandı. Çok uzun zamandır unutulmuş olan, gökyüzünde birdenbire açılan tünelin boşluğuna kilometreler boyunca düşen havanın gümbürtüsü.</p>

  <p>Son yankılar çölde yitip gittikten sonra bile Jeserac yerinden hiç kıpırdamadı. Giden çocuğu düşünüyordu. Alvin Jeserac için her zaman bir çocuk olarak kalacaktı, çok uzun zaman önce doğum ve ölüm zinciri kırıldığından beri Diaspar'a gelen ilk çocuk. Alvin hiç büyümeyecekti; onun için tüm Evren bir oyuncak, eğlenmek için çözeceği bir bilmeceydi. Bu oyunda insan uygarlığından geriye kalmış olan her şeyi yıkabilecek en tehlikeli, ölümcül silahı bulmuştu, ama sonuç ne olursa olsun bu onun için hep bir oyun olacaktı.</p>

  <p>Güneş ufukta alçalmıştı ve çölden serin bir rüzgar esiyordu. Ama Jeserac korkularını yenerek bekledi ve sonunda yaşamında ilk kez yıldızları gördü.</p>
</body>
</html>
