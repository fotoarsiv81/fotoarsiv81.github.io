<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>13</h1>

  <p>Efendi Yeryüzü'ne Geçiş Yüzyılları'ndaki kaosun ortasında, Galaksi İmparatorluğu'nun çatırdadığı, ama yıldızlar arasındaki iletişimin henüz tamamen kopmadığı bir zamanda gelmişti. Kökeni insandı, ama yurdu Yedi Güneş'ten birinin çevresinde dolaşan bir gezegendi. Henüz genç bir adamken kendi dünyasını terk etmeye zorlanmış ve bunun anısı yaşamı boyunca peşini bırakmamıştı. Kovuluşundan kinci düşmanlarını sorumlu tutmuştu, ama gerçekte kendisinde Evren'deki tüm zeki türler arasında yalnızca insanları etkileyen, tedavi edilemez bir hastalık vardı. Hastalığı dinsel delilikti.</p>

  <p>İnsan ırkı tarihinin başlangıcından beri sayısız peygamber, kâhin, mesih ve vaiz çıkarmış ve bunlar Evren'in sırlarının yalnızca kendilerine göründüğüne hem kendilerini hem de yandaşlarını inandırmışlardı. Bazıları nesiller boyu süren dinler kurmayı başarmış ve milyarlarca insanı etkilemiş, bazıları ise daha ölmeden unutulup gitmişlerdi.</p>

  <p>Bilimin ilerlemesi peygamberlerin kozmolojilerini düzenli olarak çürütmüş ve benzerlerini asla gerçekleştiremeyecekleri mucizeler göstererek sonunda tüm bu inançları yıkmıştı. Tüm zeki canlıların kendilerini içinde buldukları harikulade Evren'i izlerken duydukları hayranlığı ya da huşu ve alçakgönüllülüğü yok etmemişti. Ancak bu ilerleme, her biri inanılmaz bir kibirle kendisini gerçeğin yalnızca kendilerinde olduğunu ve kendilerinden önceki milyonlarca rakibinin hepsinin yanıldıklarını öne süren sayısız dini ise zayıflatmış ve sonunda yıkmıştı.</p>

  <p>Ancak insanlık belli bir uygarlık düzeyine bir kez ulaştıktan sonra hiçbir zaman gerçek anlamda güçlenemeyen soyutlanmış tarikatlar, her ne kadar öğretileri çılgınca da olsa, çağlar boyu ortaya çıkmaya devam etmişler ve her zaman birkaç taraftar bulmuşlardı. Kargaşa ve düzensizlik dönemlerinde güçlenerek büyümüşlerdi, Geçiş Yüzyılları'nda büyük bir akıldışılık furyasının patlak vermesi şaşırtıcı değildi. Gerçek yıpratıcı olunca insanlar teselliyi mitlerde aramışlardı.</p>

  <p>Efendi kendi dünyasından kovulmuştu, ama ayrılırken eli boş gitmemişti. Yedi Güneş galakside güç ve bilimin merkezi olmuştu ve nüfuzlu dostlar edinmiş olmalıydı. Hicretini küçük ama hızlı, hatta en hızlılarından biri olduğu söylenen bir gemiyle yapmıştı. Sürgüne giderken galaksi biliminin en müthiş ürünlerinden birini de yanına almıştı. Alvin ve Hilvar'a gözünü dikmiş hâlâ bakmakta olan robotu.</p>

  <p>Bu makinenin yetenekleri ve işlevlerinin tümünü bilen hiç kimse yoktu. Hatta bir bakıma Efendi'nin ikinci kişiliği olmuştu; o olmasa Büyükler Dini Efendi'nin ölümünden sonra sona ererdi kuşkusuz. Birlikte yıldız bulutları arasında zikzak çizerek ilerlemişler ve sonunda Efendi'nin atalarının doğduğu dünyaya gelmişlerdi; şüphesiz ki bu bir tesadüf değildi.</p>

  <p>Bu efsane üzerine kütüphaneler dolusu kitap yazılmıştı, her çalışma birçok yorum getirmiş ve sonunda adeta zincirleme bir tepki oluşarak orijinal ciltler yorum ve tefsir dağlarının altında yitip gitmişlerdi. Efendi birçok dünyada durmuş ve birçok ırktan müritler toplamıştı. Hem insanları hem de insan olmayanları etkisi altına aldığına göre son derece güçlü bir kişiliği olmalıydı ve tabii ki böylesine yayılmış bir din güzellik ve asalet dolu olmalıydı. Kuşkusuz Efendi insanoğlunun mesihlerinin en başarılısı ve tabii aynı zamanda sonuncusuydu. Kendisinden önce gelenlerin hiçbiri bu kadar çok kişiyi kendine bağlayamamış, öğretilerini böylesine engin zaman ve mekan uçurumlarının ötesine taşıyamamıştı.</p>

  <p>Bu öğretilerin ne olduklarını ne Alvin ne de Hilvar tam olarak öğrenememişlerdi. Dev ahtapot açıklamak için elinden geleni yapıyordu, ama kullandığı sözcüklerin çoğu anlamsızdı ve cümleleri, hatta konuşmaları hızlı ve mekanik bir şekilde tekrarlama alışkanlığı vardı; bu yüzden söylediklerini takip etmek çok zordu. Bir süre sonra Hilvar konuşmayı anlamsız teoloji karmaşasından daha somut gerçeklere çekmeye çalıştı. Şehirlerin henüz ölmediği ve Diaspar Limanı'nın hâlâ yıldızlara açık olduğu günlerde Efendi ve en sadık müritlerinden bir grup Yeryüzü'ne gelmişlerdi. Farklı türlerde gemilerle gelmiş olmalıydılar; ahtapotların içini doğal ortamları olan suyla doldurdukları gemi gibi. Hareketin Yeryüzü'nde nasıl karşılandığı belli değildi; ama en azından şiddetli bir karşı çıkış olmamış ve bir süre daha dolaştıktan sonra sonunda Lys'in ormanları ve dağları arasına çekilmişti.</p>

  <p>Uzun yaşamının sonlarında Efendi'nin düşünceleri bir kez daha kovulduğu yurduna çevrilmiş ve yıldızları izleyebilmek için arkadaşlarından kendisini açık bir alana taşımalarını istemişti. Gücü giderek azalırken Yedi Güneş yükselene dek beklemiş ve sonunda gelecek çağlarda yine kütüphaneler dolusu yoruma yol açacak olan birçok şey zırvalamıştı. Sürekli olarak bu mekan ve madde evrenini terk etmiş olan, ama bir gün mutlaka geri dönecek olan “Büyükler”den söz edip durmuş ve müritlerinden döndüklerinde onları karşılamak için orada kalmalarını istemişti. Bunlar son mantıklı sözleriydi. Artık çevresinde olup bitenlerin farkında değildi, ama son anından hemen önce, çağlar boyunca duyan herkesin aklında yer eden o cümleyi mırıldanmışti: <i>"Sonsuz ışık gezegenlerinde renkli gölgeleri izlemek çok güzel. ”</i> Sonra ölmüştü.</p>

  <p>Efendi'nin ölümüyle birlikte müritlerinin çoğu dağılmıştı, ama geri kalanlar öğretilerine sadık kalmış ve bunlara çağlar boyu yavaş yavaş eklemeler yapmışlardı. Önceleri Büyükler'in, her kim iseler, yakında döneceklerine inanıyorlardı, ama yüzyıllar geçtikçe bu umut yok olup gitti. Bu noktada hikaye çok karışıyordu, gerçekle efsane adeta ayrılamaz şekilde iç içe geçmişti. Alvin'in gözünde canlanan ise sadece neden gelecekte, bilinmeyen bir tarihte olacağını anlamadıkları büyük bir olayı bekleyen fanatik bir nesildi.</p>

  <p>Büyükler asla dönmediler. Ölümler ve hayal kırıklığı taraftarlarını azaltınca hareketin gücü de azaldı. İlk ayrılanlar kısa ömürlü olan insan müritlerdi; insan olan bir peygamberin son müridinin insana hiç de benzemeyen bir yaratık olması da kaderin bir cilvesiydi.</p>

  <p>Dev ahtapotun Efendi'nin son müridi olmasının çok basit bir nedeni vardı. Ölümsüzdü. Vücudunu oluşturan milyarlarca hücre ölecekti, ama bu olmadan önce kendi kendilerini yeniden çoğaltmış olacaktı. Yaratık uzun aralar boyunca sayısız ayn hücreye bölünüyor ve bunlar kendi başlarına hareket edip ortamdan uygunsa bölünme yoluyla çoğalıyorlardı. Ahtapot bu safha sırasında bilinçli, zeki bir varlık olmuyordu. Bu Alvin'e ister istemez Diaspar halkının binlerce yılı şehrin Hafıza Bankaları'nda geçirişlerini anımsatmıştı.</p>

  <p>Zamanı geldiğinde anlaşılmaz bir biyolojik güç dağınık parçaları tekrar bir araya getiriyor ve ahtapot yeni bir yaşam sürecine başlıyordu. Yeniden bilincine kavuşuyor ve önceki yaşamlarını hatırlıyordu, ama bazen hassas hafıza parçacıklarını taşıyan hücreler kaza eseri zarar gördüğü için bu pek de kusursuz olmuyordu.</p>

  <p>Belki de başka hiçbir canlı türü kendisi olmasa bir milyar yıl önce unutulmuş olacak bir inanca bu kadar uzun zaman sadık kalamazdı. Dev ahtapot bir bakıma kendi biyolojik yapısının çaresiz bir kurbanıydı. Ölümsüz olduğu için değişemiyor, aynı sabit dönüşümü devamlı tekrarlamak zorunda kalıyordu.</p>

  <p>Büyükler dini daha sonraları Yedi Güneş'e duyulan bir saygıyla özdeşleşmişti. Büyükler tekrar ortaya çıkmayı inatla reddedince uzaktaki yurtlarına sinyal yollamayı denemişlerdi. Uzun zaman önce sinyaller de sadece anlamsız bir geleneğe dönüşmüş, sonunda öğrenmeyi unutmuş bir hayvan ile unutmayı hiç öğrenmemiş bir robota kalmıştı.</p>

  <p>Tahmin edilemeyecek kadar yaşlı olan ses durgun havanın içinde duyulmaz olunca Alvin yoğun bir acıma duygusunun kendisini sardığını hissetti. Yanlış bir hedefe adanmışlık, güneşler ve gezegenler ölüp giderlerken sonuç vermeyecek bir amaca sımsıkı sarılmış bir bağlılık, kanıtı gözlerinin önünde olmasa böyle bir hikayeye asla inanmazdı. Bilgisizliğinin boyutları onu hiç bu kadar üzmemişti. Geçmişin küçücük bir parçası sadece bir an için aydınlanmıştı, ama şimdi üzerine yeniden karanlık çökmüştü. .</p>

  <p>Evren'in tarihi de bunun gibi kopuk bağlantılardan oluşan bir kargaşa olmalıydı ve hangilerinin önemli, hangilerinin önemsiz olduğunu kimse bilemiyordu. Efendi ve Büyükler'in bu inanılmaz öyküsü de her nasılsa Doğuş'tan bugüne ulaşabilmiş sayısız efsaneler arasında herhangi biri gibiydi. Ama dev ahtapotun ve kendisini sessizce izleyen robotun varlıkları Alvin'in tüm öyküyü temelinde delilik yatan bir masal olarak görmesini olanaksız kılıyordu.</p>

  <p>Acaba birbirinden bu derece farklı olmasına karşın bu olağanüstü ortaklığı bunca çağ boyunca koruyan iki varlığın arasındaki bu ilişki neydi? İkisinin arasında robotun çok daha önemli olduğuna emindi. Efendi'nin sırdaşıydı ve onun tüm sırlarını hâlâ biliyor olmalıydı.</p>

  <p>Alvin kendisini hâlâ aynı şekilde izleyen gizemli makineye baktı. Neden konuşmuyordu? Karmaşık, belki de dünya dışı aklından hangi düşünceler geçiyordu? Ama Efendi için yapıldıysa, tamamen dünya dışı da olamazdı; insanlardan gelen komutlara tepki vermesi gerekirdi.</p>

  <p>İnatla sessiz kalan makinenin sahip olabileceği tüm o sırları düşünürken öyle bir meraka kapıldı ki, bu giderek açlığa dönüştü. Ona göre bu kadar bilginin dünyadan gizlenip ziyan olması haksızlıktı; burada Diaspar'daki Merkez Bilgisayar'ın bilgisinin bile dışında olan harikalar yatıyor olmalıydı.</p>

  <p>Hilvar'ın soruları bir an için tükendiğinde ahtapota, “Robotun bizimle neden konuşmuyor?” diye sordu. Aldığı cevabı biraz da bekliyordu.</p>

  <p>“Efendi kendi sesinden başka bir sesle konuşmamasını istemişti ve onun sesi artık yok.”</p>

  <p>“Ama senin sözüne uyar mı?”</p>

  <p>“Evet; Efendi onu hizmetimize verdi. Gittiği her yeri onun gözlerinden görebiliyoruz. Bu gölü koruyan ve suyunu temizleyen makinelere bakar. Yine de ona hizmetkârımız yerine ortağımız demek daha doğru olur.”</p>

  <p>Alvin bir daha düşündü. Aklında hâlâ belirsiz ve tam oluşmamış da olsa bir fikir şekillenmeye başlamıştı. Belki sadece bilgi ve güç tutkusundan ilham almıştı; dönüp bu anı anımsadığında kendisini harekete geçiren dürtülerin ne olduğunu hiç bilemeyecekti. Büyük ölçüde bencilce olabilirlerdi, ama içlerinde biraz olsun merhamet duygusu da vardı. Becerebilirse bu sonuçsuz süreci kırmak ve bu yaratıkları inanılmaz kaderlerinden kurtarmak istiyordu. Ahtapot için ne yapılabileceğinden emin değildi, ama robotun deliliğini tedavi etmek ve böylece gizli kalmış, paha biçilmez anılarını açığa çıkarmak mümkün olabilirdi.</p>

  <p>Ağır ağır, “Burada kalmakla Efendi'nin isteklerini yerine getirmiş olduğuna emin misin?” dedi; ahtapotla konuşuyor, ama robota hitab ediyordu. “O, dünyanın öğretilerini tanımasını istiyordu, oysa siz burada Shalmirane'de saklanırken onlar unutuldular. Sizi bulmamız tamamen şans eseriydi ve Büyükler öğretisini tanımak isteyecek başkaları da olabilir.”</p>

  <p>Hilvar ona keskin bir ifadeyle baktı, niyetinin ne olduğunu anlamadığı belliydi, Ahtapot heyecanlanmış gibiydi, solunum parçasının düzenli atışı birkaç saniye için değişti. Sonra pek de hakim olamadığı bir sesle cevap verdi: “Bu sorunu yıllarca tartıştık. Ama Shalmirane'den ayrılamayız, bu yüzden ne kadar uzun sürerse sürsün dünyanın bize gelmesi gerek.”</p>

  <p>Alvin heyecanla, “Benim daha iyi bir fikrim var,” dedi. <i>“Senin</i> burada, gölde kalman gerektiği doğru olabilir, ama arkadaşının bizimle gelmemesi için bir neden yok. O dilediği zaman, ya da ona ihtiyacın olduğunda geri dönebilir. Efendi'nin ölümünden beri çok şey değişti. Bu şeyleri bilmeniz gerek, ama burada kalırsanız asla anlayamazsınız.”</p>

  <p>Robot hiç hareket etmiyordu, ama ahtapot kararsızlığın verdiği acıyla tamamen gölün dibine çöktü ve dakikalarca orada kaldı. Belki de ortağıyla sessiz bir tartışmaya girmişti; defalarca yeniden çıkmaya davrandı, fikrini değiştirip tekrar suya daldı. Hilvar Alvin'le biraz konuşmak için bu fırsattan yararlandı.</p>

  <p>Usulca, “Ne yapmaya çalıştığını bilmek istiyorum,” dedi, sesi yarı alaylı yarı ciddiydi. “Yoksa kendin de mi bilmiyorsun?”</p>

  <p>Alvin, “Herhalde,” dedi, “şu zavallı yaratıklara sen de acıyorsundur. Onların kurtarmak sence de iyilik olmaz mı?”</p>

  <p>“Olur, ama senin hakkında, başkalarını düşünmenin senin güçlü duygularından biri olmadığından emin olacak kadar çok şey öğrendim. Aklında başka bir şey olmalı.”</p>

  <p>Alvin utanarak gülümsedi. Hilvar aklını okumuyorsa bile -bunu yaptığım düşünmesi için hiçbir neden yoktu- karakterini okuyabildiğine şüphe yoktu.</p>

  <p>“Halkının üstün zihinsel güçleri var,” dedi, konuşmayı daha tehlikesiz bir zemine çekmeye çalışıyordu. “Bu hayvan için olmasa bile sanırım robot için bir şey yapabilirler.” Duyulmamak için çok kısık sesle konuşuyordu. Bu belki de işe yaramayacak bir tedbirdi, ama robot söylediklerini anladıysa da bunu belli etmiyordu.</p>

  <p>Neyse ki Hilvar daha çok soru soramadan ahtapot bir kez daha gölden çıktı. Son birkaç dakika içinde oldukça küçülmüştü ve hareketleri daha düzensizdi. Hatta karmaşık, yarı şeffaf gövdesinin bir parçası Alvin izlerken ana gövdeden ayrıldı ve hızla dağılan küçük bölümlerin arasına karıştı. Yaratık gözlerinin önünde çözülmeye başlamıştı.</p>

  <p>Tekrar konuştuğunda sesi çok değişken ve anlaşılmazdı.</p>

  <p>Belli belirsiz bir fısıltıyla, “Dönüşüm başlıyor,” dedi. “Bu kadar çabuk beklemiyorduk - sadece birkaç dakika kaldı - uyarım çok güçlü - uzun süre dayanamayız.”</p>

  <p>Alvin ve Hilvar korku dolu bir hayretle yaratığa bakakaldılar. İzledikleri doğal bir süreç de olsa, zeki bir yaratığın can çekişmesini izlemek pek hoş değildi. Gizliden gizliye suçluluk da duyuyorlardı; ahtapotun yeni bir dönüşüme ne zaman başladığının bir önemi olmadığı için mantıksız bir duyguydu bu, ama bu prematüre değişime orada bulunmalarının yol açtığı alışılmadık heyecan ve yorgunluğun neden olduğunu fark etmişlerdi.</p>

  <p>Alvin çabuk davranmazsa fırsatı kaçıracağını anladı. Belki sadece birkaç yıl, belki de yüzyıllar boyunca.</p>

  <p>Heyecanla, “Neye karar verdiniz?” diye sordu. “Robot bizimle geliyor mu?”</p>

  <p>Ahtapot çözülen bedenini isteğine uymaya zorlarken sinir bozucu bir sessizlik oldu. Konuşma diyaframı titreşti, ama duyulabilir bir ses çıkmadı. Sonra adeta çaresiz bir veda jesti yaparcasına ince yüzgeçlerini çırptı, yeniden suya bıraktı ve yüzgeçleri gövdesinden ayrılıp gölün içlerine doğru uzaklaştılar. Sadece birkaç dakika içinde dönüşüm tamamlanmıştı. Yaratıktan geriye birkaç santimetreden daha büyük bir şey kalmamıştı. Su kendi kendine hareket edebilen ve gölün enginliğinde hemen gözden kaybolan küçük, yeşilimsi noktalarla dolmuştu.</p>

  <p>Yüzeydeki dalgalanmalar tamamen sona ermişti; Alvin biliyordu ki, derinlerden gelen düzenli nabız atışı da artık susmuş olacaktı. Göl yeniden ölmüştü ya da öyle görünüyordu. Ama bu bir yanılsamaydı; geçmişte görevlerini hep başarıyla yerine getirmiş olan bilinmeyen güçler, bir gün yine ortaya çıkacaklar ve ahtapot yeniden doğacaktı. Garip ve harika bir olaydı bu, ama birbirinden bağımsız, canlı hücrelerden oluşan insan vücudunun düzeni daha mı az garipti?</p>

  <p>Alvin bu tür tahminlerle zaman harcamazdı. Ne amaçladığını tam olarak anlamamış olsa bile üzerinde bir başarısızlık hissi vardı. İnanılmaz bir fırsat kaçmıştı ve bir daha ele geçmeyebilirdi. Üzüntüyle göle baktı ve Hilvar'ın kulağına sessizce fısıldadığı mesajı anlaması biraz zaman aldı.</p>

  <p>Arkadaşı sessizce, “Alvin,” dedi, “sanırım amacına ulaştın.”</p>

  <p>Hemen arkaya döndü. Şimdiye dek hep uzakta kalmış, beş metreden daha yakma sokulmamış olan robot sessizce gelmiş, bir metre yukarısında havada duruyordu. Geniş bir görüş açısı olan hareketsiz gözleri nereye baktıklarını hiç belli etmiyorlardı. Kuşkusuz önündeki yarımkürenin tamamını aynı netlikte görebiliyordu, ama dikkatini kendisi üzerinde topladığından Alvin'in şüphesi yoktu.Bir sonraki hareketini bekliyordu. Bir ölçüde de olsa artık kendi kontrolündeydi. Lys'e, hatta belki Diaspar'a kadar peşinden gelebilirdi. Tabii fikrini değiştirmezse. O zamana kadar ise, onun geçici efendisiydi.</p>
</body>
</html>
