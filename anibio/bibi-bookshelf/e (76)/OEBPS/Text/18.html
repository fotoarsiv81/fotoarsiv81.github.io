<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>18</h1>

  <p>Hava kabininin iç kapısı kapandıktan sonra karşısında bulduğu lüksü Alvin Diaspar'da bile ender olarak görmüştü. Efendi'nin ne olduğu belirsizdi, ama en azından dünya zevklerinden fedakarlık etmediği açıktı. Ancak bir süre sonra Alvin bütün bu konforun gereksiz bir aşırılık olmadığını fark etti; bu küçük dünya yıldızlar arasındaki sayısız uzun yolculuğu sırasında Efendi'nin tek evi olmalıydı.</p>

  <p>Görünürde hiçbir kontrol yoktu, ama karşıdaki duvarı tamamen kaplayan geniş oval ekran burasının sıradan bir oda olmadığını gösteriyordu. Önünde üç basık kanepe yarım daire şeklinde dizilmişlerdi; bunların dışında kabinde iki küçük masa ve bazılarının insanlar için tasarlanmadığı belli olan birkaç yastıklı sandalye vardı.</p>

  <p>Ekranın önüne rahatça yerleştikten sonra robotu görmek için etrafına bakındı. Birden şaşırdı, ortadan kaybolmuştu; sonra kavisli tavanın altındaki bir bölmeye düzgünce yerleşmiş bir halde buldu. Efendi'yi uzayın ötesinden yeryüzüne getirmiş ve sonra hizmetkârı olarak onunla Lys'e gitmişti. Şimdi de aradan geçen çağlar hiç olmamış gibi bir kez daha görevlerini yerine getirmeye hazırdı.</p>

  <p>Alvin bir deneme komutu verdi ve dev ekran titreyerek canlandı. Karşısında Loranne Kulesi duruyordu; garip bir şekilde kısalmıştı ve yan yatıyordu. Denedikçe gökyüzünü, şehri ve çölün geniş alanlarını gördü. Görüntü mükemmel, neredeyse anormal netlikteydi, oysa gördüğü kadarıyla büyütülmemişti. Alvin denemeler yaparak istediği görüntüyü elde etmeyi öğrendi; sonunda başlamaya hazırdı.</p>

  <p>“Beni Lys'e götür.” Basit bir komuttu, ama yolu kendisi bile bilmezken gemi bu komuta nasıl uyabilirdi? Alvin bunu hesaplamamıştı, farkına vardığında da gemi müthiş bir hızla çöl boyunca ilerlemeye başlamıştı bile. Omuzlarını silkti, hizmetkârlarının kendisinden daha bilgili olmalarını minnetle kabulleniyordu.</p>

  <p>Ekrandan hızla geçen görüntünün ölçeğini tahmin etmek zordu, ama her dakika kilometrelerce yol geçiyor olmalıydı. Daha şehirden uzaklaşmadan yerin rengi birden monoton bir griye dönüşmüştü ve Alvin kayıp okyanuslardan birinin yatağının üzerinden geçtiklerini anladı. Diaspar bir zamanlar denize çok yakın olmalıydı, ama en eski kayıtlarda bile buna işaret eden bir bilgi yoktu. Şehir ne kadar eski olursa olsun, okyanuslar o kurulmadan çok önce ölmüş olmalıydılar.</p>

  <p>Yüzlerce kilometre sonra yer dimdik yükseldi ve çöl geri döndü. Bir ara Alvin gemiyi kumdan örtünün altında hafifçe belli olan garip, iç içe geçmiş birtakım hatların üzerinde durdurdu. Bir an için ne olduklarını anlayamadı; sonra unutulmuş bir şehrin harabelerine baktığını anladı. Fazla kalamadı; milyarlarca insanın varlıklarından geriye kumdaki şu yollardan başka bir iz bırakamamış olduklarını düşünmek insanın yüreğini burkuyordu.</p>

  <p>Ufuktaki düz eğim sonunda dağların çıkıntılarıyla bozuluyor ve bu dağlar neredeyse onları gördüğü anda altında kalıyorlardı. Gemi artık yavaşlıyor, hızını azaltıp yüzlerce kilometre uzunluğunda dev bir yay çizerek alçalıyordu. Az sonra Lys altındaydı, ormanları ve sonu gelmeyen nehirleriyle öyle eşsiz bir manzara sunuyordu ki, bir süre daha fazla yol almak istemedi. Bölge doğu tarafında gölgelerle kaplıydı; üzerinde büyük göller karanlık gecenin havuzları gibi süzülüyorlardı. Ama günbatımına doğru sular dans ediyor ve ışığın altında alev alev parıldıyor, ona hayal bile edemediği renkler sunuyorlardı.</p>

  <p>Airlee'yi kolayca bulabildiği için şanslıydı, çünkü robot daha ilerisinde ona rehberlik edemezdi. Alvin bunu bekliyordu ve gücünün bir sınırı olduğunu anladığına memnun olmuştu. Airlee'nin adını bile duymuş olması mümkün değildi, yani köyün yeri hafıza hücrelerinde kayıtlı olamazdı.</p>

  <p>Alvin birkaç denemenin ardından gemisini Lys'i ilk gördüğü yamaca indirdi. Aracı kontrol etmek oldukça kolaydı; yalnızca belli başlı isteklerini bildiriyor, detaylarla robot ilgileniyordu. Tehlikeli ya da yerine getirilmesi imkansız emirleri yok sayacağını tahmin ediyordu; tabii gerekli olmadığı sürece böyle emirler vermeye niyeti yoktu. Alvin gelişini kimsenin görmediğinden kesinlikle emindi. Seranis ile bir başka zihin mücadelesine girmek istemediği için buna çok önem veriyordu. Planları hâlâ kesin değildi, ama dostça ilişkiler sağlayana dek riske girmeyecekti. Kendisi gemide güvenlikteyken robot onun elçiliğini üstlenebilirdi.</p>

  <p>Airlee yolunda hiç kimseye rastlamadı. Kendisi gemide otururken görüş alanının bildiği yollarda rahatça ilerlemesi ve kulaklarının ormanın fısıltılarını duyması garip bir duyguydu. Aynca kendini robotla hâlâ tam olarak birleştirememişti ve onu idare etmek de pek kolay değildi.</p>

  <p>Airlee'ye ulaştığında hava iyice kararmıştı, küçük evler ışıktan havuzlarda yüzüyorlardı. Alvin gölgelerde saklanarak ilerledi ve varlığı fark edildiğinde Seranis'in evine varmak üzereydi. Birden yoğun, tiz bir vızıltı duydu ve çırpılan kanatlar görüşünü kapattı. Bu saldırı karşısında istemeden geriledi; sonra ne olduğunu anladı. Krif bir kez daha kanatsız olduğu halde uçan şeylerden ne kadar rahatsız olduğunu gösteriyordu.</p>

  <p>Güzel fakat aptal yaratığı incitmek istemeyen Alvin robotu durdurdu ve üzerine yağmur gibi yağan darbelere elinden geldiğince dayandı. Bir kilometre uzakta rahatça oturuyor olmasına rağmen elinde olmadan irkildi ve Hilvar ne olduğunu anlamak için dışarı çıkınca rahatladı.</p>

  <p>Krif sahibinin yaklaştığını görünce sinir bozucu vızıltısına devam ederek uzaklaştı. Ardından gelen sessizlikte Hilvar bir süre robota bakarak durdu. Sonra <i>gülümsedi.</i></p>

  <p>“Merhaba, Alvin,” dedi. “Döndüğüne sevindim. Yoksa hâlâ Diaspar'da mısın?”</p>

  <p>Alvin Hilvar'ın aklının hızına ve hassasiyetine bir kez daha gıptayla karışık bir hayranlık duydu.</p>

  <p>“Hayır,” dedi; konuşurken robotun sesini nasıl yansıttığını merak ediyordu. “Fazla uzakta değil, Airlee'deyim. Ama şimdilik burada kalacağım.” Hilvar güldü.</p>

  <p>“Bence bu iyi olur. Seranis seni bağışladı, ama Meclis, şey bu ayrı bir konu. Şu anda bir toplantı yapılıyor- bu Airlee'de ilk kez oluyor.”</p>

  <p>Alvin, “Yani,” dedi, “meclis üyeleriniz gerçekten buraya mı geldiler? Sahip olduğunuz telepatik güçler sayesinde toplantılara ihtiyaç olmadığını sanırdım.”</p>

  <p>“Çok ender de olsa, bazen buna gerek duyuluyor. Tam olarak ne tür bir kriz olduğunu bilmiyorum, ama şimdiden üç Senatör burada ve diğerlerinin de yakında gelmeleri bekleniyor.” Alvin Diaspar'daki olayların burada da tekrarlanıyor olmasına gülmeden edemedi. Artık nereye gitse ardında korku ve dehşetten bir iz bırakıyordu adeta.</p>

  <p>“Sanırım şu Meclisinizle görüşmem iyi olacak," dedi, “tabii bunu yaparken güvende olacaksam.”</p>

  <p>Hilvar, “Meclis aklını tekrar ele geçirmeyi denememeye karar verirse buraya güven içinde gelebilirsin,” dedi. “Aksi halde orada kalman daha iyi olur. Robotunu Senatörler'e götüreceğim. Onu görünce biraz bozulacaklar.”</p>

  <p>Alvin Hilvar'ın peşinden eve girerken o hayat dolu ama tehlikeli keyif ve neşeyi hissetti. Lys'in yöneticileriyle bu kez daha adil şartlarda karşılaşıyordu; onlara karşı bir kin duymasa da durumun hakimi olduğunu ve henüz kendisinin bile sınırlarını bilmediği güçleri elinde bulundurduğunu bilmek çok güzeldi.</p>

  <p>Toplantı odasının kapısı kilitliydi ve Hilvar'ın dikkatlerini çekebilmesi biraz zaman aldı. Anlaşılan Senatörlerin akılları öylesine meşguldü ki, tartışmalarını bölmek oldukça zordu. Sonra duvarlar isteksizce aralandılar ve Alvin robotunu hemen odaya soktu.</p>

  <p>Alvin aralarından geçerken üç Senatör oturdukları yerlerde donakaldılar, Seranis'in yüzünden ise bir anlık bir şaşkınlık ifadesi geçti. Belki Hilvar onu önceden uyarmıştı, belki de Alvin'in eninde sonunda döneceğini tahmin ediyordu.</p>

  <p>Bu hayali ziyaret dünyadaki en doğal şeymiş gibi kibarca, “İyi akşamlar,” dedi. “Dönmeye karar verdim.”</p>

  <p>Şaşkınlıkları beklediğinden de fazlaydı. İlk kendini toparlayan Senatörlerden biri, saçları kırlaşmaya başlamış genç bir adam oldu.</p>

  <p>Soluğu kesilmiş bir halde, “Buraya nasıl geldin?” dedi.</p>

  <p>Şaşkınlığının nedeni çok açıktı. Diaspar gibi Lys de tüneli kapatmış olmalıydı.</p>

  <p>Alvin, “Geçen sefer nasıl geldiysem öyle tabii ki,” dedi; onlarla eğlenmeden duramıyordu.</p>

  <p>İki Senatör gözlerini şaşkınlıkla boyun eğerek ellerini açan üçüncüsüne diktiler.</p>

  <p>“Hiç... zorluk çekmedin mi?” diye sordu.</p>

  <p>Alvin, “Hem de hiç," dedi, akıllarını iyice karıştırmaya kararlıydı. Bunu başardığını görebiliyordu.</p>

  <p>“Kendi isteğimle ve size vereceğim bazı önemli haberler olduğu için döndüm,” diye devam etti. “Ancak daha önceki anlaşmazlığımızı göz önüne alarak şimdilik gözden uzak kalacağım. Ortaya çıkarsam bir daha hareketlerimi kısıtlamaya çalışmayacağınıza söz verir misiniz?”</p>

  <p>Bir süre hiç kimse konuşmadı; Alvin bu sessiz düşünce alışverişinde neler konuşulduğunu merak etti. Sonra Seranis hepsinin adına konuştu.</p>

  <p>“Bir daha seni kontrol etmeye kalkışmayacağız. Zaten geçen sefer de bunu pek beceremedik.”</p>

  <p>Alvin, “Tamam,” dedi. “Airlee'ye elimden geldiğince çabuk geleceğim.”Robot dönene kadar bekledi; sonra makineye büyük bir dikkatle komutlarını verdi ve tekrarlattırdı. Seranis'in sözünden dönmeyeceğinden emindi; yine de tedbirini almayı tercih ediyordu.</p>

  <p>Gemiden çıkınca hava kabini arkasından sessizce kapandı. Az sonra gemi havada yükselirken şaşkınlıkla uzun süredir tutulan bir nefesin boşalması gibi “Ssss...” diye bir fısıltı duyuldu. Bir an için karanlık bir gölge yıldızların önünü kapattı ve gemi gitti.</p>

  <p>Gemi gözden kaybolunca Alvin hesaplarında en iyi planları bile felakete dönüştüren türden basit ama rahatsız edici bir hata yaptığını fark etti. Robotun algılarının kendininkilerden daha hassas olduğunu unutmuştu ve gece etraf ummadığı kadar karanlıktı. Birkaç kez yolunu tamamen kaybetti ve defalarca ağaçlara çarpmaktan son anda kurtuldu. Ormanın içi neredeyse simsiyahtı ve bir defasında karşısına oldukça iri bir şey çıktı. Çok hafif bir çıtırtı sesi sonrasında beli hizasındaki bir çift zümrüt göz üzerine dikilmişti. Bir an sonra gövdesi kendisininkine muhabbetle sürtündü ve sessizce uzaklaştı. Ne olduğu hakkında hiçbir fikri yoktu.</p>

  <p>İlerideki ağaçların arasından köyün ışıkları belirmeye başlamıştı, ama ayaklarının altındaki yol soluk mavi ateşten bir nehre dönüştüğü için artık ışıkların yol göstermesine ihtiyacı yoktu. Üzerinde yürüdüğü yosunlar parlıyor ve ayak izleri ardında yavaşça kaybolan karanlık lekeler bırakıyordu. Güzel ve büyüleyici bir görüntüydü bu; Alvin durup tuhaf yosundan bir parça kopardığında bile ışıması bitene dek kapalı ellerinde dakikalarca parıldadı.</p>

  <p>Hilvar ikinci kez onu evin önünde karşıladı ve ikinci kez Seranis'e ve Senatörler'e tanıttı. Biraz bıkkın ve gönülsüz bir saygıyla onu selamladılar; robotun nereye gittiğini merak ettilerse bile bundan hiç söz etmediler.</p>

  <p>Alvin, “Ülkenizden böylesine utanç verici bir biçimde ayrıldığım için çok üzgünüm,” diye başladı söze. “Belki bilmek istersiniz, Diaspar'dan kaçmak da en az o kadar zor oldu.” Bu sözün etkisinin iyice sinmesini bekledi ve hemen ekledi: “Halkıma Lys'den söz ettim ve olumlu bir izlenim vermek için elimden geleni yaptım. Ama Diaspar sizinle hiçbir şekilde ilişkiye girmeyecek. Tüm söylediklerime rağmen kendilerinden daha düşük bir kültürle ilişkileri olmasını istemiyorlar.”</p>

  <p>Senatörlerin tepkilerini izlemek harikaydı; söyledikleri soğukkanlı Seranis'in bile hafifçe kızarmasına neden oldu. Alvin Lys ile Diaspar'ın birbirlerine yeterince kızmalarını sağlarsa sorununun yarısından fazlasının çözülmüş olacağını düşünüyordu. Her biri kendi yaşam tarzının üstün olduğunu ispatlamayı öyle çok isteyecekti ki, aralarındaki engeller kısa sürede kalkacaktı.</p>

  <p>Seranis, “Lys'e neden döndün?” diye sordu.“Çünkü Diaspar gibi sizi de bir hata yaptığınıza inandırmak istiyorum.” Diğer nedeni, yani samimiyetinden emin olduğu ve şu anda yardımına gerek duyduğu tek dostunun Lys'de olduğunu söylemedi.</p>

  <p>Senatörler hâlâ sessizce onun sözlerini duymak için bekliyorlardı ve Alvin göremediği birçok kişinin de onların gözlerinden görüp onların kulaklarıyla dinlediklerinin farkındaydı. O Diaspar'ı temsil ediyordu ve tüm Lys onu söyleyebilecekleriyle değerlendiriyordu. Bu büyük bir sorumluluktu ve ağırlığı altında küçüldüğünü hissetti. Düşüncelerini toparladı ve konuşmaya başladı.</p>

  <p>Konusu Diaspar'dı. Çölün kalbinde esir gökkuşakları gibi parlayarak gökyüzüne uzanan kuleleri hayal ederek şehri kendi gördüğü gibi tasvir etti. Hafızasının dağarcığından eski şairlerin Diaspar'a övgü olarak yazdıkları şiirleri anımsadı, hayatlarını şehri daha da güzelleştirmekle geçiren sayısız insandan söz etti. Ne kadar uzun yaşarlarsa yaşasınlar, hiç kimsenin Diaspar'ın güzelliklerini tüketemeyeceğini söyledi; her zaman yeni bir şeyler olacaktı. Bir süre Diaspar halkının harika eserlerinden söz etti; geçmişteki sanatçıların insanların sonsuz beğenisi için yarattıkları güzellikleri hiç olmazsa hayallerinde canlandırabilsinler diye çabaladı. Ve Diaspar'ın müziğinin gerçekten de Yeryüzü'nün yıldızlara gönderdiği son ses olup olmadığını biraz da özlemle merak etti.</p>

  <p>Sözünü kesmeden ve soru sormadan onu sonuna kadar dinlediler. Sözünü bitirdiğinde vakit oldukça geç olmuştu ve Alvin kendini hiç olmadığı kadar yorgun hissediyordu. Uzun günün gerginliği ve heyecanı sonunda etkisini göstermişti ve hemen uykuya dalıverdi.</p>

  <p>Uyandığında tanımadığı bir odadaydı ve artık Diaspar'da olmadığını hatırlaması biraz zaman aldı. Kendine gelirken çevresi yavaş yavaş aydınlandı ve sonunda şeffaflaşmış duvarlardan giren sabah güneşinin yumuşak, tatlı ışınlarıyla yıkanır buldu kendini. Yarı sersem bir halde uzanıp önceki günün olaylarını düşündü; acaba şimdi hangi güçleri harekete geçirmişti.</p>

  <p>Duvarlardan biri yumuşak, melodik bir sesle, gözle anlaşılmayacak kadar karmaşık bir şekilde katlanarak yükselmeye başladı. Oluşan açıklıktan Hilvar girdi ve yarı neşeli yarı ciddi bir ifadeyle Alvin'e baktı.</p>

  <p>“Artık uyandığına göre,” dedi, “belki de bana bundan sonra ne yapacağını ve dönmeyi nasıl becerdiğini anlatırsın. Az önce Senatörler Metro'ya bakmak üzere yola çıktılar; oradan nasıl olup da gelebildiğini anlayamıyorlar. Gerçekten öyle mi yaptın?”</p>

  <p>Alvin yataktan fırladı ve kuvvetle gerindi.</p>

  <p>“Sanırım onlara yetişsek iyi olur,” dedi. “Zaman kaybetmelerine neden olmak istemem. Soruna gelince birazdan cevabını göstereceğim.”</p>

  <p>Üç Senatör'e yetiştiklerinde göle varmak üzereydiler, sıkılgan ifadelerle selâmlaştılar. İnceleme Komitesi Alvin'in ne yaptığının farkında olduğunu anlamıştı ve bu beklenmedik karşılaşma onları sanki biraz bozmuştu.</p>

  <p>Alvin neşeyle, “Korkarım dün gece sizi yanılttım,” dedi. “Lys'e eski yoldan gelmedim, yani orayı kapatmanız tamamen gereksizdi. Aslına bakarsanız, Diaspar Konseyi de kendi taraflarındaki girişi kapattı, tabii onlarınki de işe yaramadı.” Senatörlerin akıllarından birbiri ardına çözümler geçerken şaşkınlıkları da yüzlerinden okunuyordu.</p>

  <p>Liderleri, “O zaman nasıl geldin buraya?” diye sordu. Birden gözlerinde bir kıvılcım çaktı, Alvin ne olduğunu tahmin etmeye başladığını anlamıştı. Az önce aklından dağların ötesine gönderdiği emri fark edip etmediğini düşündü. Yine de bir şey söylemedi, sadece parmağıyla gökyüzünün kuzey yönünü işaret etti.</p>

  <p>Gümüş ışıktan bir iğne gözle takip edilemeyecek bir hızla, ardında bir kilometrelik akkor iz bırakarak dağların ötesinden geldi. Lys'in yedi bin metre yukarısında durdu. Yavaşlamadan, inanılmaz hızı frenle kesmeden yalnızca bir anda durdu; öyle ki beyin onun hareketini ancak izleyen göz gökyüzünün dörtte birini dolaştıktan sonra yakalayabiliyordu. Gökyüzünden dev bir şimşek yayılarak indi, geminin geçişinin şiddetiyle dağılan havanın sesi duyuldu. Az sonra da gün ışığında ışıl ışıl parıldayan gemi yüz metre ötedeki bir yamaca indi.</p>

  <p>Kimin en çok şaşırdığını söylemek zordu, ama ilk kendine gelen Alvin oldu. Gemiye doğru yürürlerken -neredeyse koşarlarken- normalde de böyle meteor gibi mi gidiyor diye merak etti. Yolculuğu sırasında hiç hareket hissi duymamış olmasına karşın bu düşündürücü bir durumdu. Daha da şaşırtıcı olan ise bu göz alıcı yaratığın demir kadar sert kayaların altında gizli kalmış olmasıydı, üzerindeki tabaka çölden koparcasına çıktığında bile yerindeydi. Alvin ne olduğunu ancak geminin yanına gelip dikkatsizce gövdeye dokundurduğu elini yakınca anladı. Kıç tarafa doğru hâlâ toprak izleri vardı, ama lavla kaynaşmışlardı. Gerisi tamamen uçup gitmiş, ne zamanın ne de herhangi bir gücün zarar veremediği dirençli gövdeyi açığa çıkarmışlardı. Alvin Hilvar'la birlikte açık kapının ağzında durup suspus olmuş Senatörler'e baktı. Ne düşündüklerini, daha doğrusu tüm Lys'in ne düşündüğünü merak ediyordu. İfadelerine bakılırsa adeta düşünmenin ötesindeydiler.</p>

  <p>Alvin, “Shalmirane'e gidiyorum,” dedi, “bir saat kadar sonra Airlee'ye dönmüş olurum. Ama bu daha başlangıç ve ben yokken düşünmenizi istediğim bir şey var.</p>

  <p>“Bu gördüğünüz, insanların Yeryüzü'nde dolaşmak için kullandıkları türden sıradan bir uçuş aracı değil. Bir uzay gemisi, en hızlılarından biri. Onu nerede bulduğumu öğrenmek istiyorsanız, bunun yanıtım Diaspar'da bulacaksınız. Ama oraya sizin gitmeniz gerekecek, çünkü Diaspar size asla gelmeyecektir.”</p>

  <p>Hilvar'a döndü ve başıyla kapıyı işaret etti. Hilvar yalnızca bir an tereddüt ederek çevresindeki tanıdık görüntülere baktı. Sonra hava kabininden içeri girdi.</p>

  <p>Artık oldukça yavaş hareket eden -çünkü çok az bir yolu vardı- gemi güneyde gözden kaybolurken Senatörler arkasından bakakaldılar. Grubun lideri olan kır saçlı genç adam her şeyi kabullenmiş bir ifadeyle omuzlarını silkti ve meslektaşlarından birine döndü.</p>

  <p>“Değişiklik istediğimizde her zaman karşı çıktınız,” dedi, “ve şimdiye dek galebe çaldınız. Ama artık çözüm ikimizin de elinde değil. Lys ve Diaspar bir çağın sonuna geldiler ve bundan en iyi şekilde yararlanmalıyız.”</p>

  <p>“Korkarım haklısın,” diye keyifsiz bir cevap geldi. “Bu bir kriz durumu ve Alvin Diaspar'a gitmemizi söylerken ne söylediğini biliyordu. Artık bizden haberleri var, bu yüzden gizlilik artık gereksiz. Sanırım artık kuzenlerimizle bağlantı kursak iyi olacak. Bakarsınız onlar da işbirliği yapmaya isteklidirler.”</p>

  <p>“Ama tünel iki taraftan da kapalı!”</p>
<p>“Kendi tarafımızdan açabiliriz; çok geçmeden Diaspar da aynısını yapacaktır.”</p>

  <p>Senatörlerin, Airlee'dekilerin ve tüm Lys'de yaşayanların akılları bu teklifi düşündüler ve hiç hoşlanmadılar. Ama başka seçenek de göremiyorlardı.</p>

  <p>Alvin'in ektiği tohum beklemeye hakkı olmadığı kadar kısa sürede yeşermeye başlamıştı işte.</p>

  <p> </p>

  <p>Shalmirane'e vardıklarında dağlar hâlâ gölgelerle kaplıydı. Tepelerinden bakınca kale çok küçük görünüyordu; bir zamanlar Yeryüzü'nün kaderinin şu küçük kara daireye bağlı olmuş olması inanılmazdı.</p>

  <p>Alvin gemiyi gölün kıyısındaki harabelerin arasına indirince üzerine çöken yalnızlık duygusu ruhunu ürpertti. Hava kabinini açtı ve çevredeki sessizlik gemiye de sindi. Tüm uçuş boyunca neredeyse hiç konuşmamış olan Hilvar sessizce sordu: “Neden buraya döndün?”</p>

  <p>Gölün kıyısına iyice yaklaşana dek Alvin bir şey söylemedi. Sonra cevap verdi: “Sana bu geminin nasıl bir şey olduğunu göstermek istedim. Aynı zamanda da ahtapotun tekrar oluşmuş olacağını umuyordum; kendimi ona borçlu hissediyorum ve keşfettiklerimden ona da söz etmek istiyorum.”</p>

  <p>Hilvar, “O zaman beklemen gerekecek,” dedi. “Çok erken döndün.” Alvin bunu tahmin etmişti; bu çok küçük bir olasılıktı ve başaramamış olmasına üzülmüyordu. Gölün suları hâlâ tamamen durgundu, ilk geldiklerinde onları şaşkına çeviren düzenli ritim artık yoktu. Suyun kenarında diz çöktü ve soğuk, karanlık derinliklerine baktı.</p>

  <p>Çan şeklinde küçücük şeffaf yaratıklar neredeyse görünmeyen uzantılarını sürükleyerek yüzeyin hemen altında bir o yana bir bu yana gidip geliyorlardı. Alvin elini sokup bir tanesini yakaladı. Acıyla hafifçe bağırarak hemen bıraktı. Elini sokmuştu.</p>

  <p>Günün birinde -belki yıllar, belki yüzyıllar sonra- bu akılsız denizanaları tekrar birleşecek ve hafızaları bağlantıya geçip bilinci de yeniden uyanınca dev ahtapot yeniden doğacaktı. Alvin yaptığı keşifleri nasıl karşılayacağını merak etti; Efendi hakkındaki gerçekleri öğrenmek hoşuna gitmeyebilirdi. Hatta yüzyıllar süren bekleyişinin boşuna olduğu gerçeğini reddebilirdi.</p>

  <p>Ama öyle miydi gerçekten? Bu yaratıklar aldatılmış da olsalar uzun bekleyişleri sonunda amacına ulaşmıştı. Geçmişin sonsuza dek kaybolabilecek bilgilerini mucizevi bir şekilde kurtarmışlardı. Artık nihayet dinlenebilirlerdi; tarikatları da sonsuz olduklarını sanan geçmişteki milyonlarca inançla aynı sonu paylaşacaklardı.</p>
</body>
</html>
