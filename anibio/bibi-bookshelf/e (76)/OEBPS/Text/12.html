<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>12</h1>

  <p>Alvin uyandığında gece iyice ilerlemişti. Bir şey, şelalenin sonsuz gürültüsüne rağmen aklının içine sızan bir fısıltı, onu rahatsız etmişti. Karanlıkta kalkıp oturdu, gözlerini kısıp gizli topraklarda gezdirirken nefesini tutup suyun gümbürtüsünü ve gece yaratıklarının daha yumuşak, kaçamak seslerini dinledi.</p>

  <p>Hiçbir şey görünmüyordu. Yıldızların ışığı yüzlerce metre aşağıda uzanan kilometrelerce uzunluktaki düzlüğü gösteremeyecek kadar zayıftı; güney ufkundaki dağları ise yalnızca yıldızları örten kesik kesik, daha karanlık bir gece hattı belli ediyordu. Alvin arkasında arkadaşının karanlığın içinde kalkıp oturduğunu duydu.</p>

  <p>Fısıldayan bir ses, “Ne var?” dedi.</p>

  <p>“Galiba bir gürültü duydum.”</p>

  <p>“Ne tür bir gürültü?”</p>

  <p>“Bilmiyorum; belki de sadece bana öyle geldi.”</p>

  <p>Sessizliğin içinde iki çift göz gecenin sırlarını araştırdı. Sonra birden Alvin Hilvar'ın koluna yapıştı.</p>

  <p>“Bak!” diye fısıldadı.</p>

  <p>Güney tarafında uzaklarda yıldız olamayacak kadar yakın, tek bir ışık noktası parıldıyordu. Menekşe rengiyle karışık parlak bir beyazdı ve onlar izledikçe yoğunluk tayfında yükselmeye başladı, az sonra bakılamayacak kadar parlaklaşmıştı. Sonra patladı, sanki dünyanın kenarına yıldırım düşmüştü. Bir an için dağlar ve çevreledikleri arazi gecenin karanlığında ateşle boyandı. Çok uzaklardaki bir patlamanın izi çağlar sonra tekrar göründü ve aşağıdaki ormanlarda ani bir rüzgar esti. Hemen durdu ve kaybolan yıldızlar gökyüzünde birer birer yeniden belirdiler.</p>

  <p>Alvin hayatında ikinci kez korkuyu tattı. Korku, hareketli yolların bulunduğu salonda, kendisini Lys'e getiren kararı verdiğinde olduğu kadar kişisel ve yakın değildi. Belki de bu korku değil hayranlıktı; orada, dağların ötesinde gidip görmesi gereken bir şey olduğunu şimdiden seziyordu.</p>

  <p>Sonunda, “Neydi o?” diye fısıldadı.</p>

  <p>Öyle uzun bir sessizlik oldu ki, sorusunu tekrarladı.</p>

  <p>Hilvar, “Anlamaya çalışıyorum,” dedi ve yine sustu. Alvin ne yaptığını anladı ve arkadaşının sessiz araştırmasını bir daha bölmedi.</p>

  <p>Kısa bir süre sonra Hilvar hayal kırıklığıyla içini çekti. “Herkes uyuyor,” dedi. “Bana söyleyebilecek hiç kimse yok. Sabaha kadar beklemeliyiz, ya da dostlarımdan birini uyandırmam gerek. Ve gerçekten önemli bir şey değilse bunu yapmak istemem.”</p>

  <p>Alvin Hilvar'ın neyi gerçekten önemli bir konu olarak kabul edebileceğini merak etti. Biraz da iğneleyerek bunun birini uyandırmaya değeceğini söylemek üzereydi ki, Hilvar tekrar konuştu.</p>

  <p>Özür dilercesine, “Şimdi hatırladım,” dedi, "buraya son gelişimden bu yana uzun zaman geçti ve kerterizlerimden pek emin değilim. Ama o Shalmirane olmalı.”</p>

  <p>“Shalmirane mi! Orası hâlâ ayakta mı?”</p>

  <p>“Evet; neredeyse unutmuştum. Bir keresinde Seranis kalenin o dağlarda olduğunu söylemişti. Elbette çağlardır harap olmuştur, ama belki de hâlâ orada yaşayan biri vardır.”</p>

  <p>Shalmirane! Kültür ve tarihleri böylesine farklı iki ırkın çocukları için bu gerçekten büyülü bir isimdi. Yeryüzü'nün o uzun öyküsünde tüm Evren'i fethetmiş olan istilacıya karşı Shalmirane'in savunması kadar büyük bir destan daha olmamıştı. Öykünün gerçekleri Doğuş Çağları'nı çepeçevre saran sislerin içinde kaybolmuş olsalar da, efsaneler asla unutulmamışlardı ve insanoğlu var olduğu sürece onlar da olacaktı.</p>

  <p>Karanlığın içinden yine Hilvar'ın sesi geldi. “Güneydeki insanlar bize daha fazlasını söyleyebilir. Orada bazı dostlarım var; onları sabah ararım.”</p>

  <p>Alvin onu duymadı bile; derin düşüncelere dalmış, Shalmirane hakkında duyduklarını hatırlamaya çalışıyordu. Oldukça azdı; aradan geçen bunca zamandan sonra kimse efsaneyi gerçekten ayıramıyordu. Kesin olan tek şey Shalmirane Savaşı'nın İnsanoğlunun fetihlerinin sonu ve uzun çöküşünün başlangıcı olduğuydu.</p>

  <p>Alvin ona bunca yıldır eziyet çektiren sorunların çözümlerinin o dağların arasında yatıyor olabileceğini düşündü.</p>

  <p>Hilvar'a, “Kaleye ulaşmamız ne kadar sürer?” dedi.</p>

  <p>“Oraya hiç gitmedim, gitmeyi düşündüğümden çok daha uzak. Bir günde varabileceğimizi sanmıyorum.”</p>

  <p>“Yer arabasını kullanamaz mıyız?”</p>

  <p>“Hayır, yol dağların arasından geçiyor ve oraya araba giremez.”</p>

  <p>Alvin bir daha düşündü. Yorgundu, ayakları acıyordu ve baldırlarındaki kaslar alışık olmadıkları çalışma yüzünden hâlâ ağrıyorlardı. Başka zamana bırakma düşüncesi çok çekici geliyordu. Ama başka bir zaman olmayabilirdi.</p>

  <p>Shalmirane yapıldığından beri çoğu sönmüş olan güçsüz yıldızların zayıf ışığı altında Alvin düşünceleriyle boğuşuyordu, sonunda kararını verdi. Hiçbir şey değişmemişti; dağlar uyuyan topraklara gözcülük yapmayı sürdürüyorlardı. Ama tarihte bir dönüm noktası yaşanıp bitmişti ve insan ırkı garip, yeni bir geleceğe doğru ilerliyordu.</p>

  <p>Alvin ve Hilvar o gece bir daha uyumadılar, şafağın ilk ışığıyla da kampı topladılar. Tepe çiyle kaplanmıştı, Alvin ağırlıklarıyla her ot ve yaprağı sarkıtan parlak mücevherlere hayran olmuştu. Islak çimenlerin arasından yürürken ıslık çalmalarına hayret ediyordu ve dönüp tepeye baktığında izlediği yolun parlayan zeminde karanlık bir şerit gibi uzayıp gittiğini görebiliyordu.</p>

  <p>Ormanın sınırına ulaştıklarında güneş Lys'in doğu duvarından henüz yükselmişti. Burada Doğa özüne dönmüştü. Güneş ışığını kapatıp vahşi ormanın zemininde gölgeden havuzlar oluşturan dev ağaçların arasında Hilvar bile kaybolmuştu adeta. Neyse ki şelalenin nehri güneye doğru tamamen doğal olamayacak kadar düz bir yatak izleyerek akıyordu ve onun kıyısında kalarak sık çalılardan uzak durabiliyorlardı. Hilvar'ın zamanının önemli bir kısmı arada bir kaybolan ya da nehrin üzerinde çılgınca sekmeye giden Krif'i gözünün önünde tutmakla geçiyordu. Her şey kendisi için hâlâ yeni olmasına rağmen, Alvin bile ormanda kuzey Lys'in daha küçük, bakımlı korularında olmayan bir sihir olduğunu hissediyordu. Çok az ağaç birbirine benziyordu; çoğu gerilemenin çeşitli evrelerindeydiler ve bazıları çağlar geçtikçe neredeyse başlangıçtaki, doğal biçimlerine dönmüşlerdi. Birçoğunun Yeryüzü'nden olmadıkları belliydi. Belki Güneş Sistemi'nden bile değillerdi. Yüz, hatta yüz otuz metre boyundaki dev sekoyalar daha kısa ağaçların arasında gözcüler gibiydiler. Onların bir zamanlar Yeryüzü'ndeki en yaşlı şeyler oldukları söylenirdi; hâlâ İnsanoğlundan biraz daha yaşlıydılar. Nehir genişlemeye başlamıştı; yer yer içinde küçücük adaların demir attığı küçük göllere açılıyordu. Burada su yüzeyinde bir o yana bir bu yana uçuşan parlak renkli yaratıklar, böcekler vardı. Bir ara Hilvar'ın emirlerine rağmen Krif uzak akrabalarına katılmak için fırladı. Aniden parlak kanatlardan oluşan bir bulutun içinde kayboldu ve öfkeli vızıltı üzerlerine doğru gelmeye başladı. Bir an sonra bulut dağıldı ve Krif sudan çıktı, neredeyse gözle izlenemeyecek kadar hızlı hareket ediyordu. Bundan sonra hep Hilvar'ın çok yakınında kaldı ve yanından bir daha ayrılmadı.</p>

  <p>Akşama doğru ilerideki dağları arada bir görebiliyorlardı. Önceden çok sadık bir rehber olan nehir de artık tembel tembel akıyordu, sanki o da yolculuğunun sonuna yaklaşıyordu. Ama dağlara gece çökmeden ulaşamayacakları belliydi; daha gün batmadan orman öyle karanlık olmuştu ki, daha fazla ilerlemek imkansızdı. Gölgelerin içinde dev ağaçlar uzanıyor, yaprakların arasından soğuk bir rüzgar esiyordu. Alvin ve Hilvar geceyi geçirmek için en üst dalları hâlâ güneş ışığıyla alev alev olan dev bir servi ağacının yanına oturdular.</p>

  <p>Saklı güneş sonunda battığında ışığı hâlâ dans eden suların üzerinde geziniyordu. İki kâşif -kendilerini artık öyle görüyorlardı, haksız da sayılmazlardı- artan karanlığın içinde uzanmış nehri izliyor, gördüklerini düşünüyorlardı. Alvin ilk kez bir gece önce hissettiği tatlı yorgunluğun tekrar üzerine çöktüğünü hissetti ve memnuniyetle uyumaya çekildi. Diaspar'daki kolay hayatta gerekli olmuyordu belki, ama burada uykuyu hoşnutlukla karşılıyordu. Dalıp gitmeden önceki son anında buralara en son kimin ve ne kadar zaman önce gelmiş olduğunu düşündü.</p>

  <p>Ormandan çıkıp Lys'in dağdan duvarlarının önüne geldiklerinde güneş yükselmişti. İleride zemin sarp, meyilli kaya dalgaları halinde gökyüzüne doğru yükseliyordu. Burada yer yarılıyor ve nehir kükreyerek içinde gözden kayboluyor, doğuşu kadar gösterişli bir biçimde sona eriyordu. Alvin ona ne olduğunu ve tekrar gün ışığına çıkana kadar nasıl yeraltı mağaralarından geçtiğini merak etti. Belki de Yeryüzü'nün kayıp okyanusları uzakta, sonsuz karanlığın içinde hâlâ vardılar ve bu eski nehir de onu denize çeken çağrıyı hâlâ hissediyordu.</p>

  <p>Hilvar bir an için durup aşağıdaki girdaba ve paramparça araziye baktı. Sonra tepelerdeki bir geçide işaret etti.</p>

  <p>Kendinden emin bir şekilde, “Shalmirane şu tarafta,” dedi. Alvin bunu nereden bildiğini sormadı; Hilvar'ın kilometrelerce uzaktaki bir arkadaşıyla kısa bir zihinsel bağlantı kurduğunu ve ihtiyaç duyduğu bilginin ona sessizce ulaştırıldığını düşündü.Geçide ulaşmaları uzun sürmedi ve içinden geçtiklerinde kendilerini hafif eğimli kenarları olan garip bir platonun önünde buldular. Alvin artık yorgunluk hissetmiyordu, korku da sadece gergin bir beklenti ve bir serüvenin yaklaştığı duygusu. Keşfedeceği şey hakkında hiçbir fikri yoktu. Ama bir şey keşfedeceğinden şüphesi de yoktu.</p>

  <p>Zirveye yaklaşırlarken zeminin yapısı birden değişti. Aşağıdaki meyiller yer yer büyük yığınlar halinde birikmiş gözenekli volkanik kayalardan oluşuyordu. Şimdi ise yüzey birdenbire sert, cam gibi tabakalara dönüşmüştü; kayalar bir zamanlar dağdan aşağı erimiş nehirler halinde akmış gibi düz ve tehlikeliydi.</p>

  <p>Platonun kenarına gelmek üzerelerdi. Oraya önce Hilvar ulaştı, birkaç saniye sonra da Alvin yanına gelip dilini yutmuşçasına sessizce durdu. Kenarında durdukları şey umdukları gibi bir plato değil, sekiz yüz metre derinliğinde ve beş kilometre çapında dev bir çukurdu. Zemin ileride birden dimdik alçalıyor, vadinin dibine doğru kat kat iniyor ve karşı kenarda gittikçe dikleşerek tekrar yükseliyordu. Çukurun en alt kısmı ise yüzeyi aralıksız dalgalarla çalkalanıyormuşçasına sürekli titreşen daire şeklinde bir gölle kaplıydı.</p>

  <p>O müthiş çukur, güneş ışığına tamamen açık olmasına rağmen simsiyahtı. Alvin ve Hilvar krateri oluşturan maddenin ne olduğunu tahmin bile edemiyorlardı, ama hiçbir zaman bir güneşi olmamış bir dünyanın kayaları gibi simsiyahtı. Hepsi bu da değildi, biraz aşağıda tüm krateri çepeçevre saran, çağlar boyu kararmış ama hâlâ en küçük bir paslanma belirtisi bile göstermeyen, dümdüz bir metal hat vardı.</p>

  <p>Gözleri olağanüstü görüntüye alışınca çukurun siyahlığının sandıkları kadar yoğun olmadığını fark ettiler. Kara duvarlarda yer yer ancak izlerini fark edebilecekleri kadar belirsiz, hafif ışık patlamaları titreşiyordu. Yıldızların dalgalı bir denizdeki yansımaları gibi rastgele ortaya çıkıyorlar ve doğar doğmaz kayboluyorlardı.</p>

  <p>Alvin yutkunarak, “Muhteşem!” dedi. “Ama <i>nedir</i> bu?”</p>

  <p>“Bir tür yansıtıcıya benziyor.”</p>

  <p>“Ama simsiyah!”</p>

  <p>“Unutma, yalnızca bizim gözlerimize göre öyle. Nasıl bir yayılım kullandıklarını bilmiyoruz ki.”</p> <p>Ama bundan fazlası olmalı! Kale nerede?” Hilvar gölü işaret etti.</p>

  <p>“Dikkatle bak,” dedi.</p>

  <p>Alvin gölün dalgalanan çatısından içeri bakarak derinliklerinde gizlediği sırları görmeye çalıştı. Önce hiçbir şey göremedi; sonra kıyısındaki sığlıklarda içiçe duran ışık ve gölgeleri fark etti. Derinleşen su sonunda tüm detayları gizleyene dek uzantısını gölün içlerine kadar takip etti. Karanlık göl kaleyi yutmuştu. Zamanın unuttuğu, bir zamanların heybetli yapıları suyun altında yatıyorlardı. Ama hepsi de batmamıştı, zira Alvin kraterin uzak kıyısında bir zamanlar güçlü duvarların parçaları olan taş yığınları ve büyük bloklar fark etmişti. Sular çevrelerini sarmış, ama zaferlerini tamamlayacak kadar yükselmemişlerdi.</p>

  <p>Hilvar kısık bir sesle, “Gölün çevresini dolaşacağız,” dedi; muhteşem harabe ruhunu hayranlık hissiyle doldurmuştu adeta. “Belki oradaki yıkıntılarda bir şey bulabiliriz.”</p>

  <p>İlk birkaç yüz metre boyunca kraterin duvarları öyle dik ve düzdü ki, dik durmakta güçlük çekiyorlardı, ama bir süre sonra daha hafif olan eğimlere geldiklerinde kolayca yürüyebildiler. Gölün kıyısının yanında yüzeydeki pürüzsüz siyahlık ince bir toprak tabakasının altında kalmıştı, bunu Lys'in rüzgarları çağlar boyu burada toplamış olmalıydı.</p>

  <p>Dörtyüz metre kadar ileride bir devin yavrusunun ortalıkta kalmış oyuncakları gibi duran, üst üste dizilmiş dev taş blokları vardı. Burada büyük bir duvarın bir parçası hâlâ belliydi; ileride de bir zamanlar dev bir giriş olan bir yerde oymalarla kaplı iki dikilitaş duruyordu. Her yer yosun ve sarmaşıklarla ve bodur ağaçlarla kaplıydı. Rüzgar bile sessizdi.</p>

  <p>Böylece Alvin ve Hilvar Shalmirane yıkıntılarına gelmişlerdi. Şu duvarlar ve sakladıkları enerjiler bir dünyayı toza dönüştürebilecek güçler tarafından dövülüp yakılmışlar ve ebediyen yenilmişlerdi. Bu huzurlu gökler bir zamanlar güneşlerin yüreklerinden kopmuş ateşlerle alev alev olmuştu ve Lys dağları efendilerinin öfkesi altında canlılarmışçasına titremiş olmalıydılar.</p>

  <p>Shalmirane'i hiç kimse ele geçirememişti. Ama fethedilemez kale sonunda düşmüştü. Sarmaşıkların sabırlı filizleri, yuvalarını görmeden kazan solucanlar ve gölün ağır ağır yükselen suları tarafından ele geçirilmiş ve yıkılmıştı.</p>

  <p>Dev kalıntının ihtişamı karşısında şaşkına dönen Alvin ve Hilvar sessizce ilerlediler. Yıkık bir duvarın gölgesinden geçtiler ve taştan dağların ayrılıp yol açtığı bir kanyona girdiler. Göl önlerinde uzanıyor, karanlık sular ayaklarına değiyordu. Ancak birkaç santimetre yüksekliğindeki küçük dalgalar durmaksızın dar kıyıya vuruyorlardı.</p>

  <p>İlk konuşan Hilvar oldu ve sesinde Alvin'in dönüp ani bir şaşkınlıkla ona bakmasına neden olan bir belirsizlik vardı.</p>

  <p>Yavaşça, “Burada anlamadığım bir şey var,” dedi. “Rüzgar yok, öyleyse bu dalgalara neden olan ne? Suyun pürüzsüz olması gerek.”</p>

  <p>Daha Alvin bir cevap düşünemeden Hilvar yere çöktü, başını yana çevirdi ve sağ kulağını suya soktu. Alvin onun böylesine gülünç bir pozisyonda ne bulmayı umduğunu merak ediyordu; sonra onun dinlediğini fark etti. Biraz tiksinerek de olsa -karanlık sular tek kelimeyle itici görünüyorlardı- Hilvar'ın yaptığını yaptı.</p>

  <p>İlk soğukluk şoku sadece bir an sürdü; geçtiğinde ise çok hafif ve uzak, düzenli, ritmik bir titreşim duyabildi. Sanki gölün derinliklerinde dev bir kalbin atışını duyuyordu.</p>

  <p>Saçlarındaki suyu silkelediler ve sessiz bir şüphe ile birbirlerine baktılar. İkisi de aklından geçeni söylemek istemiyordu, yani gölün canlı olduğunu.</p>

  <p>Hilvar, “En iyisi,” dedi, “şu yıkıntıları araştıralım ve gölden uzak duralım.”</p>

  <p>Alvin hâlâ ayaklarına vuran esrarengiz köpükleri göstererek, “Sence aşağıda bir şey var mı?” diye sordu. “Tehlikeli olabilir mi?”</p>

  <p>Hilvar, “Aklı olan hiçbir şey tehlikeli değildir,” diye karşılık verdi. (Alvin, <i>Bu doğru mu?</i> diye düşündü. <i>Ya şu İstilacılar?)</i> “Burada hiçbir düşünce algılayamıyorum, ama yalnız olduğumuza da inanmıyorum. Çok garip.”</p>

  <p>Kafalarının içinde o düzenli, boğuk titreşimi taşıyarak yavaş yavaş geriye, kalenin yıkıntılarına yürüdüler. Alvin sırların giderek çoğaldığını ve tüm çabalarına rağmen aradığı gerçekleri anlamaktan giderek uzaklaştığını düşünüyordu.</p>

  <p>Yıkıntılar onlara herhangi bir şey öğretecek gibi görünmüyordu, yine de moloz yığınlarını ve sıra sıra taşları dikkatle incelediler. Belki de burada gömülmüş makinelerin ruhları yatıyordu. Görevlerini çok uzun zaman önce tamamlamış- olan makinelerin. Alvin İstilacılar dönerlerse artık bir işe yaramayacaklarını düşündü. Neden hiç geri dönmemişlerdi? Bu da bir başka sırdı; düşüneceği yeterince sır vardı. Yenilerini aramak gereksizdi.</p>

  <p>Gölün birkaç metre ötesinde, molozların arasında küçük bir açıklık buldular. Otlarla kaplıydı, ama müthiş sıcak yüzünden artık kararmış ve kavrulmuşlardı, öyle ki Alvin ve Hilvar ilerledikçe dağılıp kül haline geliyor, bacaklarında çizgiler halinde kara lekeler bırakıyorlardı. Açık alanın ortasında bir üçayak duruyordu; yere sıkıca sabitlenmişti ve gökyüzünde bir noktayı işaret edecek şekilde ekseni üzerinde bükülmüş bir halkayı taşıyordu. İlk bakışta halkanın içinde bir şey yok gibiydi; sonra Alvin daha dikkatle bakınca içinin görünen tayfın sınırında gezinerek gözü acıtan hafif bir sis ile dolu olduğunu gördü. Bu gücün parıltısıydı ve onları Shalmirane'e çeken ışık patlamasının bu mekanizmadan çıktığından şüphesi yoktu.</p>

  <p>Makineye daha fazla yaklaşmadan güvenli bir mesafede durarak baktılar. Alvin doğru iz üzerinde olduklarını düşündü; geriye sadece bu aleti buraya kimin ya da neyin yerleştirdiğini ve amaçlarının ne olduğunu bulmak kalmıştı. Şu bükülmüş halkanın uzaya dönük olduğu apaçıktı. Gördükleri ışık bir tür sinyal miydi? Bu nefes kesici sonuçlara varabilecek bir düşünceydi.Hilvar birden, “Alvin,” dedi, sesi sakin ama ciddiydi, “ziyaretçilerimiz var.”</p>

  <p>Alvin hemen arkasına döndü ve kendisini üçgen şeklinde dizilmiş, gözkapakları olmayan gözlere bakarken buldu. En azından ilk izlenimi böyleydi; sonra o gözlerin ardında küçük ama karmaşık bir makinenin dış hatlarını gördü. Yerden birkaç metre yukarıda havada asılı duruyordu ve daha önce gördüğü robotların hiçbirine benzemiyordu.</p>

  <p>İlk şaşkınlık geçince duruma tamamen hakim olduğunu hissetti. Tüm yaşamı boyunca makinelere emirler vermişti ve bunun yabancı olmasının bir önemi yoktu. Zaten Diaspar'da günlük ihtiyaçlarını karşılayan robotların da küçük bir bölümünden fazlasını İliç görmemişti.</p>

  <p>“Konuşabilir misin?” diye sordu.</p>

  <p>Sessizlik.</p>

  <p>“Seni idare eden biri var mı?”</p>

  <p>Hâlâ sessizlik.</p>

  <p>“Git. Gel. Yüksel. Alçal.”</p>

  <p>Temel idare komutlarının hiçbirinin bir etkisi olmamıştı. Makine küçümseyici bir şekilde hareketsiz duruyordu. Ya zekası onu anlayamayacak kadar düşüktü ya da kendi tercih yetisi ve iradesine sahip olacak kadar zekiydi. Eğer öyleyse ona eşiti gibi yaklaşmalıydı. Yine de onu hafife almış olabilirdi, ama bunda gücenecek bir şey olmazdı, robotlar kibirlenmezlerdi çünkü. Hilvar Alvin'in açıkça belli olan sıkıntısına elinde olmadan güldü. İletişim işini kendisine bırakmasını önerecekti ki, sözcükler dudaklarında donup kaldı. Shalmirane'in sessizliği uğursuz ve ne olduğu şüphe götürmeyen bir sesle -çok büyük bir cismin sudan çıkışının sesiyle- bozulmuştu.</p>

  <p>Alvin Diaspar'dan ayrıldığından beri ikinci kez evinde olmayı diledi. Sonra maceralara bu ruhla atılınmayacağını hatırladı ve yavaş ama kararlı adımlarla göle yaklaştı.</p>

  <p>Karanlık sulardan çıkan yaratık kendilerini hâlâ sessizce inceleyen robotun canlı, dev bir taklidi gibiydi. Gözlerin aynı şekilde eşkenar üçgen biçiminde düzenlenmiş olması tesadüf olamazdı; dokunaçların yapısı ve eklemli küçük bacaklar bile kabaca benzetilmişti. Ancak benzerlik bununla şimdiydi. Robotun suya düzenli bir ritmle çarpan kırılgan, ince yüzgeçleri, yaratığın kıyıya doğru uzanmak için kullandığı gibi sayısız küt bacakları ve hırıldayan solungaçları (tabii gerçekten öyle iseler) yoktu -şüphesiz bunlara ihtiyacı da.</p>

  <p>Yaratığın gövdesinin büyük bir kısmı suyun altında kalmıştı; kendisine besbelli yabancı olan ortama yalnızca ilk üç metresi çıkmıştı. Yaratığın tümü yaklaşık on beş metre uzunluğundaydı ve hiç biyoloji bilgisi olmayan biri bile onda önemli bir yanlışlık olduğunu fark ederdi. Fazlasıyla uyduruk ve dikkatsiz bir tasarımı vardı, parçaları üzerinde fazla düşünülmeden üretilip ihtiyaç duyulunca kabaca bir araya getirilmişler gibiydi.</p>

  <p>Göl sakinine dikkatlice bir baktıktan sonra ne Alvin ne de Hilvar büyüklüğüne ve başlangıçtaki endişelerine rağmen herhangi bir gerginlik hissetmediler. Yaratığın tehlikeli olduğunu düşünmek için bir neden olsa bile onu ciddi bir tehdit olarak görmelerini olanaksız kılan gülünç bir hantallığı vardı. İnsan ırkı sadece görünüşü yabancı olanlara karşı çocukluğunda duyduğu dehşeti uzun zaman önce yenmişti. Dünya dışı dost ırklarla bağlantı kurulduktan sonra bu korku devam edemezdi.</p>

  <p>Hilvar sessizce, “Bunu bana bırak,” dedi. “Hayvanlarla ilgilenmeye alışığım.”</p>

  <p>Alvin, “Ama bu hayvan değil ki,” diye fısıldadı. “Onun zeki olduğuna ve o robotun sahibi olduğuna eminim.”</p>

  <p>“Belki de robot <i>onun</i> sahibidir. Ne olursa olsun düşünce yapısı çok garip olmalı. Hâlâ hiçbir düşünce algılayamıyorum. Merhaba! Neler oluyor?” </p>

  <p>Canavar korumak için oldukça güç harcıyor gibi göründüğü suyun kıyısından yarı çıkmış konumunu bozmamıştı. Ama gözlerin oluşturduğu üçgenin merkezinde yarı şeffaf bir zar oluşmaya başlamıştı. Titreşip nabız gibi atan ve şimdi de duyulabilir sesler çıkarmaya başlayan bir zar. Anlaşılır sözcükler oluşturmayan düşük perdeli, uğuldayan gürültülerdi, yine de yaratığın onlarla konuşmaya çalıştığı belliydi.</p>

  <p>Bu ümitsiz iletişim çabasını izlemek çok acıydı. Yaratık dakikalar boyunca uğraştı, ama bir işe yaramadı; sonra birden sanki hata yaptığım fark etti. Titreşen zar büzülerek küçüldü ve çıkardığı seslerin frekansı birkaç oktav yükselerek normal konuşma tonuna geldi. Tanıdık sözcükler oluşmaya başladı, ama bazıları hâlâ, çok hızlı ve anlaşılmazdı. Yaratık uzun zaman önce bildiği ama yıllardır kullanmak zorunda kalmadığı bir dili hatırlamaya çalışıyor gibiydi.</p>

  <p>Hilvar elinden gelen yardımı yapmaya çalışıyordu.</p>

  <p>Ağır ağır ve anlaşılır bir sesle konuşarak, “Artık seni anlayabiliyoruz,” dedi. “Sana yardımcı olabilir miyiz? Işığını gördük. Bizi Lys'den buraya getirdi.”</p>

  <p>“Lys” kelimesiyle birlikte yaratık acı bir hayal kırıklığı yaşamışcasına canlılığını kaybetti.</p>

  <p>“Lys,” diye tekrarladı; “s”yi pek beceremiyor, kelime “Lyd” gibi çıkıyordu, “Hep Lys'den. Başka kimse gelmiyor. Büyükleri çağırıyoruz, ama duymuyorlar.”</p>

  <p>İlgiyle öne doğru çıkan Alvin, “Büyükler de kim?” diye sordu. Durmaksızın hareket eden ince yüzgeçler bir an için gökyüzünü işaret etti.</p>

  <p>“Büyükler,” dedi. “Sonsuz gün gezegeninden. Gelecekler. Efendi söz verdi bize.”</p>

  <p>Konu pek de açıklığa kavuşmamıştı. Alvin sorgulamasına devam edemeden Hilvar yine araya girdi. Soruları öyle sabırlı, şefkatli ve bunun yanında öyle derindi ki, Alvin tüm hevesliliğine rağmen araya girmedi. Hilvar'ın zeka bakımından kendisinden üstün olduğunu kabul etmiyordu, ama hayvanlarla iletişim kurma yeteneğinin bu fantastik canlıya kadar uzandığına da şüphe yoktu. Üstelik o da ona karşılık veriyor gibiydi. Konuşma ilerledikçe söyledikleri daha anlaşılır bir hal aldı ve başlangıçta oldukça kabayken artık ayrıntılı cevaplar veriyor ve kendisi gönüllü bilgi sunuyordu.</p>

  <p>Hilvar inanılmaz öykünün parçalarını bir araya getirirken Alvin zaman kavramını tamamen yitirdi. Tüm gerçekleri ortaya çıkaramamışlardı; varsayım ve tartışmalara fazlasıyla açıktı. Yaratık Hilvar'ın sorularını giderek daha istekle cevaplarken görünüşü değişmeye başladı. Tekrar gölün içine çöktü, kendisini taşıyan bodur bacaklar çözünüp gövdesinin geri kalanının içinde kaybolmuşlardı sanki. Sonra daha da olağanüstü bir değişim oldu; üç koca göz yavaşça kapandılar, küçülüp nokta kadar kaldılar ve tamamen yok oldular. Sanki yaratık istediği her şeyi görmüş ve gözlerine artık ihtiyacı kalmamıştı.</p>

  <p>Bunun dışında da sürekli daha küçük değişiklikler oluyordu ve sonunda suyun üzerinde yalnızca yaratığın konuşmak için kullandığı titreşen diyafram kaldı. İhtiyaç kalmadığında bu da başlangıçtaki şekilsiz protoplazma kütlesinde eriyecekti, şüphesiz.</p>

  <p>Alvin böylesine kararsız bir yapının içinde zeka olabileceğine inanmakta güçlük çekiyordu. Üstelik en büyük sürprizi daha görmemişti bile. Yaratığın dünyalı olmadığı açıkça belli olduğu halde karşılarındakinin ne tür bir organizma olduğunu Hilvar bile daha derin biyoloji bilgisine rağmen hâlâ fark etmemişti. Tek bir canlı değildi; tüm konuşmaları boyunca kendinden “biz” diye söz etmişti. Gerçekte de, bilinmeyen güçler tarafından idare edilen bir bağımsız yaratıklar kolonisinden başka bir şey değildi.</p>

  <p>Yeryüzü'nün yaşlı okyanuslarında da bir zamanlar buna uzaktan benzer türde hayvanlar -örneğin medüzler- yaşamıştı. Bazıları çok büyüktü, suların içinde yan şeffaf gövdelerini ve on beş, hatta otuz metre uzunluktaki sivri vantuzlardan oluşan ormanlarını sürüklerlerdi. Ama hiçbiri basit dürtülere tepki verme gücünün ötesinde en küçük bir zeka kıvılcımını bile elde edememişti.</p>

  <p>Burada ise tükenmekte ve bozunmakta da olsa bir zeka vardı. Hilvar'ın Efendi'nin öyküsünün parçalarını yavaş yavaş bir araya getirdiği, değişken yapılı ahtapotun anlaşılmaz sözcükler gevelediği, karanlık gölün Shalmirane'in kalıntılarını dövdüğü ve üç gözlü robotun gözlerini kırpmadan kendilerini izlediği bu olağanüstü karşılaşmayı Alvin asla unutmayacaktı.</p>
</body>
</html>
