<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>25</h1>

  <p>Amfiteatr Diaspar'ın uyanık olan tüm nüfusunu alacak biçimde tasarlanmıştı ve on milyon koltuktan bir teki bile boş değildi. Alvin yüksekteki görüş noktasından kıvrılarak uzanan dev alana bakınca ister istemez Shalmirane'i hatırladı. İki kraterin de şekilleri aynı, boyutları da çok yakındı. Shalmirane krateri insanlarla doldurulsa tıpkı burası gibi olurdu.</p>

  <p>Ancak arada temel bir fark vardı. Büyük Shalmirane çukuru gerçekten vardı; bu amfiteatr ise yoktu. Hiçbir zaman da var olmamıştı; yalnızca ihtiyaç duyulup da oluşturulana dek Merkez Bilgisayarın hafızasında uyuyan bir dizi elektrik yükü, bir hayaletti. Alvin biliyordu ki, gerçekte odasındaydı ve aynı şekilde çevresini saran bütün bu kalabalık da evlerindeydi. Yerinden kımıldamaya kalkışmadığı sürece yanılsama kusursuzdu. Diaspar'ın boşaldığına ve tüm halkının burada, bu muhteşem içbükey yapıda toplandığına inanabilirdi.</p>

  <p>Şehirde hayatın durup tüm halkın Büyük Toplantı'da buluşması bin yılda bir defa bile olmayan bir olaydı. Alvin Lys'te de bu toplantının bir benzerinin yapıldığını biliyordu. Orada bu akılların toplantısı olacaktı, ama belki bedensel olarak bir araya gelirler ve bu en az bu toplantı kadar hayali, ama görünüşte gerçek olurdu. Görüş alanı dahilindeki yüzlerin çoğunu tanıyordu. İki kilometre kadar uzağında ve üç yüz metre kadar aşağıda, şu anda tüm dünyanın dikkatinin odak noktası olan küçük, yuvarlak sahne vardı. Bu kadar uzaktan bir şey görebileceğine inanmak zordu, ama Alvin konuşma başlayınca her şeyi Diaspar'dakı tüm diğer insanlar gibi açıkça duyup görebileceğini biliyordu.</p>

  <p>Sahne sisle kaplandı; sis Callitrax'a, Vanamonde'un Yeryüzü'ne getirdiği bilgiden geçmişi oluşturmakla görevli olan grubun başkanına dönüştü. İnsanı hayrete düşüren, neredeyse imkansız bir işti ve bunun tek nedeni söz konusu olan zaman dilimleri değildi. Alvin keşfettikleri -ya da onları keşfeden- yaratığın aklına sadece bir kez Hilvar'ın yardımıyla bakabilmişti. Alvin'e göre Vanamonde'un düşünceleri bin kişinin büyük, yankılı bir mağaranın içinde bir ağızdan bağırışmaları kadar anlamsızdı. Oysa Lys halkı onları çözümlemiş, rahatça inceleyebilmek için kaydetmişlerdi. Söylentiye göre Hilvar bunu ne kabul ne de inkâr ediyordu buldukları öyle garipti ki, tüm insanlığın neredeyse bir milyar yıldır kabul ettiği tarihle neredeyse hiçbir benzerliği yoktu.</p>

  <p>Callitrax konuşmaya başladı. Temiz, net sesi Alvin de Diaspar'daki herkes gibi adeta sadece birkaç santimetre uzaktan duyuyordu. Sonra izah edilemez bir şekilde, tıpkı bir rüyanın yapısının mantığa aykırı olduğu halde rüyayı göreni hiç şaşırtmaması gibi bir şey oldu: Alvin aynı anda hem Callitrax'ın yanında, hem de amfiteatırın tepesindeki yerindeydi. Bu paradoks karşısında şaşırmadı, bilimin kendisine sağladığı zaman ve mekan hakimiyetleri gibi bunu da sorgulamadan kabul etti.</p>

  <p>Callitrax ırklarının bilinen tarihini kısaca tekrarladı. Geride bir avuç büyük isim ve İmparatorluk'un silinip giden efsanelerinden başka bir şey bırakmamış olan Doğuş Uygarlıklarının isimsiz halklarından söz etti. Hikayeye göre İnsanoğlu başından beri yıldızları istemişti ve sonunda onlara hakim olmuştu. Milyonlarca yıl boyunca sistemleri art arda ele geçirerek Galaksi'de ilerlemişti. Sonra Evren'in sınırındaki karanlıktan İstilacılar çıkagelmiş ve tüm kazandıklarını elinden almıştı.</p>

  <p>Güneş Sistemi'ne geri çekiliş acı olmuş ve kuşkusuz çağlar boyu sürmüştü. Yeryüzü de Shalmirane çevresindeki müthiş çarpışmalar sayesinde zor kurtulmuştu. Her şey sona erdiğinde İnsanlığın elinde yalnızca doğduğu dünya ve anıları kalmıştı.</p>

  <p>Bundan sonra uzun süre her şey tam ters yönde ilerlemişti. Evren'e hakim olmayı ümit eden ırk kaderin tuhaf bir cilvesi sonucu kendi küçük dünyasının bile çoğunu terk etmiş ve birbirinden soyutlanmış iki kültüre, Lys ve Diaspar'a ayrılmıştı. Çöl bu iki vahasını yıldızların arasındaki uçurumlar kadar etkili bir şekilde ayırmıştı.Callitrax durakladı; büyük toplantıdaki herkes gibi Alvin de tarihçinin tahmin edilemeyecek kadar çok şeye şahit olmuş gözleriyle kendi gözlerinin içine baktığını görüyordu.</p>

  <p>Callitrax, “Kayıtlarımız başladığından beri inandığımız öyküler bunlar,” dedi. “Size bunların yanlış olduğunu -tüm detaylarıyla yanlış- söylemeliyim, <i>öylesine yanlış ki, şu anda bile onları gerçekle bağdaştıramıyoruz.”</i></p>

  <p>Sözlerinin etkisinin yayılmasını bekledi. Sonra ağır ağır ve dikkatle konuşarak Vanamonde'un aklından elde edilen bilgileri Lys ve Diaspar'a vermeye başladı.</p>

  <p>İnsanlığın yıldızlara ulaştığı bile doğru değildi. Yıldızlararası uzay gücünün üstünde bir engel olduğu için küçük imparatorluğunun tümü Plüton ve Persephone'nin yörüngeleriyle sınırlıydı. Tüm uygarlığı güneşin çevresinde kurulmuştu ve yıldızlar kendisine ulaştığında hâlâ çok gençti.</p>

  <p>Buluşma çok yıkıcı olmuştu kuşkusuz. İnsan tüm başarısızlıklarına rağmen günün birinde uzayın derinliklerini fethedeceğinden her zaman emin olmuştu. Ayrıca Evren'de bir dengi olsa bile kendisinden üstün canlıların olamayacağına da inanmıştı. Artık her iki inancının da yanlış olduğunu ve yıldızların arasında kendisininkinden çok üstün zekalar bulunduğunu anlamıştı. İnsan önce başka türlerin gemileriyle, sonra onlardan alınmış bilgilerle yapılmış araçlarla yüzyıllar boyunca Galaksi'yi keşfetti. Her yerde anlayabildiği ama erişemediği kültürlerle karşılaştı ve bazı yerlerde bir süre sonra kavrama yetisinin bile ötesine geçecek zekalara rastladı.</p>

  <p>Bu müthiş bir şoktu, ama ırkın ilerlemesini sağladı. İnsanoğlu kazandığı bilgileri kullanmak üzere Güneş Sistemi'ne dönmüştü. Mücadeleyi kabul etmişti ve yavaş yavaş gelecek için ümit veren bir plan geliştirdi.</p>

  <p>Fizik ilimleri bir zamanlar insanın en büyük ilgi alanıydı. Şimdi aklın incelenmesi ve genetikle daha da yoğun olarak ilgileniyordu. Bedeli ne olursa olsun evriminin sınırlarına kadar ilerleyecekti.</p>

  <p>Büyük deney milyonlarca yıl boyunca insanlığın tüm enerjisini tüketti. Bütün o çalışmalar, fedakarlık ve yorgunluklara Callitrax'ın öyküsünde sadece birkaç kelimeyle değinilmişti. Oysa İnsanlık en büyük zaferlerini bunlarla kazanmıştı. Hastalıkları ortadan kaldırmıştı; dilerse sonsuza dek yaşayabilirdi ve telepatiyi geliştirerek tüm güçlerin en üstününü emri altına almıştı.</p>

  <p>Kaynaklarına güveniyordu ve bir kez daha Galaksi'nin derinliklerine açılmaya hazırdı. Bir zamanlar önünden geri döndüğü dünyaların ırkları karşısına onların eşiti olarak çıkacaktı. Ve Evren'in tarihinde rolünü oynayacaktı.</p>

  <p>Bunları başardı. İmparatorluk efsaneleri bu çağda doğdu, belki de tüm tarihteki en büyük efsanelerdi. Bu birçok ırktan oluşan bir imparatorluktu, ama dramada bu unutulmuştu, bir trajedi için de fazla muhteşemdi, oysa sonu öyle olmuştu.</p>

  <p>İmparatorluk en az bir milyon yıl yaşamını sürdürmüştü. Birçok kriz, hatta savaşlar geçirmiş olmalıydı; ama büyük ırklar el ele olgunlaşırken tüm bunlar kaybolup gitmişti.</p>

  <p>Callitrax, “Atalarımızın tarihteki rolleriyle gurur duyabiliriz,” diye devam etti. “Kültürel ilerlemeleri durduğunda bile amaçlarından vazgeçmemişler. Şu anda kanıtlanmış gerçeklerden çok tahminlerden söz ediyoruz, ama İmparatorluk'un hem en büyük zaferi hem de yıkılmasının nedeni olan deneyler İnsanoğlu tarafından başlatılmış ve yürütülmüş.</p>

  <p>“Bu deneylerin ardında yatan felsefe şuymuş: Diğer türlerle kurulan temaslar İnsana bir ırkın dünya görüşünün maddi bedeniyle ve onu donatan algı organlarıyla ne kadar bağlantılı olduğunu göstermiş. Evren'i gerçekten görmenin, bu mümkünse tabii, ancak bu tür fiziksel sınırlamalardan arınmış bir akılla yani saf bir zihinle mümkün olabileceği düşünülmüş. Bu Yeryüzü'ndeki eski dinsel inançlarda da yaygın bir kavrammış. Hiçbir mantıksal temeli olmayan bir fikrin sonunda bilimin en büyük amaçlarından biri haline gelmiş olması çok garip.</p>

  <p>“Doğal Evren'de bedensiz bir zeka hiç görülmemişti; İmparatorluk bir tane yaratmak üzere işe koyuldu. Biz diğer birçok şeyle birlikte bunu mümkün kılan bilgi ve yetenekleri de unuttuk. İmparatorluk'un bilim adamları Doğa'nın tüm güçlerine, zaman ve mekanın tüm sırlarına hakimdiler. Akıllarımızın sinir sistemi ağıyla birbirine bağlı beyin hücrelerinin son derece karmaşık bir şekilde düzenlenmesinin bir yan ürünü oluşu gibi, onlar da bileşenleri madde değil boşluğa kazınmış kalıplar olan bir beyin yaratmaya çalıştılar. Böyle bir beyin, tabii beyin denilebilirse, çalışmak için elektrik ya da daha üstün enerjiler kullanacak ve maddenin egemenliğinden tamamen bağımsız olacaktı. Tüm organik zekalardan daha hızlı hareket edebilecekti; Evren'de bir erg olsun serbest enerji bulunduğu sürece yaşayacak ve gücünün sınırı olmayacaktı. Bir kez yaratıldıktan sonra yaratıcılarının bile tahmin edemeyeceği özellikler geliştirecekti.</p>

  <p>“İnsan büyük ölçüde kendi kendinin yenilenmesindeki deneyimlerinin bir sonucu olarak bu tür yaratıklar yaratmayı önerdi. Bu, Evren'de zekanın karşısındaki en büyük meydan okumaydı ve yüzyıllarca tartışıldıktan sonra kabul edildi. Galaksinin tüm ırkları bu görev için bir araya geldiler.</p>

  <p>“Hayalle gerçeği ayırmak bir milyon yıldan fazla sürdü. Medeniyetler kurulup dağılıyor, dünyaların çağlar boyu sürmüş çalışmaları yok oluyordu, ama amaç asla unutulmuyordu. Bir gün bunun, tüm tarihte en uzun süre sürdürülmüş çalışmanın tam öyküsünü öğrenebiliriz. Bugün ise tek bildiğimiz sonucun neredeyse Galaksi'yi yok eden bir felaket olduğu.</p>

  <p>“Vanamonde'un aklı bu döneme gitmeyi reddediyor. Giremediği dar bir zaman dilimi var; ama bunun sadece kendi korkuları yüzünden olduğunu düşünüyoruz. Başlangıcında gördüğümüz şey İmparatorluk'un zaferinin zirvede olduğu ve yaklaşan başarının gergin beklenişi. Sonunda ise sadece birkaç bin yıl sonrası var, İmparatorluk parçalanmış ve yıldızlar bile sanki güçleri kurutulmuş gibi sönmüşler. Galaksi'nin üzerinde bir korku bulutu var, ‘Çılgın Akıl' adıyla bağlantılı bir korku.</p>

  <p>“O kısa dönemde olanları tahmin etmek zor değil. Saf zihin yaratıldı, ama ya kontrolsüzdü ya da diğer kaynaklardan da anlaşıldığına göre maddeye tamamen düşmandı. Yüzyıllar boyunca Evren'i harap ettikten sonra anlayamadığımız güçler tarafından kontrol altına alındı. İmparatorluk'un kullandığı silah her neyse yıldızların enerjisini tüketmiş; İstilacılar hakkındaki efsanelerin de tamamı olmasa da bazıları bu çatışmanın izlerinden kaynaklanmış. Ancak bu konuda az sonra daha fazla şey söyleyeceğim.</p>

  <p>“Çılgın Akıl yok edilemezdi, çünkü ölümsüzdü. Galaksi'nin sınırına sürüldü ve orada anlamadığımız bir şekilde hapsedildi. Hücresi Kara Güneş olarak bilinen yapay bir yıldızdı, o zamandan beri de orada. Kara Güneş öldüğünde tekrar özgür kalacak. O güne ne kadar kaldığını bilmemiz ise mümkün değil.”</p>

  <p>Callitrax sustu, adeta kendi düşüncelerine dalıp gitmiş, dünyadaki tüm gözlerin üzerinde olduğunu unutmuştu. Alvin bu uzun sessizlik sırasında çevresindeki kalabalığı süzerek bu ifşa ve İstilacılar efsanesinin yerini alacak olan bu bilinmeyen tehlike karşısında akıllarından geçenleri anlamaya çalıştı. İnsanların çoğunun yüzleri bir inanamazlık ifadesiyle donmuştu; hâlâ sahte geçmişlerini reddetmeye çalışıyorlardı ve onun yerini alan daha da garip gerçeği henüz kabul edemiyorlardı.</p>

  <p>Callitrax kısık, daha yumuşak bir ses tonuyla tekrar söze başlayarak İmparatorluk'un son günlerini anlattı. Alvin'in gözünün önünde canlandığı kadarıyla bu yaşamış olmayı isteyeceği çağdı. O zamanlar macera ve müthiş ve yılmaz bir cesaret vardı. Zaferi felaketin dişleri arasından söküp alabilecek bir cesaret.</p>

  <p>“Galaksi Çılgın Akıl tarafından harap edilmişti, ama İmparatorluk'un kaynakları hâlâ çok boldu ve azimlerini yitirmemişlerdi. Ancak hayran olunabilecek bir cesaretle büyük deney kaldığı yeden devam ettirildi ve felakete neden olan hatanın nedeni araştırıldı. Tabii ki artık çalışmalara karşı çıkan ve başka felaketler olmamasını isteyenler de vardı, ama susturuldular. Proje ilerledi ve bunca zorlukla elde edilen bilgiler sayesinde bu defa başardılar.</p>

  <p>“Yeni ırk ölçülemeyecek kadar büyük bir potansiyel zihinle doğmuştu. Ama tamamen çocuksuydu; bunu yaratıcıları mı istediler, bilmiyoruz, ama bunun kaçınılmaz olduğunu büyük olasılıkla biliyorlardı. Olgunlaşması için milyonlarca yıl geçmesi gerekliydi ve bu süreci hızlandıracak hiçbir şey yapılamazdı. Vanamonde bu akılların ilkiydi; Galaksi'de başkaları da olmalı, ama çok az sayıda yaratıldıklarını düşünüyoruz, çünkü Vanamonde bunlardan hiçbirine rastlamamış.</p>

  <p>“Saf zihinlerin yaratılışı Galaksi Uygarlığı'nın en büyük başarısıydı; İnsanlık burada önemli, hatta belki birinci derecede bir rol oynamıştı. Yeryüzü'nden hiç söz etmedim, çünkü onun öyküsü müthiş bir goblende sadece küçük bir iplik. Gezegenimiz maceracı ruhları hiçbir zaman elinde tutamadığı için kaçınılmaz olarak fazlasıyla tutucu oldu ve sonunda Vanamonde'u yaratan mühendislere karşı çıktı. Son başarıda da hiçbir rolü olmadı.</p>

  <p>“İmparatorluk'un görevi sona ermişti; o çağın insanları çaresiz korku anlarında yok ettikleri yıldızlara baktılar ve kararlarını verdiler. Evreni Vanamonde'a bırakacaklardı.</p>

  <p>“Burada bir esrar var. Vanamonde bize yardımcı olamadığı için belki de asla çözemeyeceğimiz bir esrar. Tüm bildiğimiz İmparatorluk'un Kozmos eğrisinin ötesinde, uzayın diğer ucunda bir... şeyle temas kurduğu. Atalarımız ve soyları çok kısa bir süre içinde nereye gittiğini bilemediğimiz bir yolculuğa çıktılar. Vanamonde'un düşünceleri Galaksinin sınırlarıyla sınırlı, ama onun aklı aracılığıyla bu müthiş ve esrarengiz maceranın başlangıcım gördük. İşte ortaya çıkardığımız görüntü; şimdi bir milyar yıldan daha öncesini göreceksiniz...”</p>

  <p><i>Eski güzelliğinin soluk bir gölgesi olan Galaksi'nin ağır ağır dönen çarkı boşlukta asılıydı. Her yeri Çılgın Akıl'ın açtığı büyük, boş izlerle, gelecek çağlarda gezgin yıldızların dolduracağı yaralarla kaplıydı. Ama yitmiş olan güzelliğin yerini asla tutamayacaklardı.</i></p>

  <p><i>İnsan uzun zaman önce dünyasını terk ettiği gibi şimdi de Evren'i terk etmek üzereydi. Yalnızca İnsan değil, İmparatorluk'un kuruluşunda onunla birlikte çalışan binlerce farklı ırk da öyle. Burada, Galaksi'nin ucunda toplanmışlardı, aralarında onca yoğunluk ve çağlar boyu ulaşamayacakları amaç vardı.</i></p>

  <p><i>Hayal gücüne sığmayacak bir filo oluşturmuşlardı. Amiral gemileri güneşler, en küçük araçları gezegenlerdi. Tüm güneş sistemleri ve sayısız dünyalarıyla bütün bir küresel topluluk sonsuzluğa doğru fırlatılmak üzereydi.</i></p>

  <p><i>Uzun ateş hattı yıldızdan yıldıza atlayarak Evren'in kalbini delip geçti. Biran içinde bin güneş ölmüş, enerjileriyle Galaksi 'nin ekseni boyunca müthiş bir hızla ilerleyen ve şimdi de uçurumun dibine geri çekilmekte olan dev şekli beslemişlerdi...</i></p>

  <p>“Böylece İmparatorluk, kaderini başka bir yerde aramak üzere Evren'i terk etti. Varisleri olan saf zihinler tam olarak olgunlaştıklarında geri dönebilirler. Ama o gün kuşkusuz henüz çok uzak.</p>

  <p>“Galaksi Uygarlığı'nın çok kısa ve kaba hatlarıyla öyküsü böyle. Bizim çok önemli gördüğümüz kendi tarihimiz gecikmiş ve önemsiz bir sondeyişten başka bir şey değil, yine de öyle karmaşık ki, hâlâ tüm detaylarını açıklayabilmiş değiliz. Anlaşılan eski, pek maceracı olmayan ırkların çoğu yurtlarını terk etmeyi reddetmiş; bizim doğrudan atalarımız olanlar da onların arasındaymış. Bu ırkların çoğu zayıf düşmüşler ve artık yoklar; ancak hâlâ hayatta kalmış olanlar olabilir. Bizim dünyamız da aynı sona yakalanmaktan son anda kurtuldu. Geçiş Yüzyılları sırasında -ki bunlar aslında milyonlarca yıl sürmüştü- geçmişe ait bilgiler kayboldu ya da kasıtlı olarak yok edildi. İnanması zor, ama bunların İkincisi daha büyük bir olasılık. İnsanlar çağlar boyunca batıl ama yine de bilimsel bir barbarlığa kapıldılar ve güçsüzlük ve başarısızlıklarını gizlemek için tarihi değiştirdiler. İstilacılar'a dair efsaneler tamamen yalan, ancak Çılgın Akıl'a karşı verilen çaresiz mücadele de onların oluşumuna katkıda bulundu şüphesiz. Atalarımızı Yeryüzü'ne geri döndüren tek şey ruhlarındaki hastalıktı.</p>

  <p>“Bu keşfi yaptığımızda Lys'te bizi şaşırtan bir sorun oldu. Shalmirane Çarpışması hiç olmamıştı ama Shalmirane vardı, bugün de var. Üstelik orası bugüne kadar yapılmış en büyük yıkıcı silahlardan biriydi.</p>

  <p>“Bu bilmeceyi çözmemiz biraz zaman aldı, fakat bulduğumuz cevap çok basitti. Dünyamızın uzun zaman önce bir uydusu vardı, Ay. Gelgitle yerçekimi arasındaki mücadelede Ay sonunda düşmeye başlayınca onu yok etmek zorunlu hale geldi. Shalmirane bu amaçla inşa edildi ve hakkında da hepinizin bildiği efsaneler uyduruldu.”</p>

  <p>Callitrax devasa izleyici kitlesine biraz da üzüntüyle gülümsedi.</p>

  <p>“Geçmişimizde bunun gibi henüz çözülememiş, kısmen doğru kısmen yanlış sayısız efsane var. Ancak bu tarihçilerin değil psikologların sorunu. Merkez Bilgisayar'ın kayıtlarına bile tam olarak güvenemeyiz, çok uzak geçmişle ilgili kayıtlama doğru olmadığının delilleri var.</p>

  <p>“Bu korkular artık bizi etkilememeli. Bir tarihçi olarak görevim geleceği tahmin etmek değil, geçmişi gözlemleyip yorumlamak. Ama verdiği ders çok açık; çok uzun zaman gerçeklerden kopuk yaşadık ve hayatlarımızı baştan kurmanın zamanı geldi.”</p>
</body>
</html>
