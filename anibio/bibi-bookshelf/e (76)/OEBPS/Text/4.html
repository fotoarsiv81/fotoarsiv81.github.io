<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>4</h1>

  <p>Jeserac pek yardımcı olmamasına karşın, Alvin'in beklediğinin yarısı kadar bile sorun çıkarmamıştı. Uzun öğretmenlik kariyerinde daha önce de böyle, sorularla karşılaşmıştı ve Alvin gibi bir Benzersiz'in bile kendisini şaşırtmasını ya da karşısına çözemeyeceği sorunlar getirmesini beklemiyordu.</p>

  <p>Alvin'in eninde sonunda düzeltilmesi gerekecek olan bazı garip davranışlarda bulunmaya başladığı doğruydu. Şehrin inanılmaz derecede yoğun sosyal yaşantısına ya da arkadaşlarının hayal dünyalarına yeterince katılmıyordu. Düşünce alemi de pek ilgisini çekmiyordu, tabii onun yaşında bu hiç de şaşırtıcı değildi. Düzensiz aşk hayatı ise daha dikkate değerdi; en az bir yüzyıl boyunca daha sağlıklı ilişkiler kurması beklenemezdi, ama ilişkilerinin kısalığı şimdiden ünlüydü. Anlaşılan Alvin kendisini aynı anda sadece tek bir şeye tamamen veremiyordu. Bazen arkadaşlarının erotik oyunlarına seve seve katılır, bazen de seçtiği bir partnerle birlikte günlerce ortadan kaybolurdu. Ama o havadan çıktığında, onun yaşında çok zamanını alması gerekirken uzun devreler boyunca konuya tamamen ilgisiz kalırdı. Bu onun için kötüydü şüphesiz, tabii terk edilince şehirde ümitsizce dolaşan ve teselliyi başka yerlerde bulmaları alışılmadık derecede uzun zaman alan sevgilileri için de. Jeserac Alystra'nın da bu tatsız noktaya geldiğini fark etmişti.</p>

  <p>Aslında Alvin ne kalpsiz, ne de düşüncesizdi. Sadece her şeyde olduğu gibi aşkta da Diaspar'ın sunamadığı bir hedefi arıyordu.</p>

  <p>Bu özelliklerin hiçbiri Jederac'ı endişelendirmiyordu. Bir Benzersiz'in bu şekilde davranması beklenebilirdi ve Alvin zamanla şehrin genel kalıplarına uyacaktı. Ne kadar alışılmadık ya da zeki olursa olsun, hiçbir birey bir milyar yıldan uzun bir zamandır tam anlamıyla değişmeden kalmış bir toplumun inanılmaz ataletine etki edemezdi. Jeserac durağanlığa sadece inanmıyordu; başka bir şeyi düşünemiyordu bile.</p>

  <p>Alvin'e, “Seni endişelendiren çok eski bir sorun,” dedi, “ama kaç kişinin dünyayı olduğu gibi kabul ettiğini ve bunun onları hiç rahatsız etmediğini, hatta akıllarından bile geçmediğini bilsen şaşardın. İnsan ırkının bir zamanlar bu şehirden sonsuz derecede daha geniş bir alana yayılmış olduğu doğru. Okyanuslar yok olup çöller gelmeden önce Yeryüzü'nün neye benzediğini görmüş sayılırsın. Seyretmeyi çok sevdiğin o kayıtlar elimizdeki en eskileri; Yeryüzü'nü İstilacılar gelmeden önceki haliyle gösteren tek kayıtlar. Onları pek fazla kişinin gördüğünü tahmin etmiyorum; o sınırsız, açık boşluklar bakmaya dayanamayacağımız şeyler. “Tabii ki Yeryüzü de Galaksi İmparatorluğu'nda sadece bir kum tanesi. Yıldızlar arasındaki boşluklar aklı başında hiç kimsenin hayalinde canlandırmaya kalkışmayacağı kabuslar gibi olmalı. Atalarımız tarihin şafağında İmparatorluğu kurarken onların aştılar. İstilacılar onları Yeryüzü'ne geri sürdüklerinde de bir daha, son kez aştılar.</p>

  <p>“Efsane -ki bu sadece bir efsane- İstilacılarla bir anlaşma <i>yaptığımızı söylüyor.</i> O kadar ihtiyaçları varsa Evren onların olabilirdi, biz doğduğumuz dünyayla yetinebilirdik.</p>

  <p>“Anlaşmaya uyduk ve çocukluğumuzun sınırsız hayallerini unuttuk; sen de unutacaksın, Alvin. Bu şehri inşa eden ve içindeki toplumu da planlayan kişiler maddeye olduğu kadar düşünceye de hakimdiler. Bu duvarların içine insan ırkının ihtiyaç duyabileceği her şeyi koydular. Sonra da asla ayrılmamamızı sağladılar.</p>

  <p>“Ha, fiziksel engeller en önemsiz olanlar. Belki de şehrin dışına giden yollar vardır, ama onları bulsan bile pek ileri gidebileceğini sanmıyorum. Bunu başarsan bile, neye yarar ki? Bedenin çölde, şehrin koruma ve beslemesinden uzakta fazla dayanamaz.”</p>

  <p>Alvin yavaşça, “Şehrin dışına giden bir yol varsa,” dedi, “gitmeme engel olacak olan ne?” Jeserac, “Bu aptalca bir <i>soru,”</i> diye cevapladı. “Bence cevabı zaten biliyorsun.”</p>

  <p>Jeserac haklıydı, ama sandığı anlamda değil. Alvin biliyordu. Daha doğrusu, tahmin etmişti. Arkadaşları hem uyanık hayatlarında, hem de paylaştıkları hayal maceralarında cevabı vermişlerdi. Daispar'dan hiçbir zaman ayrılamazlardı; Jeserac'ın bilmediği ise onların hayatlarını yöneten dürtünün Alvin üzerinde hiçbir gücünün olmadığıydı. Benzersizliği bir kaza mıydı, hatalı bir tasarım mıydı bilmiyordu, ama sonuçlarından biri buydu. Daha kaç tanesini keşfedecekti, merak ediyordu. .</p>

  <p>Diaspar'da kimse acele etmezdi, bu Alvin'in bile çok ender olarak bozduğu bir kuraldı. Durumu haftalarca inceledi; zamanının çoğunu şehrin tarih kayıtlarını inceleyerek geçirdi. Anti yerçekimi alanının hissedilmeyen kollarında saatler boyu uzanıyor, hipnotik projektör aklını geçmişe açıyordu. Kayıt sona erdiğinde makine silikleşip kaybolurdu ama Alvin çağlar boyunca geriye gelip yeniden gerçekliğe dönene kadar boşluğa bakarak saatlerce uzanırdı. Karadan bile daha geniş sonsuz fersahlar boyu mavi suların dalgalarını altın rengi sahillere vuruşunu bir kez daha görürdü. Kulakları bir milyar yıldır susmuş olan köpüklerin sesiyle çınlardı. Ormanları ve kırları ve bir zamanlar dünyayı İnsanla paylaşmış olan garip yaratıkları hatırlardı.</p>

  <p>Bu eski kayıtlardan çok az vardı; nedenini kimse bilmese de, İstilacılar'ın gelişiyle Diaspar'ın kuruluşu arasında bir yerde ilkel zamanlara ait tüm anıların adeta kaybolduğu genel olarak kabul ediliyordu. Yok oluş öyle eksiksizdi ki, sadece kaza sonucu olduğuna inanmak kolay değildi. İnsanlık belki de tamamen efsanevi olan birkaç kayıt dışında tüm tarihini kaybetmişti. Diaspar'dan önce sadece Doğuş Çağları vardı. Ateşe ilk kez hakim olan adamla atom enerjisini ilk kez ortaya çıkaran, ilk kez kütükten bir kano yapan adamla ilk kez yıldızlara ulaşan o unutulmuşluğun içinde birbirleriyle ayrılmamak üzere kaynaşmışlardı. Bu zaman çölünün diğer tarafında hepsi birbiriyle komşuydu.</p>

  <p>Alvin bu yolculuğa yalnız çıkmayı bir kez daha denemişti, ama yalnızlık Diaspar'da her zaman bulunabilen bir şey değildi. Odasından tam çıkmıştı ki, Alystra'yla karşılaştı, o da orada bulunmasının rastlantı olmadığını saklamaya çalışmadı.</p>

  <p>Alvin Alystra'nın güzel olduğunu hiç fark etmemişti, çünkü hiç çirkin insan görmemişti. Güzellik evrensel olduğunda kalbi etkileme gücü azalır ve yalnızca yokluğu duygusal bir etki bırakır.</p>

  <p>Karşılaşmaları artık kendisini etkilemeyen tutkuları hatırlatınca Alvin bir an rahatsız oldu. Kalıcı ilişkilere ihtiyaç duymak için hâlâ çok gençti, kendine çok fazla güveniyordu ve zamanı geldiğinde onların kurmakta zorlanabilirdi. En yakın anlarında bile sevgilileriyle arasına benzersizlik engeli girerdi. Tamamen olgunlaşmış bedenine rağmen hâlâ bir çocuktu ve onlarca yıl öyle kalacaktı; arkadaşları ise birer birer geçmiş yaşamlarının anılarını hatırlayacaklar ve onu geride bırakacaklardı. Bunun oluşunu daha önce de görmüştü ve bu yüzden kendisini birine tamamen vermekten kaçmıyordu. Şimdi çok saf ve doğal görünen Alystra bile bir süre sonra hayal gücünün ötesinde anılar ve yeteneklere sahip olacaktı.</p>

  <p>Duyduğu hafif rahatsızlık hissi hemen kayboldu. İstiyorsa Alystra'nın da onunla gelmemesi için hiçbir neden yoktu. Bencil değildi ve bu yeni deneyimi cimri biri gibi kendine saklamak istemiyordu. Hatta onun tepkilerinden çok şey de öğrenebilirdi.</p>

  <p>Ekspres kanal onların şehrin kalabalık merkezinden alıp götürürken kız hiç soru sormadı; bu çok garipti. Birlikte merkezi hız bölgesine çıktılar, ayaklarının altındaki mucizelere bakmaya zahmet etmediler bile. Eski dünyadan bir mühendis katı olduğu belli bir maddeden yapılmış bir yolun kenarları sabitken ortasının nasıl olup da düzenli olarak artan bir ivmeyle hareket ettiğini anlamaya çalışırken yavaş yavaş çıldırırdı. Ama bir tarafta katı diğer tarafta sıvı özellikleri taşıyan madde türlerinin varlığı Alvin ve Alystra'ya tamamen doğal geliyordu.</p>

  <p>Çevrelerindeki binalar giderek yükseliyor, sanki şehir surlarını dış dünyaya karşı tahkim ediyordu. Alvin, Şu yükselen duvarlar şeffaf olsaydı ve insan içlerindeki hayatı görebilseydi ne kadar garip olurdu, diye düşündü. Çevresindeki boşlukta tanıdığı arkadaşları, bir gün tanıyacağı arkadaşları ve hiçbir zaman tanımayacağı yabancılar vardı ama bunlar çok az sayıda olabilirdi, hayatı boyunca Diaspar'daki hemen hemen herkesi tanıyacaktı. Birçoğu kendi odalarında oturuyor olacaklar, ama yalnız olmayacaklardı. Yalnızca istemeleri yeterdi ve seçtikleri herhangi birinin yanında olurlardı, tabii fiziksel olarak değil. Sıkılmıyorlardı, şehir kurulduğu günden beri hayal ya da gerçekler dünyasında olmuş olan her şeye ulaşabilirlerdi. Akılları buna göre oluşturulmuş insanlar için bu tamamen tatminkâr bir var oluştu. Tamamen anlamsızdı da, ama Alvin bile bunu henüz kavrayamamıştı.</p>

  <p>Alvin ve Alystra şehrin kalbinden uzaklaşırken caddelerde gördükleri insanların sayısı da yavaş yavaş azaldı; parlak renkli mermerden yapılmış uzun bir platformun önündeki düz bir durağa geldiklerinde ise görünürde kimse kalmamıştı. Hareketli yolun maddesinin geldiği yere döndüğü donuk madde çevrintisinin karşısına geçtiler ve önlerine parlak ışıklı tünellerle dolu bir duvar çıktı. Alvin hiç tereddüt etmeden birini seçti ve içine girdi; Alystra da hemen arkasındaydı. Peristaltik alan onları hemen kavradı ve keyifle arkalarına yaslanıp çevrelerini izlerlerken onları ileri doğru götürdü.Yerin çok altında bir tünelde olmaları artık mümkün görünmüyordu. Diaspar'ı tuval olarak kullanan sanat burada da çalışmıştı ve yukarılarında gökyüzü cennetin rüzgarlarına açılıyordu. Çevrelerinde şehrin kuleleri güneşığında parıldıyorlardı. Bu Alvin'in bildiği şehir değil, çağlar öncesinin Diaspar'ıydı. Büyük binaların çoğu tanıdıktı, ama görüntüyü ilginçleştiren ince farklar da vardı. Alvin ağır ağır gitmek istiyordu, ama tünelde ilerleyişini yavaşlatmanın bir yolunu hiç bulamamıştı.</p>

  <p>Fazlasıyla kısa bir süre sonra tamamen pencerelerle çevrili, elips şeklinde, geniş bir odaya getirildiler. Pencerelerden parlak çiçeklerle alev alev olmuş bahçelerin heveslendiren görüntülerini bir an için yakalayabiliyorlardı. Diaspar'da hâlâ bahçeler vardı, ama yalnızca kendilerini oluşturan sanatçının zihninde. Şüphesiz dünyada artık bunlar gibi çiçekler yoktu.</p>

  <p>Alystra güzellikleriyle büyülenmişti ve Alvin'in kendisini bunu göstermek için getirdiğini düşündüğü belliydi. Alvin bir süre onun görüntüden görüntüye koşuşunu, her yeni keşifle aldığı zevki hoşnutlukla izledi. Diaspar'ın dış bölgelerindeki yarı boş binalarda bunun gibi yüzlerce yer vardı, kendilerini koruyan gizli güçler tarafından en iyi şartlarda korunuyorlardı. Hayat nehri belki bir gün tekrar bu tarafa akardı, ama o zamana kadar bu kadim bahçe yalnızca onların paylaştıkları bir sır olarak kalacaktı.</p>

  <p>Sonunda Alvin, “Daha yolumuz var,” dedi. “Bu sadece başlangıç.” Pencerelerin birinden içeri girdi ve görüntü paramparça oldu. Camın arkasında bahçe yoktu, sadece dik bir eğimle yukarıya doğru çıkan dairesel bir geçit vardı. Birkaç adım ötesindeki Alystra'yı hâlâ görebiliyordu, onunsa kendisini göremediğini biliyordu. Ama o tereddüt etmedi ve bir an sonra geçitte yanındaydı.</p>

  <p>Ayaklarının altında zemin yavaşça yukarı doğru tırmanmaya başladı, sanki onları hedeflerine götürmeye çalışıyordu. Daha fazla güç harcamalarına gerek kalmayacak kadar hızlanana dek birkaç adım yürüdüler.</p>

  <p>Koridor hâlâ yukarı doğru kıvrılıyordu, otuz metre sonra tam bir dik açı yapmıştı. Ama bu sadece mantıkla anlaşılıyordu; tüm duyulara göre sanki insan dümdüz bir koridorda hızla ilerliyordu. Gerçekte dikey bir boruda dimdik ilerliyor olmaları onlara emniyetsizlik hissi vermiyordu, çünkü polarma alanının hata yapması düşünülemezdi bile.</p>

  <p>Koridor şimdi de yeniden “aşağı” inmeye başlamış ve sonunda bir kez daha bir dik açı yapmıştı. Zeminin hareketi fark edilemeyecek şekilde yavaşlayarak aynalarla çevrili uzun bir koridorun sonunda durdu. Alvin Alystra'yı buradan çabucak geçiremeyeceğini biliyordu. Bu Havva'dan beri süregelmiş kadınsı bir özellikten öte bir şeydi; bu yerin büyüsüne hiç kimse karşı duramazdı. Alvin'in bildiği kadarıyla Diaspar'ın başka hiçbir yerinde bunun gibisi yoktu. Sanatçının bir muzipliği yüzünden aynaların yalnızca birkaçı görüntüyü gerçekte olduğu gibi yansıtıyordu. Alvin onların bile sürekli konumlarını değiştirdiklerini düşünüyordu. Diğerleri bir şeyler yansıtıyorlardı şüphesiz, ama sürekli değişen ve rüya gibi bir ortamda yürüdüğünü görmek insanın huzurunu biraz kaçırıyordu.</p>

  <p>Aynaların ardındaki dünyada arada bir insanlar geçiyorlardı ve Alvin birkaç kez tanıdık yüzler görmüştü. Bu varoluştaki arkadaşlarına bakmadığının çok iyi farkındaydı. Bilinmeyen sanatçının aklından geçmişi görüyor, bugünün dünyasında yaşayan insanların önceki enkarnasyonlarını izliyordu. Bu değişken görüntülerin önünde ne kadar kalırsa kalsın kendisinin geçmişteki bir yankısını asla göremeyeceğini düşünmek ona benzersizliğini hatırlatıyor ve hüzünlendiriyordu.</p>

  <p>Aynalardaki turlarını tamamladıklarında Alvin Alystra'ya, “Nerede olduğumuzu biliyor musun?” diye sordu. Kız umursamadan, “Herhalde şehrin sınırlarında bir yerlerde,” diye cevap verdi. “Uzun bir yol gelmiş gibiyiz, ama ne kadar uzak olduğu hakkında hiçbir fikrim yok.”</p>

  <p>Alvin, “Loranne Kulesi'ndeyiz,” diye karşılık verdi. “Burası Diaspar'ın en yüksek noktalarından biri. Gel —sana göstereceğim.” Alystra'nın eline yapıştı ve onu koridordan çıkardı. Görünürde çıkış yoktu, ama zemindeki şekiller çeşitli noktalarda yan koridorlara işaret ediyordu. Aynalara bu noktalardan yaklaşılınca yansımalar ışıktan bir kemeraltı yoluyla birleşiyordu ve buradan başka bir geçide girilebilirmiş gibi görünüyordu. Alystra sapmalarının ve dönüşlerinin hesabını tamamen şaşırdı ve sonunda soğuk ve sürekli bir rüzgarın estiği uzun, dümdüz bir tünele girdiler. Tünel her iki yönde de yüzlerce metre uzanıyordu ve uzak uçlarında yuvarlak, küçük ışıklar vardı.</p>

  <p>Alystra, “Buradan hoşlanmadım,” diye sızlandı. “Soğuk.” Şüphesiz hayatı boyunca gerçek soğuğu hiç tatmamıştı ve Alvin kendini biraz suçlu hissetti. Bir pelerin getirmesi için onu uyarmalıydı. Hem de iyi bir pelerin, çünkü Diaspar'da tüm giysiler sadece süs içindi ve korunmaya yaramazlardı.</p>

  <p>Rahatsızlığı tamamen kendi hatası olduğu için hiçbir şey söylemeden kendi pelerinini ona verdi. Bunda centilmence bir şey yoktu; cinsiyetlerin eşitliği o kadar uzun zaman önce sağlanmıştı ki, o türden âdetler yok olup gitmişti. Tam tersi olsaydı, Alystra da pelerinini Alvin'e verir, o da hiç düşünmeden kabul ederdi.</p>

  <p>Sırtlarında rüzgarla yürümek fena değildi ve az sonra tünelin ucuna ulaştılar. Geniş bir taş örgü daha ileri gitmelerine engel oluyordu; bu iyiydi çünkü hiçliğin eşiğinde duruyorlardı. Dev hava borusu kulenin dik yüzüne çıkıyordu ve aşağıda en az üç yüz metrelik bir boşluk vardı. Şehrin dış surlarının da çok üzerindeydiler; Diaspar dünyalarındaki pek az kişinin görebileceği şekilde ayaklarının altında uzanıyordu.</p>

  <p>Manzara Alvin'in parkın ortasında gördüğünün diğer yüzüydü. Şehrin kalbine doğru kilometrelerce uzanan taş ve metal dalgalarına yukarıdan bakıyordu. Uzaklarda bir bölümü araya giren kulelerin ardında kalmış uzak bahçeleri, ağaçları ve sonsuz dönüşünü yapan nehri görebiliyordu. Onların da ötesinde Diaspar'ın uzak burçları gökyüzüne bir kez daha tırmanıyorlardı.</p>

  <p>Alystra arkasında keyifle, ama hiç şaşırmadan manzarayı paylaşıyordu. Şehri daha önce de neredeyse bunun kadar iyi yerlerdeki gözlem noktalarından -ve çok daha rahat bir konumda- sayısız kez görmüştü.</p>

  <p>Alvin, “İşte bizim dünyamız. Hepsi orada,” dedi. “Şimdi sana başka bir şey göstermek istiyorum.” Mazgaldan dönüp tünelin uzak ucundaki ışık halkasına doğru yürümeye başladı. İnce giyimli bedenine soğuk rüzgar vuruyordu, ama hava akımına karşı yürürken pek rahatsızlık hissetmiyordu.</p>

  <p>Az bir yol gitmişti ki, Alystra'nın peşinden gelmek için hiçbir harekette bulunmadığını fark etti. Öylece durmuş izliyordu, ödünç aldığı pelerini rüzgarda uçuşuyordu, bir eliyle yüzünü yarıya kadar kapatmıştı. Alvin dudaklarının kıpırdadığını görüyordu, ama sözcükler ona ulaşmıyorlardı. Ona önce hayretle, sonra da acımayla karışık bir sabırsızlıkla baktı. Jeserac'ın söylediği doğruydu. Kız onun peşinden gelemezdi. İçinden geçen rüzgarın sonsuza dek Diaspar'a estiği o uzak ışık halkasının anlamını anlamıştı. Alystra'nın arkasında bildiği dünya vardı, harikalarla dolu ama sürprizden yoksun, tıpkı zaman nehrinde sürüklenen parlak, ama sımsıkı kapalı, bir kabarcık gibi. İleride, sadece birkaç adımlık bir uzaklıkta ise, bilinmeyen boşluk -çöl dünyası- İstilacıların dünyası.</p>

  <p>Alvin dönüp yanma gitti, titrediğini görünce şaşırdı. “Neden korkuyorsun?” diye sordu. “Hâlâ Diaspar'da güvencedeyiz. Şu arkamızdaki pencereden baktın. Herhalde bundan da bakabilirsin!”</p>

  <p>Alystra ona sanki garip bir canavarmış gibi bakıyordu. Doğrusu onun standartlarına göre öyleydi de.</p>

  <p>Sonunda, “Yapamam,” dedi. “Bunu düşünmek bile beni bu rüzgardan daha çok ürpertiyor. Daha ileri gitme, Alvin!”</p>

  <p>Alvin merhametsizce, “Ama bu hiç mantıklı değil!” diye ısrar etti. “Şu koridorun sonuna kadar yürüyüp dışarı bakmanın ne zararı olabilir ki? Orası garip ve yalnız bir yer, ama korkunç değil. Hatta baktıkça orayı giderek daha güzel bulmaya...”</p>

  <p>Alystra onun sözlerini bitirmesini beklemedi. Hızla döndü ve onları bu tünele getiren uzun rampaya doğru koşmaya başladı. Alvin onu durdurmaya çalışmadı; bu kendi istediğini başkasına zorla yaptırmak gibi kötü bir davranış olurdu. Görebildiği kadarıyla ikna etmeye çalışmak da boşunaydı. Alystra'nın arkadaşlarının yanına dönene dek durmayacağını biliyordu. Şehrin labirentlerinde kaybolması tehlikesi de yoktu, zira kendi ayak izlerini kolayca takip edebilirdi. En karmaşık labirentlerden bile çıkabilmesini sağlayan içgüdüsel bir yetenek İnsan'ın şehirlerde yaşamaya başladığından beri elde ettiği özelliklerden sadece biriydi. Nesli uzun zaman önce tükenmiş olan sıçanlar da tarlaları terk edip insanların arasına karıştığında benzer yetenekler edinmek zorunda kalmıştı.</p>

  <p>Alvin bir an bekledi, Alystra'nın dönmesini umuyordu sanki. Tepkisine değil, tepkisinin şiddetine ve mantıksızlığına şaşırmıştı. Gittiğine gerçekten üzülmüştü, yine de ister istemez pelerini bırakmayı hatırlamış olmasını diliyordu.</p>

  <p>Şehrin akciğerlerinde uğuldayan rüzgar soğuk, ona karşı yürümek zordu. Alvin hem hava akımıyla hem de onu devam ettiren güçle boğuşuyordu. Ancak taştan ızgaraya ulaşıp kollarını parmaklıklarına sarınca rahat bir nefes alabildi. Ancak başını girişten sokabileceği kadar yer vardı ve koridorun girişini bir bölümü şehrin duvarına girdiği için görüşü yine de biraz kapanıyordu.</p>

  <p>Yine de yeterince görebiliyordu. Yüzlerce metre aşağıda gün ışığı çölü terk ediyordu. Neredeyse yatay sayılabilecek ışınlar ızgaradan geçip tünelin dibinde altın renginden ve gölgelerden tuhaf şekiller çiziyorlardı. Alvin gözlerini korumak için gölgeledi ve eğilip sayısı belirsiz çağlar boyunca insan ayağı değmemiş toprağa baktı.</p>

  <p>Sonsuza dek donmuş bir denize bakıyor olabilirdi. Kum tepeleri batıya doğru kilometreler boyunca dalgalanıyor, eğik vuran ışık hatlarını fazlasıyla belirginleştiriyordu. Rüzgarın azizliği kumda yer yer tuhaf girdaplar ve oyuklar oluşturmuştu; öyle ki bu mimarinin hiçbir yerinin zeka eseri olmadığı bazen belli olmuyordu. Çok uzakta yuvarlak hatlı tepeler vardı; hatta o kadar uzaktılar ki, aradaki mesafeyi tahmin bile edemiyordu. Alvin için hayal kırıklığı olmuşlardı; eski kayıtlardaki ve hayallerindeki dağları görebilmek için çok şey verirdi.</p>

  <p>Güneş tepelerin dış hatlarına vuruyordu; ışığı, dolaştığı yüzlerce kilometrelik atmosferde yumuşamış ve kızıllaşmıştı. Diski üzerinde iki büyük siyah nokta vardı; Alvin araştırmaları sırasında bu tür şeylerin var olduğunu öğrenmişti, ama onları bu kadar kolayca görebilmesine şaşırmıştı. Kulaklarında durmaksızın uğuldayan rüzgarla gizli deliğinde çökmüş, ona bakan bir çift göz gibiydiler sanki.</p>

  <p>Alacakaranlık yoktu. Kum tepelerinin arasındaki gölge havuzları güneşin batışıyla birlikte hızla toplanarak büyük bir karanlık gölü oldular. Gökyüzünden renk çekildi; sıcak kırmızı ve altın renkleri akıp giderek yerlerini gecenin içinde gitgide derinleşen bir kutup mavisine bıraktılar. Alvin tüm insanlar içinde yalnızca kendisinin tanık olacağı o nefes kesici anı bekledi. İlk yıldızın titreyerek hayat bulduğu anı.</p>

  <p>Buraya son gelişinin üzerinden haftalar geçmişti, bu arada gece gökyüzünün düzeninin değişmiş olacağını biliyordu. Yine de Yedi Güneş'in bu İlk ortaya çıkışını beklemiyordu.</p>

  <p>Sözcükler ağzından kendi kendine çıkmışlardı; başka bir isimleri olamazdı. Günbatımı sonrası alacalığında küçük, çok sıkışık ve şaşırtıcı derecede simetrik bir grup oluşturuyorlardı. Altı tanesi hafifçe düzleşmiş bir elips şeklinde sıralanmışlardı, Alvin bunun görüş hizasına göre biraz eğilmiş bir tam daire olduğuna emindi. Her yıldız farklı bir renkteydi; kırmızı, mavi, altın rengi ve yeşili seçebiliyordu; diğer renkler ise görüşünün dışındaydı. Şeklin tam ortasında beyaz bir dev vardı. Gökyüzünde gözün görebildiği en parlak yıldız. Grup tıpkı bir mücevhere benziyordu; Doğa'nın böylesine kusursuz bir şekil oluşturmuş olması olasılık yasalarının tüm esnekliğinin ötesinde ve inanılmaz görünüyordu.</p>

  <p>Gözleri karanlığa yavaş yavaş alışınca Alvin bir zamanlar Samanyolu denilen sisli tül perdeyi seçebildi. Başucundan ufka kadar uzanıyordu ve kıvrım yerlerinde Yedi Güneş vardı. Şimdi diğer yıldızlar da ortaya çıkmış, onlara meydan okuyorlardı ve rastgele kümelenişleri sadece o kusursuz simetrinin gizemini vurguluyordu. Sanki bir güç yıldızlara imzasını atarak doğal Evren'in düzensizliğine karşı çıkmıştı.</p>

  <p>İnsanoğlu Yeryüzü'nde ilk kez yürüdüğünden beri Galaksi kendi ekseni etrafında en çok on defa dönmüştü. Kendi standartlarına göre bu sadece bir andı. Ama bu kısa dönemde tamamen değişmişti. Olayların doğal akışında hakkı olduğundan çok daha fazla. Gençliğin gururuyla bir zamanlar alev alev yanan dev güneşler şimdi eriyip giderek sonlarına yaklaşıyorlardı. Ama Alvin onların eski zafer günlerindeki gökyüzünü hiç görmemişti ve bu yüzden nelerin kaybolup gittiğini bilmiyordu.</p>

  <p>Kemiklerine işleyen soğuk onu şehre geri dönmeye zorladı. Mazgaldan sıyrılıp kol ve bacaklarını ovuşturarak kan dolaşımını canlandırdı. İlerisinde, tünelin aşağısında Diaspar'dan yükselen ışık öyle parlaktı ki, bir an gözlerini öteye çevirmesi gerekti. Şehrin dışında gece ve gündüz diye bir şeyler vardı, ama içinde sadece bitmeyen gün. Güneş alçalırken Diaspar'ın üzerinde gökyüzü ışıkla dolacak ve kimse doğal aydınlığın kaybolduğunu fark etmeyecekti. İnsanlar karanlığı daha uyku ihtiyaçları kaybolmadan önce şehirlerinden uzaklaştırmışlardı. Diaspar'daki tek gece arada bir parkı ziyaret eden ve onu gizemli bir yere çeviren ender ve önceden tahmin edilemeyen bir karanlıktı.</p>

  <p>Alvin aynalı koridordan ağır ağır geri döndü, aklında hâlâ gece ve yıldızlar vardı. İlham almış, ancak canı da sıkılmıştı. O müthiş boşluğa kaçabilmesinin yolu yoktu, bunu yapması için mantıklı bir neden de. Jeserac insanın çölde kısa sürede öleceğini söylemişti ve Alvin ona rahatça inanabilirdi. Belki bir gün Diaspar'dan ayrılmanın bir yolunu bulurdu, ama bulursa kısa sürede dönmesi gerektiğini biliyordu. Çöle erişmek eğlenceli bir oyun olurdu, ama hepsi bu. Kimseyle paylaşamayacağı bir oyundu ve ona bir şey sağlamazdı. Ama ruhundaki özlemi doyuracaksa en azından yapmaya değerdi.</p>

  <p>Alvin geçmişin yansımaları arasında oyalandı, sanki bildik dünyaya dönmek istemiyordu. Büyük aynalardan birinin önünde durdu ve derinliklerinde gidip gelen görüntüleri izledi. Bu görüntüleri üreten mekanizma onun varlığı ve bir ölçüde düşünceleri tarafından kontrol ediliyordu. Aynalar odaya ilk girdiğinde her zaman boş olur, aralarında hareket ettiği anda canlanırdı.</p>

  <p>Gerçekte hiç görmediği, ama Diaspar'da bir yerlerde muhtemelen var olan geniş, açık bir avluda duruyordu. Alışılmadık derecede kalabalıktı ve görünüşe göre bir tür meydan toplantısı yapılıyordu. İki adam bir kürsüde kibarca tartışıyorlar, çevrede toplanmış destekçileri de bazen araya giriyorlardı. Mutlak sessizlik sahnenin çekiciliğini arttırıyordu, çünkü hayal gücü hemen işe koyulup eksik sesleri tamamlıyordu. Alvin, Neyi tartışıyorlar? diye meraklandı. Belki de bu geçmişten gerçek bir sahne değil, tamamen hayal ürünü bir senaryoydu. Figürlerdeki denge, biraz resmi sayılabilecek hareketler, bunu gerçek hayat için biraz fazla düzgün kılıyordu.</p>

  <p>Kalabalıktaki yüzleri inceledi, tanıyabileceği birini arıyordu. Burada tanıdığı kimse yoktu, ama yüzyıllar boyu karşılaşmayacağı dostlara da bakıyor olabilirdi. Kaç çeşit insan Fizyonomi kalıbı olabilirdi? Sayı çok büyüktü, ama sonsuz değildi, hele estetik olmayan tüm çeşitlemeler elendikten sonra.</p>

  <p>Aynadaki insanlar aralarında hareketsiz duran Alvin'in görüntüsünü görmezden gelerek çoktan unutulmuş tartışmalarına devam ediyorlardı. Yanılsama öylesine kusursuzdu ki, kendisinin de sahnenin bir parçası olmadığına inanmak bazen çok zor oluyordu. Aynadaki hayaletlerin biri Alvin'in arkasına doğru hareketlendiğinde gerçek bir cisim gibi gözden kayboluyordu ve önüne doğru hareket ettiğinde geride kalan kendisi oluyordu.</p>

  <p>Gitmeye hazırlanıyordu ki, ana gruptan biraz ayrı duran garip giyimli bir adam fark etti. Hareketleri, giysileri, her şeyi bu topluluğa biraz aykırı gibiydi. Düzeni bozuyordu; Alvin gibi o da bir anakronizmdi.</p>

  <p>O bundan da öteydi. Gerçekti ve muzipçe bir gülümsemeyle Alvin'e bakıyordu.</p>
</body>
</html>
