<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>7</h1>

  <p>Khedron, “Oyalandın,” dedi, “ama eninde sonunda geleceğini biliyordum.”</p>

  <p>Bu rahatlık Alvin'in canını sıktı; hareketlerinin böylesi bir doğrulukla tahmin edilebileceğini düşünmek hoşuna gitmemişti. Acaba Soytarı tüm sonuçsuz araştırmalarını izlemiş ve ne yaptığını tam olarak biliyor muydu?</p>

  <p>Açıkça, “Şehrin dışına bir yol bulmaya çalışıyorum,” dedi. “Bir tane <i>olmalı</i> ve sanırım bulmama yardım edebilirsin.”</p>

  <p>Khedron bir an sessiz kaldı. Dilerse önünde uzanan ve tüm kehanet gücünün ötesinde bir geleceğe giden yoldan dönmek için hâlâ zaman vardı. Başka kimse tereddüt etmezdi; ellerinde güç olsa bile şehirdeki hiç kimse milyonlarca yüzyıldır ölü olan bir çağın hayaletlerini rahatsız etmeye cüret etmezdi. Belki de hiçbir tehlike yoktu, belki hiçbir şey Diaspar'ın kalıcı değişmezliğini bozamazdı. Ama dünyaya garip ve yeni bir şey gelmesi riski varsa bu onu engellemek için son şans olabilirdi.</p>

  <p>Khedron işlerin düzeninden memnundu. Tamam, arada bir bu düzeni karıştırıyor olabilirdi -ama sadece biraz. Bir eleştirmendi o, devrimci değil. Sakin sakin akan zaman nehrinde sadece birkaç küçük dalga oluşturmak istiyordu, yönünü değiştirmekten çekinirdi. Aklında olanın haricindeki macera tutkusu tüm Diaspar vatandaşlarından olduğu gibi ondan da özenle ve eksiksiz olarak çıkarılıp alınmıştı.</p>

  <p>Ancak yok olmaya yüz tutmuş bile olsa, bir zamanlar İnsana verilmiş en büyük vergi olan o merak kıvılcımını hâlâ taşıyordu. Hâlâ riske girmeye hazırdı.</p>

  <p>Alvin'e baktı ve kendi gençliğini, beş yüz yıl öncesinin hayallerini hatırlamaya çalıştı. Geçmişinden seçtiği her an hafızasını üzerine çevirdiğinde hâlâ açık ve netti. Bu ve bundan önceki yaşamları ipe dizili boncuklar gibi çağlar boyunca geriye doğru uzanıyorlardı; dilediğini alıp yeniden inceleyebilirdi. O eski Khedron'ların çoğu ona şimdi yabancı geliyorlardı; temel davranışları aynı olabilirdi, ama deneyimlerinin ağırlığıyla onlardan tamamen ayrılıyordu. Dilerse, şehir onu tekrar çağırana dek uyumak üzere Yaratılış Merkezi'ne bir daha girdiğinde aklını önceki yaşamlarından arındırabilirdi. Ama bu bir tür ölüm olurdu ve henüz buna hazır değildi. Yavaş yavaş genişleyen spiraline sabırla yeni hücreler ekleyen bir gözenekli nautilus<a href="../Text/notlar.html#_edn2" id="_ednref2" title=""><sup>[2]</sup></a> gibi, hayatın sunacaklarını toplamaya hâlâ hazırdı.</p>

  <p>Gençliğinde arkadaşlarından hiçbir farkı yoktu. Uzun zaman öncesinden kaderine yazılmış olan rolü yaşı gelip de önceki yaşamlarının anıları bir anda geri gelene kadar üstlenmemişti. Diaspar'ı böylesine ustaca kuran akılların bunca çağdan sonra, bugün bile onu sahnelerinde bir kukla gibi oynatabilmelerine bazen kızıyordu. İşte belki de önünde uzun zamandır ertelenmiş bir intikam için bir fırsat vardı. Çok fazla sahneye konmuş bir oyunda perdeyi son kez indirebilecek yeni bir oyuncu ortaya çıkmıştı.</p>

  <p>Yalnızlığı herhalde kendisininkinden de kötü olan birisi için acıma; çağlar boyu tekrarların neden olduğu bir can sıkıntısı ve hınzırca bir eğlence duygusu -Khedron'u harekete geçmeye iten değişik faktörlerdi.</p>

  <p>Alvin'e, “Sana yardımcı olabilirim,” dedi, “ya da olamam. Boş umutlar uyandırmak istemiyorum. Yarım saat sonra 3. Yarıçap ile 2. Dairenin kesişiminde buluşalım. Başka bir şey yapamasam da sana en azından ilginç bir yolculuk sözü verebilirim.”</p>

  <p>Randevu yeri şehrin diğer ucunda olmasına rağmen Alvin on dakika erkenden oradaydı. Hareketli yollar şehrin sakin ve mutlu insanlarını önemsiz işleri için taşıyarak önünden sürekli geçip giderken sabırsızlıkla bekledi. Sonunda biraz uzakta Khedron'un uzun silüetinin belirdiğini gördü; bir an sonra Soytarı ilk kez bedensel olarak yanındaydı. Bu yansıtılan bir görüntü değildi; eski usul selamlaşırken avuçları birbirine dokunduğunda Khedron yeterince gerçekti.</p>

  <p>Soytarı mermer trabzanlardan birine oturdu ve meraklı bir dikkatle Alvin'i süzdü.</p>

  <p>“Ne istediğini biliyor musun acaba,” dedi. “Ve onu elde edersen ne yapacağını. Bir yolunu bulsan bile, şehirden çıkabileceğine <i>gerçekten</i> de inanıyor musun?”</p>

  <p>Alvin <i>cesurca,</i> “Bundan eminim,” diye karşılık verdi, ama Khedron sesindeki tereddütü sezebiliyordu.</p>

  <p>“Öyleyse sana belki de bilmediğin bir şey söyleyeyim. Şu kuleleri görüyor musun?” Khedron Güç Merkezi ile Konsey Sarayı'nın ikiz kulelerini işaret ediyordu, yüzlerce metre derinlikteki bir kanyonun iki yakasından birbirlerine bakıyorlardı. “Diyelim ki o iki kule arasına tamamen sert maddeden bir plaka koydum -sadece on beş santimetre genişliğinde bir plaka. Üzerinden yürüyerek geçebilir miydin?”</p>

  <p>Alvin tereddüt etti.</p>

  <p>“Bilmiyorum,” dedi. “Denemek istemezdim.” "Ben kesinlikle yapamayacağına eminim. Başın dönerdi ve daha birkaç adım bile atamadan düşerdin. Ama aynı plaka yerde olsa, üzerinde zorlanmadan yürüyebilirdin.”</p>

  <p>"Peki bu neyi ispatlıyor?”</p>

  <p>“Anlatmak istediğim basit bir nokta. Açıkladığım iki deneyde de plaka aynı plakaydı. Arada bir rastladığın şu tekerlekli robotlardan biri kuleler arasında gerilmiş olanın üzerinden yerdekinden olduğu kadar kolayca geçebilirdi. <i>Biz</i> ise geçemezdik, çünkü yükseklik korkumuz var. Mantıksız olabilir, ama yok sayılamayacak kadar güçlü. Bu içimizde var; onunla doğarız.</p>

  <p>“Aynı şekilde uzaydan da korkarız. Diaspar'da herhangi birine şehrin dışına giden bir yol göster -tıpkı şimdi önümüzdeki şu yol gibi bir yol- ve fazla ilerleyemez. Geri dönmek zorunda kalır, tıpkı o kulelerin arasındaki plakada yürümeye başlarsan senin de dönmek zorunda kalacağın gibi.”</p>

  <p>Alvin, “Ama neden?” diye sordu. “Bir zamanlar mutlaka...”</p>

  <p>Khedron, “Biliyorum, biliyorum,” dedi. “İnsanlar bir zamanlar tüm dünyaya ve yıldızlara gitmişler. Bir şey onların değiştirmiş ve onlara şimdi doğuştan sahip oldukları bu korkuyu vermiş. Yalnızca sen bu korkuyu taşımadığını düşünüyorsun. Eh, göreceğiz. Seni Konsey Sarayı'na götürüyorum.”</p>

  <p>Saray şehirdeki en büyük binalardan biriydi ve neredeyse tamamen Diaspar'ın gerçek yöneticileri olan makinelere teslim edilmişti. En üst noktasına yakın bir yerde nadiren görüşülecek bir iş olduğunda Konsey'in ender olarak toplandığı oda vardı.</p>

  <p>Geniş kapı onları içeri aldı ve Khedron doğruca altın rengi kasvetin içine doğru ilerledi. Alvin Konsey Sarayı'na daha önce hiç gelmemişti; bunu engelleyen bir kural yoktu -Diaspar'da çok az şeyi engelleyen kurallar vardı- ama herkes gibi onun da bu yere karşı yarı dinsel bir çekingenliği vardı. Tanrıları olmayan bir dünyada Konsey Sarayı bir tapınağa en yakın olan şeydi. .</p>

  <p>Khedron Alvin'i insan trafiği için değil tekerlekli makineler için yapıldığı belli olan koridor ve rampalardan geçirirken hiç tereddüt etmedi. Rampaların bazıları aşağı indikçe öyle dik açılarla zikzaklar çiziyorlardı ki, eğimin etkisini azaltmak için yerçekimi gücü değiştirilmiş olmasa üzerlerinde düşmeden kalmak imkansız olurdu.</p>

  <p>Sonunda kapalı bir kapıya geldiler, yaklaşırlarken sessizce kayarak açıldı, sonra arkalarından kapandı. İleride bir başka kapı vardı, bu yaklaşmalarına rağmen açılmadı. Khedron kapıya dokunmak için hiçbir harekette bulunmadan önünde hareketsiz durdu. Bir anlık sessizlikten sonra sakin bir ses, “Lütfen isimlerinizi bildirin,” dedi.</p>

  <p>“Ben Soytarı Khedron. Arkadaşım da Alvin.”</p>

  <p>“Geliş nedeniniz?”</p>

  <p>“Tamamen merak.”</p>

  <p>Kapının hemen açılması Alvin'i biraz şaşırttı. Deneyimlerinden biliyordu ki makinelere şakacı cevaplar verilirse, bu her zaman karışıklığa neden olur ve başa dönmek zorunda kalınırdı. Khedron ile konuşan çok gelişmiş -Merkez Bilgisayar'ın hiyerarşisinde çok yukarılarda olan- bir makine olmalıydı.</p>

  <p>Başka engelle karşılaşmadılar, ama Alvin hiç farkında olmadığı birçok testten geçtiklerini tahmin ediyordu. Kısa bir koridor onların birdenbire gömük zeminli çok büyük, yuvarlak bir odaya götürdü ve zeminin içinde öyle şaşırtıcı bir şey vardı ki, Alvin bir an hayranlıkla büyülendi. Tüm Diaspar şehri ayaklarının altında uzanıyordu, en yüksek binaları ancak omuzuna geliyordu.</p>

  <p>Bildiği yerleri bularak ve umulmadık manzaraları inceleyerek öyle çok zaman harcadı ki, odanın geri kalanına ancak uzun bir süre sonra dikkat edebildi. Duvarlar mikroskopik derecede detaylı siyah beyaz kare desenleriyle kaplıydı; desen tamamen düzensizdi ve hiç değişmemesine rağmen gözlerini hızla oynattığı zaman yanıp söndükleri izlenimine kapılıyordu. Elle kontrol edilen bazı makineler odada sık aralıklarla dizilmişlerdi; her birinin bir ekranı ve kullanıcı için bir koltuğu vardı.</p>

  <p>Khedron Alvin'in hevesini almasını bekledi. Sonra minyatür şehri işaret ederek, “Bunun ne olduğunu biliyor musun?” dedi.</p>

  <p>Alvin, “Bir model herhalde,” diyecekti, ama bu cevap öylesine basit ve açıktı ki yanlış olduğuna emindi. Bu yüzden başını salladı ve Khedron'un sorusunu kendisinin cevaplamasını bekledi.</p>

  <p>Soytarı, “Sana bir defasında şehrin nasıl korunduğunu anlattığımı hatırlarsın,” dedi, “Hafıza Bankaları'nın şehrin şeklini nasıl sonsuza dek sabit tuttuklarını. O Bankalar her yerdeler, hesaplanamayacak bilgi depolarıyla şehrin bugünkü biçimini belirliyorlar. Bir şekilde Diaspar'ın her atomu şu duvarlara gömülü matrislerin içine unuttuğumuz güçler tarafından şifreleniyor.”</p>

  <p>Ayaklarının altında uzanan Diaspar'ın kusursuz, sonsuz detaylı görüntüsünü gösterdi.</p>

  <p>“Bu bir model değil; gerçekte yok. Yalnızca Hafıza Bankaları'nda saklanan şeklin yansıtılmış bir görüntüsü, bu yüzden de şehrin tam bir eşi. Buradaki gözlem makineleri istenilen bölümün gerçek boyutuna ya da daha fazla büyütülmesini sağlıyorlar. Şehrin tasarımında bir değişiklik yapılması gerektiğinde kullanılırlar, tabii bunun son yapılışı uzun zaman önceydi. Diaspar'ın neye benzediğini bilmek istiyorsan geleceğin yer burası. Bir ömür boyunca gerçekten keşfetmekle öğreneceklerinden daha fazlasını burada birkaç günde öğrenebilirsin.”</p>

  <p>Alvin, “Harika bir şey,” dedi. “Varlığını kaç kişi biliyor?”</p>

  <p>“Ah, oldukça çok kişi, ama onlar pek ilgilenmezler. Arada bir Konsey buraya gelir; hepsi burada olmadığı sürece şehirde hiçbir değişiklik yapılamaz. Merkezi Bilgisayar önerilen değişikliği onaylamazsa bu bile yetmez. Bu odanın yılda iki ya da üç defadan fazla ziyaret edildiğini sanmıyorum.”</p>

  <p>Alvin Khedron'un oraya nasıl girebildiğini bilmek istiyordu ve daha ayrıntılı şakalarının çoğunun şehrin iç mekanizmaları hakkında ancak çok derin araştırmalardan elde edilmiş olabilecek bilgilere dayandığını hatırladı. Soytarı'nın ayrıcalıklarından biri de her yere gidip her şeyi öğrenebilmek olmalıydı; Diaspar'ın sırları arasında ondan daha iyi bir rehber bulamazdı.</p>

  <p>Khedron, “Aradığın şey var olmayabilir,” dedi, “ama eğer varsa, onu bulacağın yer burasıdır. Monitörleri nasıl çalıştıracağım göstereyim.”</p>

  <p>Sonraki bir saat boyunca Alvin ekranlardan birinin önünde oturup kontrolleri kullanmayı öğrendi. Şehirden istediği noktayı seçebilir ve istediği derecede büyüterek inceleyebilirdi. Koordinattan değiştirdikçe ekrandan caddeler, kuleler, duvarlar ve hareketli yollar beliriyorlardı; sanki hiçbir fiziksel engelle karşılaşmadan tüm Diaspar şehri üzerinde rahatça dolaşan bedensiz, her şeyi görebilen bir hayaletti.</p>

  <p>Ama gerçekte incelediği Diaspar değildi. Hafıza hücrelerinin arasında ilerliyor, şehrin hayali görüntüsüne bakıyordu. Diaspar'ı bir milyar yıldır zamanın etkisinden koruyacak kadar güçlü olan hayale. Şehrin yalnızca kalıcı olan kısmım görebiliyordu; caddelerini dolduran insanlar bu donuk görüntüde yer almıyorlardı. Onun amacı açısından bunun bir önemi yoktu. Onun ilgilendiği tek şey içinde hapsolduğu taş ve metalden yapıydı, mahkumiyetini -gönüllü de olsa- paylaşanlar değil.</p>

  <p>Loranne Kulesi'ni arayıp bulmuştu ve daha önce gerçekten keşfe çıktığı koridorlar ve geçitler arasında hızla ilerliyordu. Taş mazgalın görüntüsü gözlerinin önünde büyürken insanlık tarihinin belki yarısı boyunca oradan sürekli esmiş olan ve hâlâ esen soğuk rüzgarı neredeyse hissedecekti. Mazgala yaklaştı, dışarı baktı ve hiçbir şey göremedi.</p>

  <p>Bir an için öyle büyük bir şok yaşadı ki, kendi hafızasından şüphe etti; gördüğü çöl bir hayalden başka bir şey değil miydi?</p>

  <p>Sonra gerçeği hatırladı. Çöl Diaspar'ın bir parçası değildi ve bu yüzden keşfe çıktığı hayalet dünyada hiçbir görüntüsü yoktu. Gerçekte o mazgalın ardında her şey olabilirdi; bu monitör ekranı ise onu asla göstermezdi.</p>

  <p>Yine de ona yaşayan hiç kimsenin görmediği bir şeyi gösterebilirdi. Alvin görüş noktasını mazgalın ötesine, şehrin dışındaki boşluğa taşıdı. Bakış açısını değiştiren kontrolü geldiği yönden geriye bakacak şekilde çevirdi. Ve Diaspar dışarıdan görünümüyle arkasındaydı.</p>

  <p>Bilgisayarlar, hafıza devreleri ve Alvin'in baktığı görüntüyü yaratan karmakarışık makineler için bu basit bir perspektif meselesiydi: Şehrin şeklini “biliyorlardı”; böylece dışarıdan görünümünü gösterebilirlerdi. Ama Alvin numaranın nasıl yapıldığını anlasa da üzerindeki etki müthiş olmuştu. Gerçekten olmasa da ruhen şehirden kaçmıştı. Loranne Kulesi'nin dümdüz duvarından birkaç metre uzakta boşlukta duruyor gibiydi. Bir an için gözlerinin önündeki düz gri yüzeye baktı; sonra kontrole dokundu ve görüş açısını yere indirdi.</p>

  <p>Bu harika aletin marifetlerini bildiğine göre hareket planı hazırdı. Diaspar'ı içeriden oda oda, koridor koridor inceleyerek aylar ve yıllar harcamaya gerek yoktu. Bu yeni gözlem noktasından şehrin dışında kanatlanıp uçabilir ve çöle ve ötesindeki dünyaya açılan çıkışları hemen görebilirdi.</p>

  <p>Zafer ve başarı duygusu onu coşturdu ve neşesini paylaşmaya itti. Khedron'a döndü, bunu sağladığı için Soytarı'ya teşekkür etmek istiyordu. Ama Khedron gitmişti ve bir an düşününce nedenini anladı.</p>

  <p>Alvin Diaspar'da o anda ekranda dolaşan görüntülere etkilenmeden bakabilecek belki de tek kişiydi. Khedron araştırmasına yardımcı olabilirdi, ama insanlığı bunca zamandır küçücük dünyalarına iğneleyen o garip korkuyu Soytarı bile paylaşıyordu. Alvin'i macerasına tek başına devam etmeye terk etmişti.</p>

  <p>Alvin'in ruhundan bir süredir kalkmış olan yalnızlık duygusu bir kez daha üzerine çöktü.</p>

  <p>Ama şimdi melankoli zamanı değildi; yapacak çok şey vardı. Monitör ekranına döndü, şehrin duvarının yavaşça geçen görüntüsünü buldu ve araştırmasına başladı.</p>

  <p> </p>

  <p>Sonraki birkaç hafta Alvin Diaspar'da pek görünmedi, ama yokluğunu fark edenler pek azdı. Eski öğrencisinin şehrin sınırlarında dolaşmak yerine tüm zamanını Konsey Sarayı'nda geçirdiğini öğrenen Jeserac biraz rahatlamıştı; Alvin'in orada başını derde sokamayacağını düşünüyordu. Eriston ve Etania bir iki defa odasını yoklamışlar, dışarıda olduğunu anlayınca bunu doğal karşılamışlardı. Alystra ise biraz daha ısrarcıydı.</p>

  <p>Çok daha uygun birçok seçenek varken Alvin'e bağlanması onun açısından şanssızlıktı. Alystra arkadaş bulmakta hiçbir zaman zorluk çekmemişti, ama Alvin'le karşılaştırdığında tanıdığı tüm diğer erkekler aynı yavan kalıptan çıkmış birer hiçtiler. Onu mücadele vermeden kaybetmeyecekti; uzak duruşu ve ilgisizliğiyle meydan okuyuşuna dayanamıyordu.</p>

  <p>Ama dürtüleri belki de tamamen bencilce değildi ve cinsel olmaktan çok annelik duygusuyla ilgiliydi. Doğum unutulmuştu, ama kadınsı koruma ve şefkat içgüdüleri hâlâ vardı. Alvin inatçı, kendine güvenli ve bildiğini yapmaya kararlı görünebilirdi, ama Alystra onun içindeki yalnızlığı sezebiliyordu.Alvin'in ortadan kaybolduğunu anlayınca hemen Jeserac'a ona ne olduğunu sordu. Jeserac sadece bir an tereddüt ettikten sonra ona bunu söyledi. Alvin yanına arkadaş istemiyorsa bu kendi seçimiydi. Öğretmeni bu ilişkiyi ne onaylıyor ne de karşı çıkıyordu. Alystra'yı genel olarak beğeniyor ve onun etkisinin Alvin'in Diaspar'daki yaşama uyum sağlamasına yardımcı olacağını umuyordu.</p>

  <p>Alvin'in zamanını Konsey Sarayı'nda geçiriyor olması ancak bir araştırma projesi peşinde olduğu anlamına gelebilirdi ve bu bilgi en azından Alystra'nın olası rakipleri hakkındaki şüphelerini gidermişti. Yine de kıskançlığı olmasa da merakı uyanmıştı. Alvin'i Loranne Kulesi'nde yalnız bıraktığı için bazen kendi kendine kızıyordu, ama aynı şartlar tekrarlansa yine aynı şeyi yapacağına da emindi. Kendi kendine ne yapmaya çalıştığını bilmediği Alvin'in düşüncelerini anlamanın hiçbir yolunun olmadığını söylüyordu.</p>

  <p>Kararlı adımlarla ana koridora girdi; kapıdan girer girmez ortalığa çöken sessizlikten etkilenmiş, ama pek şaşırmamıştı. Danışma makineleri uzak duvara yan yana dizilmişlerdi, rastgele birini seçti.</p>

  <p>Tanıma sinyali yanar yanmaz, “Alvin'i arıyorum; bu binada bir yerlerde. Onu nerede bulabilirim?” dedi.</p>

  <p>Bir danışma makinesi sıradan bir soruyu cevaplarken arada hiç zaman kaybı olmamasına bir ömür geçse bile alışılmıyordu. Bunun nasıl yapıldığını bilenler -ya da bildiğini söyleyenler- vardı, bilgiç bilgiç ‘erişim süresi' ve ‘saklama alanı'ndan söz ederlerdi, ama bu sonucun şaşırtıcılığını pek de azaltmıyordu. Şehrin gerçekten müthiş bilgi kapasitesi dahilindeki herhangi bir soru anında cevaplanabiliyordu. Ancak cevap verilmeden önce karmaşık işlemler gerekiyorsa fark edilir bir gecikme oluyordu.</p>

  <p>“Monitörlerin yanında,” diye karşılık geldi. Bu Alystra'ya hiçbir şey ifade etmediği için ona pek yardımcı olmuş sayılmazdı. Hiçbir makine sorulandan fazlasını söylemeye kalkışmazdı ve soruları tasarlamayı öğrenmek uzun zaman alan bir sanattı.</p>

  <p>Alystra, “Ona nasıl ulaşabilirim?” diye sordu. Monitörlere vardığında ne olduklarını anlayacaktı.</p>

  <p>“Konsey'den izniniz olmadığı sürece bunu size söyleyemem.”</p>

  <p>Bu hiç beklenmedik, hatta sinir bozucu bir gelişmeydi. Diaspar'da her isteyenin giremeyeceği yerlerin sayısı çok azdı. Alystra Alvin'in Konsey'in iznini <i>almadığına</i> kesinlikle emindi, bu da ancak daha üst düzeyde bir yetkilinin ona yardım ettiği anlamına gelebilirdi.</p>

  <p>Diaspar'ı Konsey yönetirdi, ama Konsey'in kendisi de daha üstün bir güce -Merkezi Bilgisayar'ın sonsuz bilgisine boyun eğerdi. Merkezi Bilgisayar Diaspar'daki tüm makinelerin birleşimi olsa da onu tek bir noktada toplanmış canlı bir varlık gibi düşünmemek elde değildi. Biyolojik açıdan canlı olmasa da, bir insan kadar dikkatli ve bilinçliydi. Alvin'in ne yaptığını biliyor ve dolayısıyla onaylıyor olmalıydı; aksi halde onu durdurur ya da danışma makinesinin Alystra'ya yaptığı gibi Konsey'e gönderirdi.</p>

  <p>Burada kalmanın bir anlamı yoktu. Alystra Alvin'i bulma çabalarının -bu koca binanın neresinde olduğunu bilse bile- başarısızlığa mahkum olacağını biliyordu. Kapılar açılmayacaklardı; üzerlerine çıktığında hareketli yollar ters yöne gidecek, onu ileriye değil geriye taşıyacaklardı; asansör alanları garip bir şekilde hareketsiz kalacak, onu bir kattan diğerine taşımayı reddedeceklerdi. Israrcı davranırsa kibar ama kararlı bir robot tarafından nazikçe sokağa çıkarılacak, ya da dayanamayıp kendi isteğiyle ayrılana kadar Konsey Sarayı'nda defalarca dolaştırılacaktı.</p>

  <p>Sokağa çıkarken kızgındı. Oldukça şaşırmıştı da ve burada kendi kişisel ihtiyaç ve isteklerinin yanında çok önemsiz kaldığı bir sır olduğunu ilk kez hissetti. Tabii bu onun için daha az önemli olacakları anlamına gelmezdi. Bundan sonra ne yapacağı hakkında hiçbir fikri yoktu, ama tek bir şeyden emindi. Diaspar'da inatçı ve ısrarcı olabilen tek kişi Alvin değildi.</p>
</body>
</html>
