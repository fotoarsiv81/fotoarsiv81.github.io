<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>25</h1>

  <p>Jeserac daha önce hiç görmediği bir Diaspar'ın caddelerinde sessiz bir şaşkınlık içinde yürüyordu. Hatta tüm yaşamlarını geçirdiği şehirden öyle farklıydı ki, burayı asla tanıyamazdı. Diaspar'da olduğunu biliyordu, ama <i>nasıl</i> bildiğini durup da düşünecek değildi.</p>

  <p>Caddeler daha dar, binalar daha alçaktı ve park gitmişti. Daha doğrusu henüz ortada yoktu. Burası değişimden önceki, şehrin henüz dünyaya ve Evren'e açık olduğu zamanki Diaspar'dı. Şehrin üzerindeki gökyüzü açık maviydi ve bu genç Yeryüzü'nde esen rüzgarla dönerek sürüklenen dağınık bulut kümeleriyle süslenmişti.</p>

  <p>Bulutların aralarından ve altlarından ise gökyüzünün daha önemli gezginleri geçiyorlardı. Diaspar ile dış dünyayı bağlayan gemiler gidip gelirlerken şehrin kilometrelerce yukarısında gökyüzünü sessiz izleriyle dantel gibi işliyorlardı. Jeserac uzun bir süre açık gökyüzünün gizem ve güzelliğini izledi ve bir an için korkunun ruhuna dokunduğunu hissetti. Yukarıdaki bu mavi kubbenin ince bir kabuk bile olmadığının ve ardında tüm sırları ve dehşetiyle uzayın olduğunun bilinciyle kendisini çıplak ve korunmasız hissediyordu.</p>

  <p>Korkusu amacını unutturacak kadar güçlü değildi. Jeserac aklının bir köşesinde bütün bu yaşadıklarının bir düş olduğunu biliyordu ve düşler ona zarar veremezdi. İçinde dolaşacak ve tüm gördüklerini alacak, sonunda bir kez daha bildiği şehirde uyanacaktı.</p>

  <p>Diaspar'ın kalbine, kendi çağında Yarlan Zey'in Mezarı'nın olduğu noktaya doğru yürüyordu. Bu tarihi şehirde mezar yoktu. Yalnızca birçok kemerli kapısı olan alçak, yuvarlak bir bina vardı. Kapıların birinde bir adam onu bekliyordu.</p>

  <p>Jeserac şaşkınlıktan donakalmalıydı, ama onu artık hiçbir şey şaşırtamazdı. Şu anda Diaspar'ı kuran adamın karşısında olması her nasılsa çok doğru ve doğal geliyordu ona.</p>

  <p>Yarlan Zey, “Sanırım beni tanıdın,” dedi. “Elbette; anıtını binlerce kez gördüm. Sen Yarlan Zey'sin; burası da bir milyar yıl önceki haliyle Diaspar. Biliyorum ki rüya görüyorum ve gerçekte ikimiz de burada değiliz.”</p>

  <p>“O halde olacaklardan korkman gereksiz. Benin izle ve unutma ki, hiçbir şey sana zarar veremez; dilediğin zaman Diaspar'da, kendi çağında uyanabilirsin.”</p>

  <p>Jeserac ona uyarak peşinden binaya girdi, aklı yorum yapmadan her şeyi emen bir sünger gibiydi. Bir anı, ya da bir anının yankısı onu bundan sonra olacak şey hakkında uyardı ve eskiden olsa korkuyla silkinerek uyanacağını düşündü. Şimdi ise korkmuyordu. Bu deneyimin gerçek olmadığım bilmenin rahatlığı içindeydi; ayrıca Yarlan Zey'in varlığı da karşısına çıkabilecek tehlikelere karşı bir tılsım gibiydi.</p>

  <p>Binanın derinliklerine inen hareketli yollarda birkaç kişi vardı, ince uzun silindirin yanında durduklarında ise çevrede kimse yoktu, Jeserac bunun kendisini şehrin dışına, eskiden olsa aklını paramparça edecek bir yolculuğa çıkaracağını biliyordu. Rehberi açık kapıyı işaret ettiğinde eşikte yalnızca bir an duraksadı ve içeri girdi.</p>

  <p>Yarlan Zey gülümseyerek, “Gördün mü?” dedi. “Şimdi rahatla ve güvende olduğunu, hiçbir şeyin sana dokunamayacağını unutma.”</p>

  <p>Jeserac ona inanıyordu. Tünelin girişi sessizce yaklaşıp araç dünyanın derinliklerine doğru hız kazanmaya başlayınca endişeyle sadece bir an hafifçe titredi. Geçmişin bu neredeyse efsanevi ismiyle konuşmak arzusu ise içinde olabilecek tüm korkuları unutturdu.</p>

  <p>Yarlan Zey, “Gökyüzü önümüzde açık olmasına rağmen kendimizi Yeryüzü'ne gömmemiz sana da garip gelmiyor mu?” diye söze başladı. “Bu, sonucunu kendi çağında gördüğün hastalığın başlangıcı. İnsanlık saklanmaya çalışıyor; uzayda olan şeylerden korkuyor ve yakında Evren'e açılan tüm kapıları kapatacak.”</p>

  <p>Jeserac, “Ama Diaspar'ın üzerinde gökyüzünde uçan uzay gemileri gördüm,” dedi.</p>

  <p>“Onları pek uzun süre göremeyeceksin. Yıldızlarla teması kaybettik, yakında gezegenler bile boşalacak. Dışarıya açılan yolculuğu yapmamız milyonlarca yıl sürdü. Eve dönmemiz ise sadece yüzyıllar. Ve kısa bir süre sonra Yeryüzü'nün de neredeyse tamamını terk etmiş olacağız.”</p>

  <p>Jeserac, “Bunu neden yaptınız?” diye sordu. Cevabını biliyordu, yine de kendisini sormak zorunda hissetmişti.</p>

  <p>“Bizi iki korkudan, ölüm korkusundan ve uzay korkusundan koruyacak bir sığınağa ihtiyacımız vardı. Hastalıklı bir toplumduk ve Evren'de başka bir rolümüz olsun istemiyorduk, bu yüzden onu yok saydık. Yıldızların arasında patlak veren kaosa tanık olduk ve huzurla istikrara özlem duyduk. Bu yüzden Diaspar'ın kapanması gerekti, böylece hiçbir şey ona giremeyecekti.</p>

  <p>“Tanıdığın şehri tasarladık ve korkaklığımızı gizlemek için düzmece bir geçmiş uydurduk. Ah, bunu ilk yapanlar değildik tabii; ama bu kadar eksiksiz olarak ilk yapanlardık. İnsan ruhunu da baştan ele alarak hırstan ve güçlü tutkulardan arındırdık, böylece sahip olduğu dünyayla yetinecekti.</p>

  <p>“Şehri ve içindeki tüm makineleri yapmak bin yıl sürdü. Her birimiz görevimizi tamamladıkça aklımız anılarından arındırıldı, özenle hazırlanmış sahteleri yerleştirildi ve kişiliği tekrar çağırılana kadar saklanmak üzere şehrin devrelerine kaldırıldı.</p>

  <p>“Böylece sonunda bir gün geldi, Diaspar'da tek bir canlı insan bile kalmadı; yalnızca verdiğimiz komutlara uyan ve içinde uyuduğumuz Hafıza Bankaları'nı kontrol eden Merkez Bilgisayar kalmıştı. Geçmişle herhangi bir bağlantısı olan hiç kimse kalmamıştı ve bu noktada tarih başladı.</p>

  <p>“Sonra hepimiz önceden belirlenmiş bir sırayla hafıza devrelerinden alındık ve tekrar bedene kavuştuk. Yeni üretilmiş ve ilk kez çalıştırılmaya hazırlanan bir makine gibi Diaspar da yapılış amacı olan görevleri yerine getirmeye başladı.</p>

  <p>“Ama bazılarımızın daha en başından beri şüpheleri vardı. Sonsuzluk çok uzun bir süreydi; hiçbir çıkış bırakmamanın ve kendimizi Evren'den tamamen soyutlamanın risklerinin farkındaydık. Kültürümüzün isteklerine karşı çıkamazdık, biz de gizlice çalışarak gerekli gördüğümüz değişiklikleri yaptık.</p>

  <p>“Benzersizler bizim icadımızdı. Uzun aralıklarla ortaya çıkacaklar ve şartlar uygun olursa Diaspar'ın ötesinde bağlantı kurmaya değer bir şey olup olmadığını keşfedeceklerdi. İçlerinden birimin başarmasının bu kadar uzun süreceğinin hiç tahmin etmemiştik. Başarısının bu kadar büyük olacağını da.”</p>

  <p>Düş görmenin en doğal parçası olarak çözümleme yetisi çalışmıyor olmasına rağmen Jeserac birdenbire Yarlan Zey'in nasıl olup da kendi zamanından bir milyar yıl sonra olmuş şeyler hakkında bu kadar bilgili olabildiğini düşündü. Kafası çok karışmıştı... nerede ya da hangi zamanda olduğunu bilemiyordu.</p>

  <p>Yolculuğun sonu yaklaşıyordu; tünelin duvarları artık o kadar tehlikeli bir hızla geçmiyorlardı. Yarlan Zey aceleyle daha önce göstermediği bir otoriteyle konuşmaya başladı.</p>

  <p>“Geçmiş sona erdi; iyi ya da kötü işimizi yaptık ve hepsi bitti. Jeserac, sen yaratılırken Diaspar'daki herkes gibi sana da dış dünya korkusu ve şehrin içinde kalma dürtüsü verildi. Biliyorsun ki bu korkunun bir dayanağı yok, sana yapay olarak yerleştirildi. Onu sana vermiş olan ben, Yarlan Zey, şimdi seni onun esaretinden kurtarıyorum. Anlıyor musun?”</p>

  <p>Bu son sözcüklerle birlikte Yarlan Zey'in sesi giderek yükseldi, sonunda tüm uzay onun sesiyle yankılanmaya başladı. İçinde yolculuk ettiği yeraltı aracı bulanıklaşıp Jeserac'ın çevresinde titreşmeye başladı, sanki rüyasının sonuna geliyordu. Ama görüntü silinirken bile beyninin içinde gürleyen o kaçınılmaz sesi duyabiliyordu: “Artık korkmuyorsun, Jeserac. <i>Artık korkmuyorsun</i>.”</p>

  <p>Bir dalgıcın okyanusun derinliklerinden su yüzeyine çıkmaya çalışması gibi uyanıklık haline geçmeye çalıştı. Yarlan Zey kaybolmuştu ve tanıdığı ancak kim olduklarını çıkaramadığı seslerin onunla cesaret verici bir şekilde konuşması ve dost ellerin kendisini desteklediğini hissetmesi sırasında garip bir geçiş dönemi oldu. Sonra hızla doğan bir gün gibi birden gerçeğe geri döndü.</p>

  <p>Gözlerini açtı ve endişe içinde yanında duran Alvin, Hilvar ve Gerane'i gördü. Ama onlarla ilgilenmedi bile; aklı önünde uzanan mucizeyle, ormanlar ve nehirler ve mavi gökyüzünün manzarasıyla dolmuştu.</p>

  <p>Lys'teydi ve korkmuyordu.</p>

  <p>Bu eşsiz an aklına sonsuza dek kalmak üzere yerleşirken kimse onu rahatsız etmedi. Sonunda bunun gerçek olduğuna ikna olduğunda dostlarına döndü.</p>

  <p>“Teşekkür ederim, Gerane,” dedi. “Başaracağını hiç sanmıyordum.”</p>

  <p>Halinden oldukça memnun görünen psikolog hemen yanında havada asılı duran küçük bir makinede bazı ince ayarlamalar yapıyordu.</p>

  <p>“Zaman zaman bizi endişelendirdin,” diye itiraf etti. “Bir iki kez mantıklı cevaplar verilemeyecek sorular sormaya başladın ve seansı bölmek zorunda kalacağımı sandım.”</p>

  <p>“Ya Yarlan Zey beni ikna edemeseydi, o zaman ne yapacaktın?”</p>

  <p>“Seni bilinçsiz halinde tutar ve Diaspar'a götürürdük, Lys'e geldiğini hiçbir zaman bilmeden doğal olarak uyanırdın.”</p>

  <p>“Ya aklıma soktuğunuz Yarlan Zey'in görüntüsü, söylediklerinin ne kadarı gerçekti?”</p>
<p>“Sanırım çoğu. Ben küçük sagamın tarihsel doğruluğundan çok inandırıcı olmasını düşünüyordum, ama Callitrax onu inceledi ve hata bulamadı. Her şey Yarlan Zey ve Diaspar'ın kökeni hakkındaki tüm bilgilerimizle uyuşuyordu.” Alvin, “Yani artık şehri gerçekten açabiliriz,” dedi. “Uzun zaman alabilir, ama sonunda bu korkuyu ortadan kaldırabileceğiz, böylece dileyen herkes Diaspar'dan ayrılabilecek.”</p>

  <p>Gerane sıkıntılı bir sesle, “Uzun zaman alacağı kesin,” dedi. “Ve unutma ki, tüm halkınız gelmeye karar verirse Lys fazladan yüzlerce milyon kişiyi kaldıracak kadar büyük değil. Bunun olacağını sanmıyorum, ama mümkün.”</p>

  <p>Alvin, “Bu sorun kendi kendine çözülecektir,” dedi. "Lys küçük olabilir, ama dünya büyük. Neden her yeri çöle bırakalım ki?”</p>

  <p>Jeserac gülümseyerek, “Demek hâlâ hayal kuruyorsun, Alvin,”dedi. “Yapacağın başka ne kalmıştı, merak ediyordum doğrusu.”</p>

  <p>Alvin cevap vermedi; bu soru son birkaç haftadır onun da aklını giderek daha fazla meşgul ediyordu. Tepeden inerek Airlee'ye giderlerken düşüncelere dalarak geride kaldı. Önünde uzanan yüzyıllar da uzun bir geri dönüş mü olacaktı?</p>

  <p>Cevabı kendi ellerindeydi. Kaderinde olanı yaşamıştı; belki artık yaşamaya başlayabilirdi.</p>
</body>
</html>
