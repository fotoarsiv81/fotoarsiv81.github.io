<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>20</h1>

  <p>Yalnızca birkaç milyon kilometre uzaktaki, rengarenk ışıklar saçan güzel bir gezegene yaklaşıyorlardı. Merkez Güneş'in arkasına geçtiğinde diğer yıldızlar birer birer gezegenin göklerini aydınlatıyordu, bu yüzden hiçbir yeri karanlık olamazdı. Alvin, Efendi'nin son sözlerinin anlamını artık çok iyi anlıyordu: <i>“Sonsuz ışık gezegenlerinde renkli gölgeleri izlemek çok güzel. ”</i></p>

  <p>Artık öyle yaklaşmışlardı ki, kıtalarla okyanusları ve soluk bir atmosfer sisini görebiliyorlardı. Ama kenarlarda bir gariplik vardı ve az sonra karalarla denizler arasındaki sınırların tuhaf bir şekilde düzgün olduğunu gördüler. Bu gezegenin kıtaları Doğa'nın onları bıraktığı gibi değillerdi ama bir gezegenin şeklini değiştirmek, onun güneşlerini yapanlar için çok basit bir iş olmalıydı!</p>

  <p>Hilvar birden, “Bunlar okyanus değil ki!” diye bağırdı. “Bak üzerlerinde işaretler görülebiliyor!” Alvin arkadaşının ne demek istediğini ancak gezegene biraz daha yaklaştıklarında anlayabildi. Kıtaların kenarlarındaki silik şeritleri ve hatları fark etti; oysa o bunları denizlerin sınırları sanmıştı. Görüntü karşısında birden şüphelendi, o hatların ne anlama geldiğini çok iyi biliyordu. Onları bir kez Diaspar'ın ötesindeki çölde de görmüştü ve yolculuğunun boşuna olduğunu gösteriyorlardı.</p>

  <p>Sıkıntıyla, “Bu gezegen Yeryüzü kadar kurak,” dedi. “Tüm suyu gitmiş. O hatlar da denizlerin buharlaştığı yerlerdeki tuz yatakları.”</p>

  <p>Hilvar, “Bunun olmasına seyirci kalmış olamazlar,” dedi. “Sanırım çok geç kaldık.”</p>

  <p>Alvin öyle büyük bir hayal kırıklığına uğramıştı ki, konuşmaya cesaret edemedi, yalnızca gözlerini ilerideki dev dünyaya dikti. Gezegen geminin altında etkileyici bir yavaşlıkla dönüyor, yüzeyi onları karşılamak üzere tüm heybetiyle yükseliyordu. Artık binaları görebiliyorlardı. Okyanus yatakları hariç her yeri incecik beyaz bir kabuk gibi kaplamışlardı.</p>

  <p>Bu dünya bir zamanlar Evren'in merkeziydi. Şimdi ise durgundu, hava bomboştu ve yerde dört bir yana koşuşturan, hayat belirtisi olan noktalardan eser yoktu. Yine de gemi donmuş, taştan bir denizin -yer yer sıkışıp gökyüzüne meydan okuyan dev dalgalar oluşturmuş olan denizin- üzerinde kararlılıkla ilerlemeye devam ediyordu.</p>

  <p>Gemi sonunda durdu, sanki robot anılarını izleyerek onların kaynağına ulaşmıştı. Aşağılarında çok büyük mermer bir amfiteatırın ortasında yükselen bembeyaz bir taş sütun vardı. Alvin kısa bir süre bekledi; sonra araç hareketsiz kalınca sütunun dibine indirdi.</p>

  <p>O ana kadar bile Alvin gezegende hayat bulmayı umut etmekten vazgeçmemişti. Hava kabininin kapısı açıldığı anda o umut da kayboldu. Hayatında hiçbir zaman, Shalmirane'in ıssızlığında bile mutlak sessizliği yaşamamıştı. Dünyada her zaman seslerin gürültüsü, canlıların cıvıltısı, ya da rüzgarın uğultusu olurdu. Burada ise bunların hiçbiri yoktu ve bundan sonra da asla olmayacaktı.</p>

  <p>Alvin, “Bizi neden bu noktaya getirdin?” diye sordu. Cevabıyla pek ilgilenmiyordu, ama araştırmasının bu kadar hızlı ilerlemiş olması devam etme şevkini tamamen yitirmişken bile ona güç veriyordu.</p>

  <p>Robot, “Efendi buradan yola çıkmıştı,” diye karşılık verdi.</p>

  <p>Hilvar, “Ben de öyle tahmin etmiştim,” dedi. “Bütün bunlardaki ironiyi görüyorsun değil mi? O utanç verici bir şekilde bu dünyadan kaçtı. Bir de onun adına diktikleri şu anıta bak!”</p>

  <p>Dev taş sütun belki yüz adam boyu yüksekliğindeydi ve alan seviyesinden biraz daha yüksek bir metal çemberin içine dikilmişti. Hiçbir özelliği ya da yazısı yoktu. Alvin Efendi'nin müritlerinin ona saygılarını göstermek için kaç bin ya da milyon yıl boyunca burada toplandıklarını düşündü. Acaba çok uzaklarda, Yeryüzü'nde sürgündeyken öldüğünü biliyorlar mıydı?</p>

  <p>Artık fark etmezdi. Hem Efendi hem de müritleri unutulup gitmişlerdi.</p>

  <p>Hilvar Alvin'i sıkıntılı ruh halinden sıyırmaya çalışarak, “Dışarı gelsene,” dedi. “Burayı görmek için Evren'in yarısını aştık. En azından dışarıya ayak basmayı deneyebilirsin.”</p>

  <p>Alvin elinde olmadan gülümsedi ve Hilvar'ın peşinden hava kabinine doğru yürüdü. Dışarı çıkınca morali düzelmeye başladı. Bu dünya ölü bile olsa ilgisini çekecek, geçmişin bazı sırlarını çözmesine yarayacak birçok şey gizliyor olmalıydı.</p>

  <p>Hava küf kokuluydu ama solunabiliyordu. Gökyüzündeki çok sayıdaki güneşe rağmen ısı düşüktü. Yalnızca Merkez Güneş'in beyaz küresi gerçek bir ısı veriyor, o da yıldızı saran bulutsu sisten geçerken gücünü yitiriyordu. Diğer güneşler ise renkleriyle katılıyorlar, ama ısıtmıyorlardı.</p>

  <p>Dikilitaştan bir şey öğrenemeyeceklerini anlamaları sadece birkaç dakika sürdü. Taşın yapıldığı dayanıklı maddede yıpranma belirtileri vardı; kenarları yuvarlanmıştı ve üzerinde durduğu metal nesiller dolusu mürit ve ziyaretçilerin ayakları altında aşınmıştı. Bu noktada durup milyarlarca insan arasında bunu yapan son kişiler olduklarını düşünmek garipti.</p>

  <p>Hilvar gemiye dönüp çevredeki binaların en yakın olanına doğru uçmalarını önerecekti ki, Alvin amfiteatırın mermer zemininde uzun, dar bir çatlak fark etti. Onu takip ederek uzunca bir mesafe yürüdüler, çatlak sürekli genişliyordu ve sonunda bacaklarını açamayacakları kadar genişlemişti.</p>

  <p>Bir an sonra çatlağın kaynağının karşısındaydılar. Arenanın yüzeyi çatlamış ve iki kilometreye yakın uzunlukta, derin bir göçük oluşmuştu. Buna neyin neden olduğunu tahmin etmek için zekaya ya da hayal gücüne gerek yoktu. Çağlar önce -tabii bu dünya terk edildikten çok sonra- burada dev, silindir şeklinde bir cisim durmuş ve sonra son bir kez uzaya açılarak gezegeni anılarıyla baş başa bırakmıştı.</p>

  <p>Kimdi onlar? Nereden gelmişlerdi? Alvin'in elinden bakıp merak etmekten başka bir şey gelmiyordu. Kendinden önceki bu ziyaretçileri bin yılla mı, bir milyon yılla mı kaçırmıştı, bunu asla bilemeyecekti.</p>

  <p>Sessizce yürüyerek gemilerine döndüler (Gemi bir zamanlar burada bulunmuş olan canavarın yanında kim bilir ne kadar küçük kalırdı!) ve arenanın üzerinde uçarak çevresini saran binaların en etkileyici olanına yaklaştılar. Gösterişli girişin önüne inerlerken Hilvar Alvin'in de aynı anda fark ettiği bir şeyi söyledi.</p>

  <p>“Bu binalar güvenli görünmüyorlar. Şuradaki dökülmüş taşlara baksana, bunların hâlâ ayakta durmaları bir mucize. Bu gezegende fırtına olsaydı hepsi çağlar önce dümdüz olurdu. Bunların birinin içine girmek bence pek akıllıca olmaz.” “Girmeyeceğim zaten; robotu göndereceğim. Bizden çok daha hızlı ilerleyebilir, çatıyı üzerine indirecek hareketlerde de bulunmaz.”</p>

  <p>Hilvar bu tedbiri onayladı, ama Alvin'in gözden kaçırdığı bir başkasını da hatırlattı. Alvin robot keşfe çıkmadan önce onun geminin neredeyse kendininki kadar gelişmiş olan beynine bir dizi komut vermesini sağladı; böylece pilotlarının başına bir şey gelse bile salimen Yeryüzü'ne dönebileceklerdi.</p>

  <p>Bu dünyanın kendilerine sunacağı hiçbir şey olmadığını anlamaları fazla sürmedi. Robot boş labirentleri keşfederken kilometreler boyu giden boş, tozla kaplanmış koridorları izlediler. Bedenleri ne şekilde olursa olsun, zeki olan canlılar tarafından yapılmış olan binalar belirli temel kurallara uymak zorundadır ve bir süre sonra en alışılmadık mimari yapı ya da tasarımlar bile insana şaşırtıcı gelmemeye başlar ve zihin sürekli tekrarlarla hipnotize olarak başka bir şey algılayamaz. Görünüşe bakılırsa bu binalar da sadece oturmaya yönelik olarak yapılmışlardı ve içlerinde yaşamış olan canlıların boyutları insana yakındı. İnsan bile olabilirlerdi; ancak uçan yaratıkların girebileceği oda ve bölmelerin sayısı şaşırtıcı derecede çoktu; yine de bu, şehri yapanların kanatları olduğunu göstermezdi. Bir zamanlar yaygın olarak kullanılan ama Diaspar'da artık hiç görülmeyen kişisel yerçekimi yok edici cihazları kullanıyor olabilirlerdi.</p>

  <p>Hilvar sonunda, “Alvin,” dedi, “bu binaları inceleyerek bir milyon yıl geçirebiliriz. Bunların yalnızca terk edilmiş olmadıkları çok açık, içlerindeki tüm değerli şeyler de dikkatlice toparlanıp götürülmüş. Zamanımızı boşa harcıyoruz.”</p> 
<p>“O halde ne öneriyorsun?” diye sordu Alvin. “Bu gezegenin iki üç bölgesine daha bakıp aynı durumdalar mı görelim. Sanırım öyledirler. Sonra diğer gezegenleri de aynı şekilde çabucak taramalı ve ancak temel bir farklılıkları varsa ya da olağandışı bir şey görürsek inmeliyiz. Hayatlarımızın geri kalanını burada geçirmek istemiyorsak tek yapabileceğimiz bu.”</p>

  <p>Söyledikleri doğruydu; arkeolojik bir araştırma yapmaya değil zeki canlılarla bağlantı kurmaya çalışıyorlardı. Bağlantının kurulması için birkaç gün yeterdi, tabii kurulabilirse. Araştırma içinse insan ve robot ordularının yüzyıllarca çalışması gerekirdi.</p>

  <p>İki saat sonra gezegenden ayrıldılar, gittiklerine memnundular. Alvin sonu gelmez binalarla dolu bu dünyanın hayat doluyken bile çok kasvetli olacağım düşündü. Görünürde hiçbir park, bitkilerin yetişmiş olabileceği hiçbir açık alan yoktu. Son derece kısır bir dünyaydı ve burada yaşamış olan canlıların psikolojisini hayal etmek zordu. Alvin bir sonraki gezegenin de bunun bir benzeri olması halinde araştırmasına hemen son vermeye karar verdi.</p>

  <p>Benzemiyordu; hatta bundan daha büyük bir zıtlık düşünülemezdi.</p>

  <p>Bu gezegen güneşe daha yakındı, uzaydan bakıldığında bile sıcak görünüyordu. Bir kısmı alçak bulutlarla kaplıydı, bu da suyun bol olduğunu gösterirdi; ama görünürde hiçbir okyanus yoktu. Zeki canlıların varlığına dair hiçbir işaret de yoktu; gezegenin çevresini iki kez dolaşmalarına rağmen tek bir yapı bile göremediler. Tüm gezegen kutuplarından ekvatora kadar keskin bir yeşil örtüyle kaplıydı.</p>

  <p>Hilvar, “Burada çok dikkatli olmalıyız,” dedi. “Bu dünya canlı ve şu bitkilerin renginden hoşlanmadım. En iyisi gemide kalıp hava kilidini hiç açmamak.”</p>

  <p>“Robotu da mı yollamayalım?”</p>

  <p>“Hayır, bunu da yapmayacağız. Sizler hastalığın ne olduğunu unutmuşsunuz ve benim halkım onunla nasıl başa çıkacaklarını biliyor olsalar da evden çok uzaktayız ve burada göremediğimiz birçok tehlike olabilir. Bence bu dünya kontrolden çıkmış. Belki bir zamanlar uçsuz bucaksız bir bahçe ya da parkmış, ama terk edilince Doğa her yeri tekrar ele geçirmiş. Sistemde yaşayanlar olduğunda asla bu hale gelemezdi.” Alvin Hilvar'ın haklı olduğundan emindi. Aşağıdaki biyolojik anarşide Lys ve Diaspar'ın temeli olan düzen ve dengeye düşman olan kötü bir şey vardı. Burada bir milyar yıl boyunca sonsuz bir savaş süregelmişti ve bu savaştan sağ çıkanlara karşı tedbirli olmaları gerekti.</p>

  <p>Geniş bir düzlüğün üzerinde dikkatle alçalarak indiler ve ilk sorunu her yerin aynı görünümde olması yüzünden yaşadılar. Düzlüğün çevresini saran yüksek zeminin her yeri yüksekliği ancak tahmin edilebilen ağaçlarla kaplıydı; çalılarla öyle iç içe geçmişlerdi ki, gövdeleri neredeyse gömülmüştü. Yukarıdaki dallarının arasında sayısız kanatlı yaratık uçuyordu, ama öyle hızlı hareket ediyorlardı ki, kuş mu böcek mi, yoksa başka bir şey mi olduklarını anlamak mümkün değildi.</p>

  <p>Yer yer bir orman devi, kendisini sıkıştırıp duran komşularının birkaç metre üzerine çıkmayı başarmış, onlar da geçici bir işbirliğiyle onu aşağı çekip bu avantajını yok etmişlerdi. Bu sessiz, gözle izlenemeyecek kadar da yavaş bir savaş olmasına rağmen acımasız, amansız bir mücadele olduğu izlenimi hakimdi.</p>

  <p>Düzlük buraya göre daha sakin ve dingindi. Birkaç santimetrelik yükseltiler dışında ufka kadar dümdüz uzanıyordu ve ince otlarla kaplıydı. On beş metre yakınına kadar alçalmalarına rağmen hayvan hayatına ait hiçbir belirti yoktu ve Hilvar bunu garip bulmuştu. Belki de yaklaştıklarını görünce ürküp gizlenmişlerdir, diye düşündü.</p>

  <p>Düzlüğün üzerinde dolaşırlarken Alvin Hilvar'ı hava kilidini açmanın güvenli olduğuna ikna etmeye çalışıyor, Hilvar da ona sabırla bakteriler, mantarlar, virüsler ve mikroplar gibi kavramları açıklıyordu. Alvin bunları gözünde canlandırmakta, hele kendisiyle bağdaştırmakta zorlanıyordu. Tartışma birkaç dakikadır sürüyordu ki, bir gariplik fark ettiler. Daha az önce önlerindeki ormanı gösteren ekran kararmıştı.</p>

  <p>Her zamanki gibi Alvin'den bir adım önde otan Hilvar, “Sen mi kapattın?” diye sordu.</p>

  <p>Alvin, “Hayır,” diye cevap verirken bunun diğer açıklamasını düşününce sırtının ürperdiğini hissetti. Robota, <i>“Sen</i> mi kapattın?” diye sordu.</p>

  <p>O da kendi cevabını yankılayarak, “Hayır,” dedi.</p>

  <p>Alvin rahat bir nefes aldı ve robotun kendi iradesiyle hareket etmeye başladığı, yani mekanik bir isyanla karşı karşıya olduğu düşüncesini kafasından attı.</p>

  <p>“Öyleyse ekran neden boş?” diye sordu.</p>

  <p>“Görüntü alıcıların üzeri kapanmış.”</p>

  <p>Alvin robotun yalnızca kesin komut ya da sorulara tepki vereceğini bir an için unutarak, “Anlamıyorum,” dedi. Sonra hemen toparlandı ve, “Alıcıları kapatan ne?” diye sordu.</p>

  <p>“Bilmiyorum.”</p>

  <p>Robotların sadece mantıkla düşünmeleri bazen insanların mantıksızlığı kadar sıkıcı olabiliyordu. Alvin sorgulamasına devam edemeden Hilvar araya girdi.</p>

  <p>“Ona gemiyi yavaşça kaldırmasını söyle,” dedi; endişeli olduğu sesinden anlaşılıyordu.</p>

  <p>Alvin komutu tekrarladı. Hareket hissi olmadı, zaten hiç olmamıştı. Sonra ekrana yeniden görüntü geldi. Görüntü bir an için bulanık ve bozuktu, ama inme konusundaki tartışmayı sona erdirmeye yeterdi.</p>

  <p>Aşağıdaki düzlük artık düz değildi. Hemen altlarında, geminin kendisini sökerek kurtardığı yerde, bir anda dev bir kütle belirmişti. Açılan delikten çıkmış sarmaşığa benzer organlar tembelce uzanıyor, adeta az önce ellerinden kaçan avı tekrar yakalamaya çalışıyorlardı. Alvin korkudan donakalmış bir halde bakarken bir an açılıp kapanan kırmızı bir delik ve içini kaplayan, bir arada salınarak bu ağızdan içeri girenler arasından uzanabildiği her şeyi yakalayan kamçıya benzer uzantılar gördü.</p>

  <p>Kurbanını elinden kaçıran yaratık ağır ağır yere gömüldü ve Alvin ancak o zaman aşağıdaki düzlüğün yalnızca durgun bir denizin yüzeyindeki ince birikinti olduğunu anladı.</p>

  <p>Yutkunarak, “Bu... şey de neydi?” dedi.</p>

  <p>Hilvar doğal bir ifadeyle, “Aşağı inip incelemeden bunu söyleyemem,” dedi. “İlkel bir tür hayvan olabilir hatta belki Shalmirane'deki dostumuzun bir akrabasıdır. Zeki olmadığı kesin, yoksa bir uzay gemisini yemeye kalkışmazdı.”</p>

  <p>Alvin ciddi anlamda bir tehlike yaşamadıklarını bilmesine rağmen sarsılmıştı. Kendisini dışarı çıkıp yumuşak yüzeyinde koşmaya davet eden aşağıdaki o masum otların arasında başka nelerin yaşadığını düşündü.</p>

  <p>Hilvar, “Burada çok zaman geçirebilirim,” dedi; gördüklerine hayran olduğu yüzünden okunuyordu. “Evrim bu şartlar altında çok ilginç sonuçlar doğurmuş olmalı. Yalnızca evrim değil <i>ters evrim</i> de öyle, çünkü gezegen terk edildikten sonra üstün yaşam türleri kalmamış. Şimdiye dek denge sağlanmıştır ve hemen gidiyor muyuz yoksa?” Aşağıdaki manzara uzaklaşırken sesi oldukça üzgündü.</p>

  <p>Alvin, “Evet,” dedi. “Hiç hayat olmayan bir dünya gördüm, bir de fazlasıyla hayat dolu olan ve ikisinden de hiç hoşlanmadım.”</p>

  <p>Düzlüğün bin beş yüz metre kadar yukarısında gezegen onlara son bir sürpriz yaptı. Karşılarına hafif, rüzgarla sürüklenen bir balon sürüsü çıkmıştı. Her bir yan şeffaf keseciğin içindeki filizler iç içe geçerek kelimenin tam anlamıyla başaşağı bir orman oluşturmuşlardı. Aşağıdaki acımasız savaştan kaçmaya çalışan bazı bitkiler gökyüzünü fethetmişlerdi anlaşılan. Mucizevi bir uyum sağlayarak hidrojen üretmeyi ve bunu keseciklerinde depolamayı başarmışlardı; böylece kendilerini atmosferin aşağıdan daha huzurlu olan alt kısımlarına taşıyabiliyorlardı.</p>

  <p>Ama burada bile güvende oldukları şüpheliydi. Aşağıya sarkan sapları ve yaprakları, evrensel var oluş mücadelelerini uçan ıssız adalarında sürdürerek tüm yaşamlarını gezegenin yüzeyinden yukarıda geçiren koca bir örümceksi hayvan fanülyasıyla kaplanmıştı. Zaman zaman yere de iniyor olmalıydılar; Alvin dev balonlardan birinin aniden patladığını ve yırtılan zarı uyduruk bir paraşüt işlevi görerek yere düştüğünü gördü. Bunun bir kaza mı, yoksa bu garip varlıkların yaşam sürecinin bir parçası mı olduğunu merak etti.</p>

  <p>Bir sonraki gezegene yaklaşmayı beklerlerken Hilvar uyudu. Bir güneş sisteminin içinde olmalarına rağmen gemi robotun da kendilerine açıklayamadığı bir neden yüzünden yavaş -en azından Evren'i bir uçtan bir uca kat etme hızına göre yavaş- ilerliyordu. Alvin'in üçüncü durak olarak seçtiği gezegene ulaşmaları neredeyse iki saat sürmüştü; yalnızca gezegenler arası bir yolculuğun bu kadar uzun sürmesine biraz şaşırmıştı.</p>

  <p>Atmosfere girerlerken Hilvar'ı uyandırdı.</p>

  <p>Ekranı göstererek, <i>“Buna</i> ne diyorsun?" diye sordu.</p>

  <p>Aşağıda siyah ve griden oluşan kasvetli bir manzara vardı; görünürde bitki örtüsü ya da buna benzer açık bir hayat belirtisi yoktu. Ama dolaylı bir belirti vardı; alçak tepeler ve basık vadiler bazıları karmaşık, simetrik şekiller oluşturacak biçimde düzenlenmiş düzgün yarımkürelerle kaplıydı.</p>

  <p>Son gezegende tedbirli olmayı öğrenmişlerdi ve tüm olasılıkları dikkatle gözden geçirdikten sonra robotu inceleme yapmaya gönderip kendileri atmosferin yukarılarında bir yerde kaldılar.Robot yarımkürelerden birine yaklaşırken her şeyi onun gözlerinden izliyorlardı. Sonunda robot hiçbir özelliği olmayan pürüzsüz yüzeyin birkaç metre yakınına kadar geldi.</p>

  <p>Görünürde ne bir giriş, ne de binanın ne işe yaradığını gösteren bir işaret vardı. Oldukça büyüktü. Yüksekliği otuz metreden fazlaydı; bazı yarımküreler ise daha da büyüktü. Bu bir bina ise bile görünürde ne girişi ne de çıkışı vardı.</p>

  <p>Kısa bir tereddüdün ardından Alvin robota gidip kubbeye dokunmasını emretti. Robot ise emre uymayı reddederek onu müthiş bir şaşkınlığa uğrattı. İşte bu gerçekten isyandı ya da ilk bakışta öyle görünüyordu.</p>

  <p>Alvin şaşkınlığından sıyrılınca, “Neden söylediğimi yapmıyorsun?” diye sordu.</p>

  <p>Robot, “Bunu yapmak yasak,” diye cevapladı. “Kim yasakladı?”</p>

  <p>“Bilmiyorum.”</p>

  <p>“Öyleyse nasıl? Hayır, bunu yok say. Bu emir programında mı var?”</p>

  <p>“Hayır.”</p>

  <p>Böylece bir olasılık ortadan kalkıyordu. Bu kubbeleri yapanlar robotu yapanlarla aynı soydan gelmiş ve makinenin temel komutları arasına böyle bir yasak yerleştirmiş olabilirlerdi.</p>

  <p>“Emri ne zaman aldın?”</p>

  <p>“İndiğim zaman aldım.”</p>

  <p>Alvin Hilvar'a döndü, gözlerinde yeni bir ümit ışığı parlıyordu.</p>

  <p>“Burada zeki canlılar var! Hissedebiliyor musun?”</p>

  <p>Hilvar, “Hayır,” diye karşılık verdi. “Burası bana ilk gittiğimiz gezegen kadar ölü görünüyor.”</p>

  <p>“Çıkıp robotun yanına gidiyorum. Onunla konuşan her neyse benimle de konuşur belki.”</p>

  <p>Hilvar bundan hiç hoşlanmamıştı, yine de karşı çıkmadı. Gemiyi kubbenin otuz metre kadar yakınına, robota da yakın bir noktaya getirdiler ve hava kilidini açtılar.</p>

  <p>Alvin geminin beyni atmosferin solunabilir olduğundan emin olmadığı sürece kabinin açılmayacağını biliyordu. Bir an için bilgisayarın bir hata yaptığını sandı. Hava çok seyreltikti ve ciğerlerine yeterince gitmiyordu. Sonra derin derin nefes aldıkça yeterince oksijen alabileceğini anladı, ama burada ancak birkaç dakika dayanabileceğini de hissediyordu.</p>

  <p>Nefes nefese yürüyerek robotun yanına, esrarengiz kubbenin kavisli duvarına geldiler. Bir adım daha attılar ve ani bir darbe yemişçesine aynı anda durdular. Bir mesaj kafalarının içinde bir gong vuruşu gibi yankılanmıştı:</p>

  <p> </p>

  <p style="text-align: center">TEHLİKE. DAHA FAZLA YAKLAŞMAYIN.</p>

  <p> </p>

  <p>Hepsi buydu. Sözlü değil, tamamen düşünce şeklinde bir mesajdı. Alvin zeka dereceleri ne olursa olsun her canlının bu uyarıyı aynı şaşmaz yöntemle aklının derinliklerinde duyacağından emindi.</p>

  <p>Bu bir tehdit değil, bir uyarıydı. Her nasılsa bunun kendilerine karşı çıkmak için yapılmadığını biliyorlardı; uyarı sadece güvenlikleri içindi. Burada özünde tehlikeli bir şey var, diyordu adeta ve onu yapan bizler, kimsenin dikkatsizce davranarak zarar görmesini istemiyoruz.</p>

  <p>Alvin ve Hilvar birkaç adım gerilediler ve göz göze geldiler; ikisi de diğerinin aklından geçenleri söylemesini bekliyordu. Durumu ilk toparlayan Hilvar oldu.</p>

  <p>“Haklıymışım, Alvin,” dedi. “Burada zeki canlılar yok. Bu uyarı otomatikti. Çok yaklaştığımızda kendi kendine harekete geçti.”</p>

  <p>Alvin başıyla onayladı.</p>

  <p>“Acaba neyi korumaya çalışıyorlardı?” dedi. “Bu kubbelerin altında binalar... her şey olabilir.”</p>

  <p>“Tüm kubbelerde uyarı alırsak bunu öğrenemeyiz. Ziyaret ettiğimiz üç gezegen arasındaki farklılıklar -gerçekten ilginç. İlkinde hiçbir şey bırakmamışlar -İkincisiyle hiç uğraşmamışlar- ama burada oldukça zahmete girmişler. Belki günün birinde geri dönmeyi planlıyorlar ve döndüklerinde her şeyin hazır olmasını istiyorlardı.”</p>

  <p>“Ama hiç dönmediler ve bu uzun zaman önceydi.”</p>

  <p>“Fikirlerini değiştirmiş olabilirler.” Alvin hem kendisinin hem Hilvar'ın bilinçsiz olarak “onlar” ifadesini kullanmaya başlamalarının tuhaf olduğunu düşündü. “Onlar” her kim ya da ne idilerse, o ilk gezegende oldukça güçlülerdi. Burada ise güçleri daha da fazla olmalıydı. Burası özenle paketlenmiş ve tekrar gerekene kadar rafa kaldırılmış bir dünyaydı.</p>

  <p>Alvin nefes nefese, “Gemiye dönelim,” dedi. “Burada doğru dürüst nefes alamıyorum.”</p>

  <p>Hava kilidi arkalarından kapanıp rahat bir nefes alır almaz bir sonraki adımlarım tartıştılar. Detaylı bir araştırma için uyarı bulunmayan ve girilebilecek bir kubbe bulmaları, bunun için de çok sayıda kubbeyi denemeleri gerekiyordu. Bu da işe yaramazsa... fakat Alvin son ana kadar bu olasılıkla yüzleşmek istemiyordu.</p>

  <p>Daha bir saat geçmeden yüzleşti, hem de hayal bile edemeyeceği kadar dramatik bir şekilde. Robotu altı kez aşağı yollayıp her seferinde de aynı sonucu aldıktan sonra karşılarına bu düzenli dünyaya hiç de yakışmamış bir manzara çıktı.</p>

  <p>Aşağıda onları hayal kırıklığına uğratan, girilmez kubbelerin seyrek olarak serpiştirildiği geniş bir düzlük vardı. Düzlüğün ortasında ise kuşkusuz büyük bir patlamanın -kilometrelerce çevresine moloz saçıp yerde sığ bir krater açmış olan bir patlamanın- yakması sonucu oluşmuş bir iz vardı.</p>

  <p>Kraterin yanında da bir uzay gemisinin enkazı duruyordu.</p>
</body>
</html>
