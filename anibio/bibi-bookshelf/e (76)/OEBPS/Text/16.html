<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>16</h1>

  <p>Formaliteler yoktu. Başkan toplantıyı açtı ve Alvin'e döndü.</p>

  <p>Nazikçe, “Alvin,” dedi, “on gün önce kaybolduğundan beri olanları bize anlatmanı istiyoruz.” Alvin “kaybolmak” sözcüğünün kullanılmasının çok sembolik olduğunu düşündü. Konsey Diaspar'ın dışına çıktığını hâlâ kabullenmek istemiyordu. Acaba şehirde yabancılar olduğundan, haberleri var mıydı, bunu pek sanmıyordu. Öyle olsa çok daha endişeli olurlardı.</p>

  <p>Hikayesini açıkça ve abartmadan anlattı. Onlar için yeterince garip ve inanılmazdı, eklemelere gerek yoktu. Yalnızca bir yerde gerçeğin tümünü söylemedi; Lys'den kaçış yönteminden hiç söz etmedi. Aynı yöntemi tekrar kullanmak zorunda kalma olasılığı yüksekti.</p>

  <p>Konuşurken Konsey üyelerinin tutumlarının değişimini seyretmek şaşırtıcıydı. Başlangıçta hepsi şüpheciydi; tüm inançlarının inkârını, en derin önyargılarının yıkılmasını kabullenemiyorlardı. Alvin onlara şehrin ötesindeki' dünyayı keşfetme tutkusundan ve böyle bir dünyanın var olduğuna mantıksızca inanışından söz ettiğinde ona garip ve anlaşılmaz bir hayvanmış gibi bakakaldılar. Onların bakış açısıyla gerçekten de öyleydi. Ama sonunda onun haklı olduğunu ve kendilerinin yanıldığını kabul etmek zorunda kaldılar. Alvin'in hikayesi ilerledikçe akıllarında kalmış olabilecek şüpheler de yavaş yavaş silindi. Anlattıklarından hoşlanmamış olabilirlerdi, ama doğruluğunu artık inkâr edemezlerdi. Bunu yapmaya niyetlenseler bile Alvin'in sessiz arkadaşına bakmaları yeterdi.</p>

  <p>Hikayesinde onları kızdıran tek bir nokta olmuştu, o da kendisiyle ilgili değildi. Alvin Lys'in Diaspar ile ilişki kurmaktan kaçındığından ve Seranis'in böyle bir şeye engel olmak için aldığı tedbirlerden bahsedince odaya huzursuzluk dolu bir uğultu yayıldı. Şehir kültürüyle gurur duyuyordu ve bu boşuna değildi. Konsey üyeleri birilerinin kendilerini aşağılamasını hoş göremezlerdi.</p>

  <p>Alvin söylediklerinde kırıcı olmamaya büyük özen gösteriyordu; Konsey'i mümkün olduğunca kendi tarafına çekmek istiyordu. Sürekli olarak yaptıklarında yanlış bir şey olmadığını ve keşiflerinden dolayı kınama değil övgü beklediğini göstermeye çalışıyordu. Kendisine karşı çıkacak olanların çoğunu daha baştan silahsız bıraktığı için benimseyebileceği en uygun politika buydu. Ayrıca niyeti bu olmasa da suçu ortadan kaybolmuş olan Khedron'a atmış oluyordu. Dinleyicilerine göre Alvin'in yaptığı şeyin tehlikesini göremeyecek kadar genç olduğu apaçıktı. Oysa Soytarı daha sağduyulu olması gerekirken tamamen sorumsuzca hareket etmişti. Khedron'un kendileriyle tamamen aynı fikirde olduğunu henüz bilmiyorlardı.</p>

  <p>Alvin'in öğretmeni Jeserac da biraz kınanmayı hak etmiş, üyelerden bazıları onu zaman zaman düşünceli bakışlarla süzmüşlerdi. Akıllarından geçeni bilmesine rağmen onların pek umursamamıştı. Doğuş Çağları'ndan beri Diaspar'a gelen en orijinal beynin öğretmeni olmanın özel bir onuru vardı ve bunu kimse elinden alamazdı.</p>

  <p>Alvin ancak maceralarını anlatmayı bitirince biraz ikna edici olmayı denedi. Bu adamları bir şekilde Lys'de öğrendiği gerçeklere inandırmalıydı, ama onların hiç görmedikleri ve hayal ederken bile zorlandıkları bir şeye nasıl inandırabilirdi?</p>

  <p>“İnsan ırkının hayatta kalmış iki toplumunun böylesine uzun zaman ayrı kalmış olmaları büyük bir trajedi,” dedi. “Nasıl olduğunu belki bir gün öğrenebiliriz, ama şimdi daha önemli olan kopukluğu onarmak, tekrar olmasını engellemek. Lys'de iken bizden üstün oldukları görüşüne karşı çıktım; bize öğretecekleri çok şey olabilir, ama bizim de onlara öğretecek çok şeyimiz var. İkimiz de diğerinden öğreneceğimiz bir şey olmadığına inanırsak <i>ikimizin de</i> yanılmış olacağı çok açık değil mi?”</p>

  <p>Sıralanmış yüzlere ümitle baktı ve devam edecek cesareti buldu.</p>

  <p>“Atalarımız,” diye devam etti, “yıldızlara erişen bir imparatorluk kurdular. İnsanlar bütün bu dünyalar arasında diledikleri gibi gidip geldiler. Şimdi ise onların soyundan gelenler şehirlerinin duvarlarının ardına geçmeye korkuyorlar. <i>Nedenini söyleyeyim mi?'</i> Duraksadı; koca odada hiçbir hareket yoktu.</p>

  <p>“Çünkü korkuyoruz. Tarihin başlangıcında olmuş bir şeyden korkuyoruz. Gerçeği uzun zaman önce tahmin etmiş olsam da bana Lys'de açıklandı. Başka hiçbir şey olmadığım farz ederek korkaklar gibi sürekli Diaspar'da saklanmak zorunda mıyız? Sırf bir milyar yıl önce İstilacılar bizi Yeryüzü'ne geri sürdüler diye?”</p>

  <p>Gizli korkularına, hiçbir zaman paylaşmadığı ve bu yüzden hiçbir zaman tam olarak anlayamadığı korkularına parmak basmıştı. Şimdi istediklerini yapsınlar; gözüyle gördüğü gerçekleri söylemişti işte.</p>

  <p>Başkan ona ciddi bir ifadeyle baktı.</p>

  <p>“Biz ne yapılacağını kararlaştırmadan önce söyleyeceğin başka bir şey var mı?” diye sordu.</p>

  <p>“Bir tek şey. Bu robotu Merkez Bilgisayar'a göstermek istiyorum.”</p>

  <p>“Fakat neden? Merkez Bilgisayar'ın bu odada olan her şeyden zaten haberdar olduğunu biliyorsun.”</p>

  <p>Alvin kibarca ama inatla, “Yine de bunu yapmak istiyorum,” diye karşılık verdi. “Hem Konsey'in hem de Bilgisayar'ın iznini istiyorum.” Daha Başkan cevap veremeden oda berrak,sakin bir sesle yankılandı. Alvin onu daha önce hiç duymamıştı, ama konuşanın ne olduğunu biliyordu. Bu müthiş zekanın sadece küçük uzantıları olan bilgi makineleri insanlarla konuşabilirlerdi ama bu şüphe götürmez, bilge ve otoriter ses tonundan yoksunlardı.</p>

  <p>Merkez Bilgisayar, “Bana gelsin,” dedi.</p>

  <p>Alvin Başkan'a baktı. Zaferini istismar etmemesi kendi yararınaydı. Yalnızca, “Gitmeme izin veriyor musunuz?” diye sordu.</p>

  <p>Başkan bakışlarını Konsey Salonu'nda gezdirdi, karşı çıkan olmadığını gördü ve biraz da çaresizce cevapladı: “Pekâlâ. Görevliler sana eşlik edecek ve tartışmamız bittiğinde seni tekrar buraya getirecekler.”</p>

  <p>Alvin hafifçe eğilerek selam verdi, dev kapılar aralandı ve yavaşça Salon'dan dışarı çıktı. Jeserac da yanındaydı ve kapılar kapandığında dönüp öğretmenine baktı.</p>

  <p>Merakla, “Sence Konsey ne yapacak?” diye sordu. Jeserac gülümsedi.</p>

  <p>“Her zamanki gibi sabırsızsın,” dedi. “Tahminimin bir önemi var mı bilemiyorum, ama sanıyorum yaptığın yolculuğu kimsenin tekrarlamaması için Yarlan Zey'in Mezarı'nı mühürleyecekler. Böylece Diaspar dış dünya tarafından rahatsız edilmeden eski yaşantısına devam edebilir.” Alvin üzüntüyle, “Ben de bundan korkuyorum,” dedi. “Ve hâlâ buna engel olmayı mı umuyorsun?”</p>

  <p>Alvin hemen cevap vermedi; Jeserac'ın niyetini anladığını biliyordu, ama en azından planlarını tahmin etmiş olamazdı, çünkü herhangi bir planı yoktu. Ne yapacağına ancak, yeni durumlar karşısına çıktığı anda karar verebileceği noktaya gelmişti.</p>

  <p>Bu kez, “Beni suçluyor musun?” diye sordu, Jeserac sesindeki farklı ton karşısında şaşırmıştı. Sesinde boyun eğme vardı, Alvin'in ilk kez yakınlarından onay beklediğinin en açık göstergesiydi. Jeserac etkilenmişti, ama bunu fazla ciddiye almayacak kadar zekiydi. Alvin büyük bir gerginlik yaşıyordu ve karakterinde olabilecek herhangi bir gelişmeyi kalıcı olarak kabul etmek riskli olurdu.</p>

  <p>Usta ve öğrenci birbirlerini bir an düşünceli düşünceli süzdüler; belki de ikisi de diğerinin bakış açısını daha önce hiç olmadığı kadar net görüyordu. Sonra birden Konsey Salonu'ndan çıkan uzun koridora yöneldiler, onların sabırla izleyen refakatçileri de arkalarındaydı.</p>

  <p> </p>

  <p>Alvin bu dünyanın insanlar için yapılmadığını biliyordu. Güçlü mavi ışıkların altındaki -öyle parlaktılar ki, gözlerini acıtıyorlardı- uzun, geniş koridorlar sonsuza dek süzüyorlardı sanki. Bu dev geçitlerin altında bir zamanlar Diaspar'ın robotları sonsuz ömürleri boyunca gidip gelmişler, yüzyıllardır bir kez bile insan ayağının sesleri yankılanmamıştı şüphesiz.</p>

  <p>Yeraltı şehri karşısındaydı, makinelerden oluşan bu şehir olmasa Diaspar var olamazdı. Koridor birkaç metre ileride çapı iki kilometreye yakın, tavanı kuşkusuz Güç Merkezi'nin hayal bile edilemeyecek ağırlığını da taşıyan dev sütunlarla desteklenmişti. Haritalara göre burada Merkez Bilgisayar, sonsuza dek Diaspar'ın kaderini düşünüp duruyordu.</p>

  <p>Salon karşısındaydı ve hayal edebileceğinden de büyüktü, ama Bilgisayar neredeydi? Bunun safça bir düşünce olduğunu biliyor olsa da, tek bir dev makine bulmayı ummuştu. Aşağısındaki engin ancak anlamsız panorama ise merak ve kararsızlıkla duraksamasına neden oldu.</p>

  <p>Geçtikleri koridor salonun duvarının önünde sona eriyordu -bunun insanoğlunun açtığı en büyük oyuk olduğuna kuşku yoktu- ve iki yanda da uzaktaki zemine inen uzun rampalar vardı. Çok iyi aydınlatılan bu büyük alan baştan sona büyük beyaz yapılarla kaplıydı; bu öyle beklenmedik bir görüntüydü ki, Alvin bir an için bir saklı kente baktığını sandı. Çok çarpıcı bir görüntüydü, bunu asla unutmayacaktı. Görmeyi umduğu manzaradan -zamanın başlangıcından beri insanın hizmetkârlarıyla özdeşleştirdiği metalin parlak yansımasından- eser yoktu.</p>

  <p>Neredeyse insanınki kadar uzun bir evrimin sonucuydu bu. Başlangıcı insanlığın enerjiyi kullanmayı yeni öğrendiği ve tıkırdayıp duran gürültülü makinelerini tüm dünyaya yaydığı Doğuş Çağları'nda kaybolup gitmişti. Buhar, su, rüzgar, hepsi bir süre kullanılmış, sonra bırakılmıştı. Dünya yüzyıllar boyu maddenin enerjisi ile işlemiş, sonunda ondan da vazgeçilmiş ve her değişimle birlikte eski makineler unutulup yerlerini yenileri almıştı. Binlerce yıl geçmiş, yavaş yavaş mükemmel makine idealine yaklaşılmıştı. Bir zamanlar bir hayal olan bu ideal, zamanla uzak bir ihtimal ve sonunda gerçek olmuştu:</p>

  <p> </p>

  <p><i>Hiçbir makinenin hareketli parçaları olmamalı.</i></p>

  <p> </p>

  <p>İdealin en açık ifadesi böyleydi. Bunu başarmak insanın belki yüz milyon yılını almış, zafer anı geldiğinde de makineye ebediyen sırtını dönmüştü. Son noktaya ulaşmıştı ve bundan sonra hem kendisine hizmet edebilir hem de kendi kendini sonsuza dek yenileyebilirdi.</p>

  <p>Alvin bu sessiz beyaz varlıkların hangisinin Merkez Bilgisayar olduğunu artık sormuyordu kendine. Onun hepsinin bileşimi olduğunu ve varlığının bu salonun dışına da uzanıp ister hareketli ister hareketsiz olsun Diaspar'da bulunan sayısız makineyi de kapsadığını biliyordu. Nasıl ki kendi beyni yalnızca birkaç santimetre çapındaki bir alanda düzenlenmiş milyarlarca ayrı hücrenin toplamıysa, Merkez Bilgisayar'ın fiziksel parçalan da Diaspar'ın her köşesine dağılmıştı. Belki bu salonda da sadece bütün bu dağınık birimlerin bağlantısını sağlayan bir geçiş sistemi vardı.</p>

  <p>Alvin nereye gideceğini bilemiyordu; aşağı inen uzun rampalara ve sessiz meydana baktı. Merkez Bilgisayar Diaspar'da olup biten her şeyi bildiği gibi orada olduğunu da biliyor olmalıydı. Tek yapabileceği ondan gelecek talimatları beklemekti.</p>

  <p>Artık tanıdığı ama yine de hayranlık uyandıran sesi yanı başında duydu; ama öyle kısıktı ki, refakatçilerinin de duyduğuna inanamazdı. “Sol tarafındaki rampadan in,” dedi, “Gideceğin yeri oradan tarif edeceğim.”</p>

  <p>Yokuşu yavaşça indi, robot hemen üzerinde uçarak geliyordu. Ne Jeserac ne de görevliler onu izlemediler; belki orada kalmak üzere emir almışlardı, ya da onu bu uzun inişi yapmadan, bekledikleri yerden de denetleyebileceklerini düşünüyorlardı. Belki de Diaspar'ın en kutsal yerine ancak bu kadar yaklaşabiliyorlardı.</p>

  <p>Rampanın sonuna geldiğinde kısık ses Alvin'e yolu tarif etti, uyuyan dev şekillerle dolu bir yoldan geçti. Ses onunla üç kez daha konuştu ve sonunda gideceği yere geldiğini anladı.</p>

  <p>Önünde duran makine diğerlerinin birçoğundan daha küçüktü; yine de Alvin önüne gelince kendisini çok küçük hissetti. Üst üste beş kat uzayıp giden yatay hatlarıyla diz çökmüş bir hayvanı andırıyordu, Alvin bakışlarını ondan robotuna çevirdiğinde, ikisinin de aynı evrimin ürünü olduklarına ve aynı sözcükle tanımlandıklarına inanamadı.</p>

  <p>Yerden bir metre kadar yukarıdaki geniş, şeffaf bir panel tüm yapı boyunca uzanıyordu. Alvin alnını dümdüz ve tuhaf bir şekilde ılık olan metale dayadı ve makinenin içine baktı. Önce hiçbir şey göremedi; sonra gözlerine gölge yapınca boşlukta asılı duran binlerce zayıf ışık noktası gördü. Üç boyutlu bir kafes şeklinde birbiri ardına sıralanmışlardı ve ona çok garip ve anlamsız görünüyorlardı; yıldızlar da eski insanlara böyle görünmüştü kuşkusuz. Zamanın geçişini unutup dakikalarca izlediyse de ışıklar yerlerinden hiç oynamadılar ve parlaklıkları da değişmedi.</p>

  <p>Alvin kendi beyninin içine bakabilse bundan daha fazlasını anlayamayacağını düşündü. Düşüncelerini göremediği için makine hareketsiz görünüyordu.</p>

  <p>Şehri ayakta tutan güçleri ilk kez biraz olsun anlamaya başladı. Çağlar boyu Diaspar'ın tüm ihtiyaçlarını aralıksız karşılayan oluşturucu makinelerin mucizelerini hiç düşünmeden kabullenmişti. Yaratılışı binlerce kez görmüş, ancak dünyaya gelişine tanıklık ettiği şeyin bir prototipinin olması gerektiği üzerinde pek düşünmemişti.</p>

  <p>İnsan aklının tek bir düşünce ile biraz meşgul olması gibi, Merkez Bilgisayar'ın sadece birer parçası olan çok daha büyük beyinler de en karmaşık düşünceleri anlayıp sonsuza dek saklayabiliyorlardı. Yaratılan her şeyin kalıpları bu sonsuz akıllarda saklanıyor, gerçeğe dönüşmeleri için sadece birinin istemesi yetiyordu.</p>

  <p>İlk mağara adamlarının ok başlarını ve bıçaklarını inatçı taşlardan sabırla oymalarından beri dünya gerçekten çok yol almıştı.</p>

  <p>Alvin bekledi, başka bir işaret alana kadar konuşmak istemiyordu. Merkez Bilgisayar'ın kendi varlığından nasıl haberdar olduğunu ve sesini nasıl duyabildiğini merak etti. Görünürde hiçbir duyu organı, robotların normalde çevrelerinde olanlar hakkında bilgi edinmek için kullandıktan ekranlar ya da duygusuz kristal gözler yoktu.</p>

  <p>Kısık ses kulağına, “Sorununu bildir,” dedi. Müthiş boyutlardaki bu makinenin düşüncelerini böyle yumuşak bir şekilde toparlayabilmesi çok garip geliyordu. Sonra Alvin kendi kendini abarttığını fark etti; Merkez Bilgisayar'ın kendisiyle ilgilenen bölümü belki milyonda biri bile değildi. O Diaspar'ı gözetirken karşısına çıkan eş zamanlı sayısız olaydan sadece biriydi.</p>

  <p>Tüm çevresini saran bir varlıkla konuşmak kolay değildi. Alvin'in söyledikleri sanki ağzından çıktıkları anda kaybolup gidiyorlardı.“Neyim ben?” diye sordu.</p>

  <p>Bu soruyu şehirdeki bilgi makinelerinden birine sormuş olsa cevabının ne olacağını bilirdi. Bunu defalarca yapmıştı da ve hep, “Sen bir insansın,” cevabım vermişlerdi. Şimdi ise karşısında bambaşka bir düzeni olan bir zeka vardı ve çok kesin bir anlamsal doğruluk gerekmezdi. Merkez Bilgisayar ne demek istediğini anlardı, ama bu cevap vereceği anlamına da gelmezdi. Zaten cevap da duymaktan korktuğu gibiydi. “Bu soruya cevap veremem. Bunu yaparsam beni yapanların amacını açıklamış, dolayısıyla geçersiz kılmış olurum.”</p>

  <p>“Öyleyse benim rolüm daha şehir kurulurken belirlenmişti.”</p>

  <p>“Bu herkes için söylenebilir.”</p>

  <p>Alvin bu cevap üzerine duraksadı. Bu doğruydu; Diaspar'da yaşayan insanlar en az makineleri kadar özenle tasarlanmışlardı. Bir Benzersiz olduğu gerçeği Alvin'i özel biri yapıyordu, ama bunda olağanüstü bir şey de yoktu.</p>

  <p>Burada kökeninin esrarı hakkında daha fazla şey öğrenemeyeceğini biliyordu. Bu sonsuz zekayı kandırmaya çalışmak ya da saklaması emredilmiş bilgileri açıklamasını ummak boşuna olacaktı. Alvin çok da hayal kırıklığına uğramamıştı; gerçeği kavramaya başladığını şimdiden hissediyordu, zaten ziyaretinin amacı da bu değildi. Lys'den getirdiği robota baktı ve bir sonraki adımını nasıl atacağım düşündü. Planını anlamışsa şiddetli bir tepki verebilirdi, bu yüzden Merkez Bilgisayar'a söyleyeceklerini duymaması gerekiyordu.</p>

  <p>“Bir sessizlik alanı oluşturabilir misin?” diye sordu.</p>

  <p>Aynı anda şüphe götürmez ‘ölü,' duyguyu, bu tür bir alana girildiğinde olduğu gibi tüm seslerin sustuğunu hissetti. Bilgisayarın tuhaf bir şekilde düz ve ürkütücü çıkmaya başlayan sesi konuştu: “Artık kimse bizi duyamaz. İstediğini söyle.”</p>

  <p>Alvin robota baktı; yerinden kımıldamamıştı. Belki de hiçbir şeyden şüphelenmemişti ve Alvin onun kendi planları olduğunu sanmakla çok yanılmıştı. Belki de sadık, güvenilir bir hizmetkâr gibi peşinden Diaspar'a gelmişti; öyle ise şu anda planladığı şey biraz adi bir numaraydı.</p>

  <p>“Bu robotla nasıl karşılaştığımı duydun,” diye söze başladı. “Geçmişle ilgili, şehrin bildiğimiz haliyle var olduğu zamandan da öncesi hakkında paha biçilmez bilgiler saklıyor olmalı. Yolculuklarında Efendi'nin yanında olduğuna göre bize Yeryüzü'nün dışındaki diğer dünyalardan bile söz edebilir. Ne yazık ki, konuşma devreleri kilitlenmiş. Bu kilidin ne kadar etkin olduğunu bilemiyorum, ama senden onu açmanı istiyorum.”</p>

  <p>Sessizlik alanı çıkan her sözcüğü yankılanamadan yuttuğu için sesi ölü ve boşluktan geliyor gibi çıkıyordu. Görünmeyen ve yankı yapmayan boşluğun içinde önerisinin kabul ya da reddedilmesini bekledi.</p>

  <p>Bilgisayar, “İstediğin şeyde iki sorun var,” dedi. “Biri ahlaki, diğeri teknik. Bu robot bir adamın emirlerine uymak üzere yapılmış. Onlara uymamasını sağlayabilsem bile, bunu yapmaya ne hakkım var?”</p>

  <p>Bu Alvin'in beklediği ve karşılık olarak birkaç cevap hazırladığı bir soruydu.</p>

  <p>“Efendi'nin yasağının tam olarak ne şekilde olduğunu bilmiyoruz,” diye karşılık verdi. “Robotla konuşabilirsen belki onu kilidin konulduğu zamanki şartların artık değiştiğine ikna edebilirsin.” Tabii ki bu en mantıklı yaklaşımdı. Alvin bunu kendisi de denemiş ve başaramamıştı, ama Merkez Bilgisayar'ın sınırsız düşünsel kaynaklarıyla kendisinin yapamadığını yapabileceğini umuyordu.</p>

  <p>“Bu tamamen kilidin yapışına bağlı,” diye geldi cevap. “Eğer açılmaya çalışılırsa tüm hafıza hücrelerini silecek bir kilit konulması mümkün. Ancak Efendi'nin bunu yapacak kadar bilgi sahibi olma olasılığı bence çok az; bu özel yöntemler gerektirir. Makinene hafıza birimlerine bir silici hücre yerleştirilip yerleştirilmediğini soracağım.” Birden irkilen Alvin, “Peki ya,” dedi, “bir silici hücre olup olmadığım <i>sormak</i> bile hafızanın silinmesine yol açıyorsa?"</p>

  <p>“Bu tür durumlar için standart bir yordam vardır, ben de ona uyacağım. İkincil komutlar verecek ve böyle bir durum söz konusuysa makinenin sorumu yok saymasını söyleyeceğim. Bu durumda bir mantık ikilemine düşecek ve bana cevap verse de, hiçbir şey söylemese de aldığı komutların tersini yapacaktır. Böyle bir durumda tüm robotlar kendilerini korumak için aynı şekilde hareket ederler. Girdi devrelerini siler ve soru hiç sorulmamış gibi davranırlar.”</p>

  <p>Alvin bu konuyu açtığı için biraz üzgündü ve bir anlık kararsızlığın ardından aynı durumda kendisinin de aynı taktiği uygulayacağını ve soruyu sorulmamış kabul edeceğini anladı. En azından bir şeyden emindi. Merkez Bilgisayar robotun hafıza devreleri arasında kurulmuş olabilecek bubi tuzaklarına karşı tamamen hazırlıklıydı. Alvin makineyi bir hurda yığınına indirgenmiş bir halde görmek istemiyordu; bunun olmasındansa onu sırlarına hiç dokunmadan Shalmirane'e geri götürmeyi tercih ederdi.</p>

  <p>İki zekanın sessiz, anlaşılmaz buluşması gerçekleşirken elinden geldiğince sabırla bekledi. Bu, insan dehasının en büyük başarısının çoktan yitip gitmiş olan altın çağında yaratılmış olan iki zekanın tanışmasıydı. Ve artık ikisini de yaşayan hiçbir insan anlayamazdı.</p>

  <p>Uzun dakikalardan sonra Merkez Bilgisayarın boş, yankısız sesi tekrar konuştu.</p>

  <p>“Kısmen bağlantı sağladım,” dedi. “En azından kilidin yapısını biliyorum ve sanırım neden yerleştirildiğini de. Açılması ancak tek bir şekilde mümkün. Büyükler Yeryüzü'ne gelene dek bu robot konuşmayacaktır.”</p>

  <p>Alvin, “Ama bu saçmalık!” diye karşı çıktı. “Efendi'nin diğer müridi de onlara inanıyordu ve bize neye benzediklerini açıklamaya çalışmıştı. Çoğu zaman saçmalayıp durmuştu. Büyükler hiçbir zaman var olmadılar, olmayacaklar da.” Durumu içinden çıkılmaz gibiydi ve Alvin acı, çaresiz bir hayal kırıklığına kapıldı. Bir milyar yıl önce ölmüş ve deli olan bir adamın istekleri yüzünden gerçeklere ulaşamıyordu.</p>

  <p>Merkez Bilgisayar, “Büyükler'in hiçbir zaman var olmadıklarım söylemekte haklı olabilirsin,” dedi. “Ama bu, hiçbir zaman var olmayacakları anlamına gelmez.”</p>

  <p>Alvin bu sözün ne anlama geldiğini düşünürken ve iki robotun akılları hassas bağlantılarını yeniden gerçekleştirirken uzun bir sessizlik oldu. Ve birden, daha ne olduğunu anlayamadan kendini Shalmirane'de buldu.</p>
</body>
</html>
