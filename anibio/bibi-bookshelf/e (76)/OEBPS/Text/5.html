<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h1>5</h1>

  <p>Alvin kısa hayat süresi boyunca Diaspar halkının binde birinden azını görmüştü. Bu yüzden karşısındaki adamın bir yabancı olmasına şaşırmadı. Onu asıl şaşırtan, bu terk edilmiş kulede, bilinmeyenin sınırının bu kadar yakınında birini görmekti.</p>

  <p>Aynadaki dünyaya arkasını döndü ve davetsiz misafirle yüz yüze geldi. Daha bir şey söyleyemeden o kendisiyle konuştu.</p>

  <p>“Sanırım sen Alvin'sin. Buraya birinin geldiğini anladığımda bunun sen olduğunu tahmin etmeliydim.”</p>

  <p>Bu sözlerin incitme amacı taşımadığı ortadaydı; sadece gerçeğin basit bir ifadesiydi, Alvin de onu öyle kabul etti. Tanınmış olmasına şaşırmamıştı; benzersiz olduğu gerçeği ve bunun içindeki gizli potansiyel sayesinde şehirdeki herkes onu tanımıştı.</p>

  <p>Yabancı, “Ben Khedron'um,” diye sözlerine devam etti, sanki bu her şeyi açıklıyordu. “Bana Soytarı derler.”</p>

  <p>Alvin boş boş bakıyordu, Khedron da pes etmiş gibi alaylı bir hareketle omuzlarını silkti.</p>

  <p>“Ah, şöhret böyledir işte! Neyse, gençsin ve hiç şaka görmemişsin. Bilgisizliğin affedildi.”</p>

  <p>Khedron'da yepyeni, alışılmadık bir şeyler vardı. Alvin aklında tuhaf “soytarı” kelimesinin anlamını aradı; bu ona çok uzak bir anısını hatırlattı, ama tanımlayamadı. Şehrin karmaşık sosyal hayatında bunun gibi pek çok isim vardı ve hepsini öğrenmek bir ömür boyu sürerdi.</p>

  <p>Alvin biraz da kıskanarak, “Buraya sık sık gelir misin?” diye sordu. Loranne Kulesi'ni kendi kişisel malı gibi görmeye başlamıştı ve güzelliklerinin başka biri tarafından bilinmesinden biraz rahatsız olmuştu. Ama acaba Khedron çöle bakmış, ya da batıya doğru gömülen yıldızları görmüş müydü?</p>

  <p>Khedron, “Hayır,” dedi, sanki dile gelmemiş düşüncelerine cevap veriyordu. “Oraya hiç gitmedim. Ama şehirdeki sıra dışı olayları öğrenmek hoşuma gider ve Loranne Kulesi'ne birisi gelmeyeli çok uzun zaman olmuştu.”</p>

  <p>Alvin bir an için Khedron'un önceki gelişlerinden nasıl haberdar olduğunu merak etti, ama bunu hemen aklından çıkardı. Diaspar şehri içinde olanlardan haberdar eden gözler, kulaklar ve daha gizli başka duyu organlarıyla doluydu. Yeterince ilgilenen herkes bu kanallara sızmanın bir yolunu bulabilirdi şüphesiz.</p>

  <p>Alvin, “Buraya gelmem sıradışı bile olsa,” dedi; hâlâ kaçamak konuşuyordu, “bu seni neden ilgilendirsin?”</p>

  <p>Khedron, “Çünkü,” diye karşılık verdi, “Diaspar'daki sıradışılıklar benim alanıma girer. Dikkatimi uzun zaman önce çekmiştin; bir gün karşılaşacağımızı biliyordum. Ben de kendimce benzersizim. Ah, senin gibi değil; bu benim ilk hayatım değil. Ben Yaratılış Merkezi'nden bin kez geçtim. Ama daha başlangıçta bir yerlerde Soytarı olmak üzere seçildim ve Diaspar'da bir defada ancak bir Soytarı olur. Birçok kişi bunun olması gerekenden fazla olduğunu düşünüyor.”</p>

  <p>Khedron'un konuşmasında Alvin'i hâlâ zorda bırakan bir alaycılık vardı. Doğrudan doğruya kişisel sorular sormak pek hoş bir davranış değildi, ama konuyu Khedron açmıştı.</p>

  <p>Alvin, “Bilgisizliğim için özür dilerim,” dedi. “Ama Soytarı nedir ve ne iş yapar?”</p>

  <p>Khedron, “ ‘Ne,' diye soruyorsun,” diye karşılık verdi, “bense ‘neden'ini anlatarak başlayacağım. Uzun bir hikaye, ama sanırım ilgini çeker.” Alvin, “Her şey benim ilgimi çeker,” dedi, haklıydı da.</p>

  <p>“Çok iyi. Diaspar'ı tasarlayan insanlar -ki bazen insan olduklarından şüphe duyuyorum- son derece karmaşık bir sorunu çözmek zorundaydılar. Biliyorsun Diaspar sadece bir makine değil. Canlı bir organizma, üstelik de ölümsüz. Toplumumuza öyle alışmışız ki, ilk atalarımıza ne kadar garip geleceğini anlayamıyoruz. Önemsiz detaylar dışında İliç değişmeyen küçük, kapalı, ama çağlar geçse de hep mükemmel bir dengeye sahip bir dünyamız var. Şüphesiz insanlık tarihinin geri kalanından daha uzun yaşamış, ama inanılıyor ki, o tarihte kısa bir süre yaşamış ve sonra yok olmuş sayısız binlerce kültür vardı. Diaspar olağanüstü istikrarını nasıl sağladı?”</p>

  <p>Alvin herhangi birinin bu kadar temel bir soru sormasına şaşırmıştı ve yeni bir şeyler öğrenme umutları azalmaya başladı.</p>

  <p>“Tabii ki Hafıza Bankaları sayesinde,” diye karşılık verdi. “Bedenleri yaratılıp yok edildikçe gruplar değişse de Diaspar her zaman aynı insanlardan oluşur.”</p>

  <p>Khedron hayır anlamında başını salladı.</p>

  <p>“Bu cevabın sadece çok küçük bir kısmı. Aynı insanlarla çok sayıda farklı toplum modeli oluşturabilirsin. Bunu kanıtlayamam, elimde somut bir kanıt da yok; ama doğru olduğuna inanıyorum. Şehrin tasarımcıları sadece nüfusunu sabitlemekle kalmadılar; davranışları yöneten yasaları da sabitlediler. O yasaların varlığından haberdar bile sayılmayız, ama onlara uyuyoruz. Diaspar dar sınırlarını aşamayan donuk bir kültür. Hafıza Bankaları bedenlerimizin ve kişiliklerimizin kalıpları dışında pek çok şey saklıyorlar. Zamanın neden olabileceği tüm değişimlere karşı her atomunu sımsıkı koruyarak şehrin kendi görüntüsünü saklıyorlar. Şu kaldırıma bak. Milyonlarca yıl önce yapılmış ve üzerinden sayısız ayak geçmiş. Hiçbir aşınma izi görebiliyor musun? Korunmayan madde ne kadar sert olursa olsun çağlar önce toza dönüşmüş olurdu. Ama Hafıza Bankaları'nı çalıştıracak enerji olduğu ve onlardaki matrisler şehrin düzenini kontrol edebildiği sürece Diaspar'ın fiziksel yapısı asla değişmez.”</p>

  <p>Alvin, “Ama <i>bazı</i> değişimler olmuş,” diye karşı çıktı. “Şehir yapıldığından bu yana birçok bina yıkılmış ve yenileri yapılmış.”</p>

  <p>“Elbette -ama ancak Hafıza Bankaları'nda kayıtlı bilgiler silinip yeni kalıplar düzenlenerek. Zaten ben bunu sadece şehrin kendisini fiziksel açıdan korumasına bir örnek olarak verdim. Varmak istediğim nokta, Diaspar'da aynı şekilde sosyal yapımızı da koruyan makineler olduğu. Tüm değişiklikleri izliyor ve fazla büyümeden düzeltiyorlar. Bunu nasıl mı yapıyorlar? Bilmiyorum. Belki Yaratılış Merkezi'nden çıkanları seçerek. Belki de kişilik kalıplarımızla oynayarak; özgür irademiz olduğunu sanabiliriz, ama bundan emin olabilir miyiz?</p>

  <p>“Her halükârda, sorun çözüldü. Diaspar ayakta kaldı ve çağları emin bir şekilde aştı, tıpkı kargo olarak insan ırkından geri kalanları taşıyan büyük bir gemi gibi. Sosyal idarecilik açısından muhteşem bir başarı, tabii buna değip değmediği ayrı bir konu.</p>

  <p>“Ancak süreklilik, yeterli değil. Kolaylıkla durgunluğa, dolayısıyla bozulmaya yol açabilir. Şehrin tasanmcıları buna engel olmak için dikkatle planlanmış adımlar attılar, ama şu terk edilmiş binalar tam anlamıyla başarılı olamadıklarını gösteriyor. Ben, yani Soytarı Khedron da o planın bir parçasıyım. Belki çok küçük bir parçası. Aksini düşünmek istiyorum, ama bir türlü emin olamıyorum.”</p>

  <p>Alvin, “Peki senin rolün ne?” diye sordu; hâlâ aydınlanamamıştı ve sabrı tükeniyordu.</p>

  <p>“Şöyle diyelim, şehre belirli ölçüde düzensizlik katıyorum. Yaptıklarımı açıklamam etkilerim azaltır. Beni yaptıklarımla değerlendir, ki onlar pek azdır, sözlerimle değil, ki onlar pek çoktur.”</p>

  <p>Alvin daha önce hiç Khedron gibi birini tanımamıştı. Soytarı gerçek bir kişilikti. Diaspar'daki tipik tekdüzelik seviyesinin çok üstünde bir karakter. Görevlerinin ne olduğunu ve onları nasıl yerine getirdiğini tam olarak öğrenmenin bir yolu yok gibi görünse de, bunun pek önemi yoktu. Alvin önemli olan tek şeyin karşısında konuşabileceği -tabii monologa ara verdiğinde- ve bunca zamandır kafasını karıştıran sorunların birçoğunun çözümünü verebilecek biri olması olduğunu hissediyordu.</p>

  <p>Birlikte Loranne Kulesi'nin koridorlarından geri döndüler ve bomboş hareketli yolun yanına çıktılar. Alvin Khedron'un kendisine orada, bilinmeyenin kapısında ne aradığını hiç sormadığını tekrar sokaklara dönene dek fark etmedi. Khedron'un bildiğini ve ilgilendiğini, ama şaşırmadığını tahmin ediyordu. İçinden bir ses Khedron'u şaşırtmanın çok zor olacağını söylüyordu.</p>

  <p>Birbirlerine indeks numaralarını verdiler, böylece istedikleri zaman birbirlerini arayabileceklerdi. Alvin yanında fazla kalırsa sıkılacağını seziyor, yine de Soytarı'yı tekrar görmek için sabırsızlanıyordu. Ancak onunla tekrar görüşmeden önce arkadaşlarının, özellikle de Jeserac'ın Khedron hakkında söyleyeceklerini duymak istiyordu.</p>

  <p>Khedron, “Tekrar görüşmek üzere,” dedi ve bir anda kayboldu. Alvin biraz rahatsız olmuştu. Sadece görüntünüzü yansıtıyorsanız ve bedenen orada değilseniz, bunu en başta söylemek nezaket gereğiydi. Yoksa gerçeğin farkında olmayan tarafı oldukça zor durumda bırakabilirdi. Herhalde Khedron da başından beri evindeydi. Evi her neredeyse. Alvin'e verdiği numara tüm mesajların ona ulaşmasını sağlardı, ama yaşadığı yeri göstermezdi. En azından bu normal adetlere uygundu. İndeks numaralarını istediğiniz gibi dağıtabilirdiniz, ama gerçek adresinizi yalnızca yakın dostlarınıza verirdiniz.</p>

  <p>Alvin şehre dolaşa dolaşa geri dönerken Khedron'un Diaspar ve sosyal düzeni hakkında söylediklerini düşünüp durdu. Bugüne kadar yaşam biçiminden sıkılmış gibi görünen hiç kimseye rastlamamış olması garipti. Diaspar ve halkı büyük planın bir parçası olarak tasarlanmışlardı; mükemmel bir ortak yaşam oluşturuyorlardı. Şehrin insanları uzun yaşamları boyunca hiç sıkılmıyorlardı. Dünyaları eski çağların standartlarına göre küçük olabilirdi, ama karmaşıklığı başdöndürücü, harikaları ve hazineleri hesaplanamayacak kadar çoktu. İnsanoğlu dehasının tüm meyvelerini, geçmişin yıkıntılarından kurtarılabilmiş her şeyi burada bir araya getirmişti. Gelmiş geçmiş tüm şehirlerin Diaspar'a bir şeyler kattığı söylenirdi; İstilacıların gelişinden önce adı İnsanoğlunun yitirdiği tüm dünyalarda bilinirdi. Diaspar'ın yapımında İmparatorluk'un tüm yetenek ve sanatları rol almışlardı. İhtişamlı günlerin sonu yaklaştığında bilge insanlar şehri yeniden yapılandırmış ve ona onu ölümsüz kılan makineleri vermişlerdi. Her şey unutulsa bile Diaspar yaşayacak ve zaman akıp giderken İnsan neslini koruyacaktı.</p>

  <p>Tek yapabildikleri hayatta kalmaktı ve bu onlara yetiyordu. Yaratılış Merkezi'nden neredeyse tam bir yetişkin olarak çıktıkları, saatle pek de yaşlanmamış olan bedenleriyle şehrin Hafıza Bankaları'na döndükleri saat arasında hayatlarını dolduracak milyonlarca şey vardı. Tüm erkek ve kadınların bir zamanlar deha sayılacak bir zekaya sahip oldukları bir dünyada can sıkıntısı gibi bir tehlike var olamaz. Konuşma ve tartışmanın keyfi, sosyal ilişkilerdeki karmakarışık formaliteler -yalnızca bunlar bile ömrün önemli bir kısmını doldurmaya yeterdi. Bunların yanı sıra şehrin en ince zekaları karşılaşırlarken ya da felsefenin asla fethedilememiş ancak meydan okumaktan asla yılınmayan doruklarına tırmanmaya çalışırlarken tüm şehrin esrik bir halde onları dinlediği büyük resmi tartışmalar da olurdu.</p>

  <p>Entelektüel bir hobisi olmayan kimse yoktu. Örneğin Eriston zamanının çoğunu şehri gerçek anlamda yöneten, yine de bilgisini kendisininkiyle karşılaştırmak isteyen herkesle eş zamanlı sayısız tartışmaya girecek kadar boş zamanı olan Merkezi Bilgisayarla uzun 'monologlarla' geçirirdi. Eriston üç yüz yıldır makinenin çözemeyeceği mantık paradoksları kurmaya çalışıyordu. Birçok ömür tüketmedikçe önemli bir 'ilerleme' yapmayı da beklemiyordu.</p>

  <p>Etania'nın ilgi alanları ise daha estetik türdendi. Madde düzenleyicilerin yardımıyla üç boyutlu örgülü desenler hazırlıyordu, öylesine güzel ve detaylıydılar ki, son derece karmaşık topoloji problemleri oluşturuyorlardı. Diaspar'ın her yerinde eserleri görülebilirdi ve desenlerinin bazıları büyük koreografi merkezlerinin zeminlerine yerleştirilmiş, yeni bale kreasyonları ve dans motifleri geliştirmede temel olarak kullanılıyorlardı.</p>

  <p>Bu tür meşguliyetler inceliklerini takdir edecek kültürden yoksun olanlara sıkıcı gelebilirdi. Ama Diaspar'da Eriston ve Etania'nın yapmaya çalıştıklarını biraz olsun anlamayan ve kendisinin de aynı derecede düşkün olduğu bir ilgi alanı olmayan hiç kimse yoktu.</p>

  <p>Atletizm ve aralarında ancak yerçekiminin kontrol altına alınmasıyla yapılabilen birçoklarının da bulunduğu çeşitli sporlar gençliğin ilk birkaç yüzyılını güzelleştiriyordu. Macera ve hayal gücünü çalıştırmak için de sagalar istenilebilecek her şeyi sağlıyorlardı. İnsanlar hareketli görüntüler üretmeye ve sesleri kaydetmeye başladıklarında ve ardından bu teknikleri gerçek ya da hayali sahneleri tekrar canlandırmak için kullandıklarında başlayan o gerçekçilik tutkusunun son ürünüydüler. Sagalardaki yanılsama kusursuzdu, çünkü tüm duyuların algıları doğrudan doğruya beyine veriliyor ve uyumsuz tüm duygular aldatılıyordu. Büyülenmiş gözlemci, macera devam ettiği sürece gerçekten kopuyordu; sanki bir rüyada yaşıyor, ama uyanık olduğuna inanıyordu.</p>

  <p>Düzen ve denge üzerine kurulmuş ve bir milyon yıldır genel hatlarında hiçbir değişiklik olmamış bir dünyada şans oyunlarına ilginin yoğun olması belki de şaşırtıcı değildi. Düşen zarlar, açılan bir kart, ruletin dönüşü insanoğlunu her zaman büyülemişti. Bu ilgi en düşük şekliyle sadece açgözlülüğe dayanırdı ve herkesin normal olarak isteyebileceği her şeye sahip olduğu bir dünyada bu duyguya yer olamazdı. Ancak bu dürtü sözkonusu olmasa da şansın tamamen zihinsel olan büyüsü en kültürlü beyinleri bile etkisi altına alabiliyordu. Tamamen tesadüfi çalışan makineler -insanın ne kadar bilgisi olursa olsun sonucu asla tahmin edilemeyecek olaylar... Bunlardan filozof da, kumarbaz da aynı zevki alabilirdi.</p>

  <p>Tüm insanların paylaşması için aşk ve sanatın bağlantılı dünyaları da hâlâ vardı. Bağlantılı, çünkü sanatsız aşk yalnızca ihtirasın doyurulmasıdır ve aşkla yaklaşılmazsa sanattan da zevk alınamaz.</p>

  <p>İnsanlar güzelliği birçok değişik şekilde aramışlardı. Ses dizilerinde, kağıda dökülmüş satırlarda, taşların yüzeylerinde, insan bedeninin hareketlerinde, uzaya yayılmış renklerde. Bütün bu araçlar Diaspar'da hâlâ vardı ve çağlar boyunca bunlara yenileri eklenmişti. Kimse olabilecek tüm sanatların keşfedildiğinden emin değildi; sanatın insan aklının dışında bir anlamı olduğundan da.</p>

  <p>Bu aşk için de geçerliydi.</p>
</body>
</html>
