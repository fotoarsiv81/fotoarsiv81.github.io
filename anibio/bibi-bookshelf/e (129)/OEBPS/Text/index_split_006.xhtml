<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>unnamed</title>
  <meta content="User" name="author" />
  <meta content="2014-12-14" name="creation-time" />
  <meta content="2014-12-15" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s">
      <p class="calibre2">&#160;</p>

      <h1 class="calibre2"><span class="none">DENİZ AYAK ALTINDA</span></h1>

      <p class="calibre2">&#160;</p>

      <p class="calibre2"><span class="none1">İstanbul'un üç bir yanı deniz. Bu kadar da değil, İstanbul'un denizi, İstanbul karasının koynuna kol kol sokulmuş. Yine de böyleyken, İstanbul'da denize girmek, öbür dünyada cennete girmekten daha zor. İstanbul'un bir başından bir başına deniz kıyılarını bir takım insanlar satın almışlar. Denizin satın alınması akıl alır iş değildir. Denizi satın alanlar, dua edelim ki havayı da satın almamışlar. Denizle hava arasında büyük bir fark yok; onu da satın alıp bizi havasızlıktan boğmadıklarına şükür. Kavaklar'dan Çekmece'ye, şile'den Pendik'e kadar şu güzel İstanbul kıyılarında bedava girilecek bir karışlık boş deniz kalmadığına bakarım da, denizin nasıl satın alındığına şaşarım.</span></p>

      <p class="calibre2"><span class="none1">Sekiz yıl Anadolu'da dolaştıktan sonra, sonunda İstanbul'a dönüyoruz, diye çoluk çocuk bizi bir sevinç almıştı. Bu anlattığım on yıl önce. İstanbul'a geldik, hiç olmazsa İstanbul'un tadını çıkaralım, deniz kıyısında bir ev tutalım, dedik. Ne mümkün... Deniz kıyısında bulamadık, denize yakın bir yer olsun dedik. O da olmadı... Aman, dedik, hiç olmazsa deniz gören bir yer olsun. Uzaktan denize bakarız da gönlümüz gözümüz açılır. Ne gezer... Denize uzaktan bile bakamıyoruz. Ara tara derken, Cihangir'de deniz görür bir apartman var, dediler. Apartman sahibi, daha bize katı göstermeden,</span></p>

      <p class="calibre2"><span class="none1">- İki yüz lira, dedi.</span></p>

      <p class="calibre2"><span class="none1">-Aman...</span></p>

      <p class="calibre2"><span class="none1">- Amanı zamanı bu, isterseniz, iki oda, bir hol...</span></p>

      <p class="calibre2"><span class="none1">- Hem pahalı, hem küçük...</span></p>

      <p class="calibre2"><span class="none1">- Ama deniz görür beyim.</span></p>

      <p class="calibre2"><span class="none1">Tek denizi görelim diye, o zamanın parasıyla iki odaya iki yüze peki, dedik. Adam bize katı göstermeye razı oldu. Apartman, dik Cihangir yamacına yapılmış. Kapıdan girince, bir kat merdivenle yerin altına indik. Allah Allah , bu nasıl iş... Bizim bildiğimiz deniz görmek için yukarı çıkıp bakılır. Böyle yerin dibine inilmez. İş bu kadarla da bitmezmiş. Bir kat merdiven daha yerin dibine inince, içimden, herhalde denizi, dibinden yukarı doğru seyredeceğiz, dedim. İki kat yerin dibine indik. Kapkaranlık bir yer. Ev sahibi çakmağını çaktı. Elektrik düğmesini buldu, çevirdi.</span></p>

      <p class="calibre2"><span class="none1">- Tuh, cereyan kesilmiş, dedi.</span></p>

      <p class="calibre2"><span class="none1">Çakmağın ışığında kapıyı açtı, içeri girdik. İçeri girince, bir alaca akşam aydınlığı gördük. Apartman bayıra yapıldığından, bir yanı yerin dibinde bir yanı yer üstündeydi.</span></p>

      <p class="calibre2"><span class="none1">- Siz ikinci kat demiştiniz?... Diye ev sahibine sordum.</span></p>

      <p class="calibre2"><span class="none1">- Evet, dedi, bunun altında iki kat daha vardır.</span></p>

      <p class="calibre2"><span class="none1">Evin dışarıya bakan üç penceresi var. Dikkatle üç pencereden de baktım, bi kaç ağaçla duvardan başka bi şey görünmüyor. Peki, deniz nerde?</span></p>

      <p class="calibre2"><span class="none1">Karıma, - Bir de sen iyice bak. Ben deniz meniz göremiyorum, dedim.</span></p>

      <p class="calibre2"><span class="none1">Karım, - Ben ne deniz görüyorum, ne de denize benzer birşey... dedi.</span></p>

      <p class="calibre2"><span class="none1">Ev sahibine, - Beyefendi, dedim, siz deniz görür demiştiniz sanırım. Yoksa duvara deniz resmi asılıp da ona mı bakılacak?...</span></p>

      <p class="calibre2"><span class="none1">- Vay, ne demekmiş!... Evimden deniz görünmüyor mu? Hani, nerdeyse, evime deniz görmüyor dediler diye bizi evine hakaretten mahkemeye verecek.</span></p>

      <p class="calibre2"><span class="none1">- Vallahi, affedersiniz, dedim, maksadım evinizi kötülemek değil... Ne ben, ne karım, denizi görebildik. Belki başkalarına deniz görünür. Bize görünmedi.</span></p>

      <p class="calibre2"><span class="none1">- Sandalye getirin! diye yukarıya seslendi. Hizmetçi bir sandalye getirdi.</span></p>

      <p class="calibre2"><span class="none1">Adam sandalyenin üstüne çıktı. Tıpkı, karayı görüp de, "Kara!..." diye bağıran Kristof Kolomb'un gemicisi gibi, - İşte deniz!... diye bağırdı. İşte deniz, tabak gibi ayağınızın altında.</span></p>

      <p class="calibre2"><span class="none1">O indi, sandalyeye ben çıktım. Allah Allah!... Görünürlerde denize benzer bi şey yok. Adama hayal mi görünüyor, deli mi, yoksa deniz var, deniz var diye, etki altında bırakıp bizi zorla denizi gördüğümüze inandıracak mı?</span></p>

      <p class="calibre2"><span class="none1">- Beyefendi, affedersiniz. Ben denizi tanırım. İstanbul'da doğup büyüdüm. Pencereden bakıyorum, bi kaç parça mavilikten başka bi şey yok. O da gökyüzünde olduğuna göre bulut olacak, dedim.</span></p>

      <p class="calibre2"><span class="none1">Adam, - Boyunuz kaç? diye sordu.</span></p>

      <p class="calibre2"><span class="none1">Başka zaman olsa boyumu söylemem. Boş bulunup, - Bir elli sekiz, dedim.</span></p>

      <p class="calibre2"><span class="none1">- Tamaaaam... dedi, boşuna değil... Ben de bu adam neden denizi görmüyor, gözlerine perde mi inmiş, diyordum. şimdi neden denizi görmediğiniz anlaşıldı.</span></p>

      <p class="calibre2"><span class="none1">- Neden görmüyor muşum?</span></p>

      <p class="calibre2"><span class="none1">- Boyunuz yetişmiyor da ondan... Denizi görmek için, en aşağı bir yetmiş boy olmalı. Parmaklarınız üzerine kalkın bakalım.</span></p>

      <p class="calibre2"><span class="none1">Ayak parmaklarımın üstüne dikilip baktım, yine deniz yok.</span></p>

      <p class="calibre2"><span class="none1">- Zıplayın birazcık, o zaman görürsünüz.</span></p>

      <p class="calibre2"><span class="none1">Denizi göreceğim diye ha babam sandalyenin üstünde zıp zıp zıplıyorum. Nerdeyse başım tavana değecek. Yine denize benzer bi şey yok.</span></p>

      <p class="calibre2"><span class="none1">Ev sahibi, - Masa getirin! diye bağırdı, balkondaki küçük masayı...</span></p>

      <p class="calibre2"><span class="none1">Masa geldi. Adam masanın üstüne sandalyeyi koydu. Sandalyenin üstüne de ben çıktım.</span></p>

      <p class="calibre2"><span class="none1">- şimdi ne görüyorsun? diye sordu.</span></p>

      <p class="calibre2"><span class="none1">Ben o sevinçle az kalsın, canbaz gibi çıktığım sandalyeden yuvarlanıyordum.</span></p>

      <p class="calibre2"><span class="none1">- Gördüüüüm, gördüm! diye bağırdım.</span></p>

      <p class="calibre2"><span class="none1">- Ne gördünüz?</span></p>

      <p class="calibre2"><span class="none1">- Denizi gördüm, denizi...</span></p>

      <p class="calibre2"><span class="none1">Karım, - Aşkolsun, dedi, hayatını tehlikeye koyup masanın üstündeki sandalyeye çıktın ama, en sonunda da denizi gördün. Tebrik ederim. Denizin neresi görünüyor? Marmara tarafı mı, Boğaz tarafı mı?</span></p>

      <p class="calibre2"><span class="none1">- Hangi tarafın denizi olduğunu anlıyamadım. şöyle bir karış kadar bir deniz gördüm.</span></p>

      <p class="calibre2"><span class="none1">Ev sahibi bu sözüme alındı:</span></p>

      <p class="calibre2"><span class="none1">- İstanbulluyum, diyorsunuz; sonra da daha denizi tanımıyorsunuz. Sizin gördüğünüz deniz Kızkulesi'nin iki yüz metre kadar batısıyla, Sarayburnu arasında kalır.</span></p>

      <p class="calibre2"><span class="none1">Ev sahibinin, kapıcının, karımın yardımıyla sandalyeden indim.</span></p>

      <p class="calibre2"><span class="none1">- Ooooh, aman içim açıldı, dedim, deniz havası başka oluyor.</span></p>

      <p class="calibre2"><span class="none1">Karım çok şişman olduğu için, - Ben sandalyeye çıkıp göremem, dedi.</span></p>

      <p class="calibre2"><span class="none1">- Masa, sandalye işi zor, dedim. Artık buraya taşınınca özel bir tertibat yaparız. Çıkmak gibi birşey...</span></p>

      <p class="calibre2"><span class="none1">Karım, - insan denizi, evinde yattığı yerden görmeli... dedi.</span></p>

      <p class="calibre2"><span class="none1">Ev sahibi, - Yattığınız yerden de deniz görünür dedi.</span></p>

      <p class="calibre2"><span class="none1">- Nasıl? Masanın, sandalyenin üstüne mi yatılacak?</span></p>

      <p class="calibre2"><span class="none1">- Hayır. Sizden önceki kiracılar, yattıkları yerden denizi çok rahat seyrediyorlardı. Hani denizaltıların periskobu vardır ya, öyle bir periskop tertibatı yapacaksınız. O zaman yere yatın, bacaklarınızı duvara dikin, rahat denizi seyredin.</span></p>

      <p class="calibre2"><span class="none1">- Periskop mu dediniz? Bu alet bulunur mu?</span></p>

      <p class="calibre2"><span class="none1">- Rica ederim. Uzun zaman İstanbul'dan ayrı kaldığınız belli. şimdi İstanbul evlerinin yüzde sekseninde periskop var. Periskop bir ev için en gerekli eşya. Akşam evinize yorgun argın geldiniz mi, periskoptan denizi seyredersiniz, içiniz açılır.</span></p>

      <p class="calibre2"><span class="none1">- Beyefendi, bu eve yazık ediyorsunuz.</span></p>

      <p class="calibre2"><span class="none1">Ev sahibi şaşırdı?</span></p>

      <p class="calibre2"><span class="none1">- Neden?</span></p>

      <p class="calibre2"><span class="none1">- Bu kat ayda iki yüz değil, en az günde iki yüz lira getirir.</span></p>

      <p class="calibre2"><span class="none1">- Ne gibi?</span></p>

      <p class="calibre2"><span class="none1">- Ne gibi olacak. "Çok güzel deniz manzarası seyretmek isteyenlere fırsat. Saati iki buçuk lira" diye gazetelere ilan verin. Kapı da bilet kesmeye yetişemezsiniz.</span></p>

      <p class="calibre2"><span class="none1">Az kalsın adamla döğüşecektik. Hemen dışarı çıktık. Merdivende karım, - Denizi bir kerecik de ben görebilseydim, buraya kadar gelmişken... dedi.</span></p>

      <p class="calibre2">&#160;</p>

      <p class="calibre2">&#160;</p><br class="calibre3" id="calibre_pb_6" />
    </div>
  </div>
</body>
</html>
