<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>unnamed</title>
  <meta content="User" name="author" />
  <meta content="2014-12-14" name="creation-time" />
  <meta content="2014-12-15" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s">
      <p class="calibre2">&#160;</p>

      <p class="calibre2">&#160;</p>

      <h1 class="calibre2"><span class="none">PARLE VU FRANSIZCA</span></h1>

      <p class="calibre2">&#160;</p>

      <p class="calibre2"><span class="none1">Fransızcadan çevirdiğim romanı kitapçıya bıraktım, parasını da aldım. Beyazıt'a doğru yürümeye başladım. Önümde, dalgalana dalgalana, akar gibi bir kadın gidiyor, insanın önünde her zaman bir kadın gidebilir. Ama böyle bir kadın olursa, işte o zaman insan, önünde gidenin kadın olduğunun farkına varır. Kiminle olsa istediğine bahse girerim ki, bu kadın Fransız; saçının ucundan iskarpinin ökçesine kadar Paris kokuyor. Boynundaki beyaz puanlı mavi eşarp, gelip geçenleri çağırır gibi rüzgârda pır pır kanat çırpıyor.</span></p>

      <p class="calibre2"><span class="none1">Ben dememiş miydim, bu kadın Fransız diye? Nasıl da anlamışım ama... Caddedeki trafik polisine gitti. Söylediklerini duyuyordum.</span></p>

      <p class="calibre2"><span class="none1">- Esküze muva Mösyö L'ajan... Parle vu Franse?</span></p>

      <p class="calibre2"><span class="none1">Polis şaşırdı.</span></p>

      <p class="calibre2"><span class="none1">- Hıı? Efendim - Parle vu Franse?</span></p>

      <p class="calibre2"><span class="none1">Trafik polisi bi şeyler yapmak, bi şeyler söylemek istiyor ama, elinden hiç bi şey gelmediği için de, ne yapacağını bilmeden, telaşlı telaşlı boyuna elini kolunu oynatıyor. Genç Fransız kadınına yardım etmek için çırpınıyor.</span></p>

      <p class="calibre2"><span class="none1">Tüh, şu işe bak... Turist turist deyip dururken, turist ayağımıza kadar gelmiş, ama onun da dilini, derdini anlayamıyoruz. Polisin, Fransız kadına yardım için çırpınmasından turizm işini iyice benimsediği belli. Umarsız kalan polis, yoldan geçenlere, - Heeey yurttaşlar, içinizde bir Fransızca bilen yok mu yahu? diye seslendi.</span></p>

      <p class="calibre2"><span class="none1">Aldıran olmadı. Yalnız bir yaşlıca adam, - Valla, bilsem n'olacak yardım ederdim, ama bilmiyorum... dedi. Sonra ekledi:</span></p>

      <p class="calibre2"><span class="none1">- Çocukken "donne muva" filan diye bi şeyler öğrenmiştik ama, "donne muva ön beze" mi neydi...</span></p>

      <p class="calibre2"><span class="none1">Trafik polisi, Fransız kadınına ille de yardım etmek istiyordu. Kadına eliyle, gel, işareti yaptı. Polisle kadın karşı yaya kaldırımına çıktılar. Ordan üç okul çocuğu geçiyor, on beş on altı yaşlarında...</span></p>

      <p class="calibre2"><span class="none1">Polis, çocuklardan birinin kolunu tutup, - Oğlum, parle vu Franse? diye sordu.</span></p>

      <p class="calibre2"><span class="none1">Oğlan, şöyle bir duraksadıktan sonra, yardım istercesine arkadaşlarına baktı. Polisin yarı Türkçe, yarı fransızca sözleri öğrencileri şaşırmıştı. Polis, öteki çocuğa döndü:</span></p>

      <p class="calibre2"><span class="none1">- Parle vu Franse oğlum?</span></p>

      <p class="calibre2"><span class="none1">Öğrenci, - No amca... dedi.</span></p>

      <p class="calibre2"><span class="none1">Üçüncü öğrenci, - Viy ama amca, konuşamam ki... dedi.</span></p>

      <p class="calibre2"><span class="none1">Fransız kadın, - Par u il fo aile... diye söze başladıysa da, kadınla polisin çevresini birden çeviren meraklı kalabalığın gürültüsünden, kadının sözleri boğuldu.</span></p>

      <p class="calibre2"><span class="none1">Kalabalıktan biri, - ingilizce olsa kolay, dedi, ben İngilizce’nin elenikasını konuşurum...</span></p>

      <p class="calibre2"><span class="none1">Biri de ona, - İngilizceyi herkes bilir... dedi. Kalabalıktan konuşanlar arttı.</span></p>

      <p class="calibre2"><span class="none1">- Yahu, kadın pek sıkışmış gibi... Sakın helayı sormasın...</span></p>

      <p class="calibre2"><span class="none1">- Yazık kadıncağıza be...</span></p>

      <p class="calibre2"><span class="none1">- Yardım edelim zavallıya...</span></p>

      <p class="calibre2"><span class="none1">Türkçeyi Fransızmış gibi konuşursa kadının anlayacağını sanan bir delikanlı şöyle dedi:</span></p>

      <p class="calibre2"><span class="none1">- Madam... Pardon... Yani sen arıyor burda hela?</span></p>

      <p class="calibre2"><span class="none1">Birisi, - Hela deme yabancı kadına ayıp olur, deyip düzeltti.</span></p>

      <p class="calibre2"><span class="none1">- Tuvalet madam, tuvalet... Senin var tuvalet?</span></p>

      <p class="calibre2"><span class="none1">Trafik polisi yine öğrencilere döndü:</span></p>

      <p class="calibre2"><span class="none1">- Tüh, bir de öğrenci olacaksınız. Yazıklar olsun, bir parle vu'ya karşı laf edemediniz.</span></p>

      <p class="calibre2"><span class="none1">Çocuklardan biri, şaşkınlıktan olacak, kadına sordu:</span></p>

      <p class="calibre2"><span class="none1">- Parle vu Franse?</span></p>

      <p class="calibre2"><span class="none1">Kadın gülümseyerek konuştu?</span></p>

      <p class="calibre2"><span class="none1">- Vıy... Natürelman... U e la müze d'arkoloji?</span></p>

      <p class="calibre2"><span class="none1">Polis bu konuşmadan öyle memnun olmuştu ki, çocuğu coşkuyla desteklemeye çalıştı:</span></p>

      <p class="calibre2"><span class="none1">- Hadi oğlum, susma! Cevap ver. Biraz daha parle vu Fransızca! Parle oğlum, parle! Hadi!</span></p>

      <p class="calibre2"><span class="none1">- Amca konuşamam, yalnız okurum...</span></p>

      <p class="calibre2"><span class="none1">Arkadaşı bu öğrenciye yükleniyor:</span></p>

      <p class="calibre2"><span class="none1">- Hani Fransızcadan bir de dokuz aldın, konuş da görelim...</span></p>

      <p class="calibre2"><span class="none1">- Gramer sorsa bilirim. Baksana parle vu diyor.</span></p>

      <p class="calibre2"><span class="none1">Fransız kadın sorup soracağına pişman olmuştu, ama bi kez sormuş bulunmuştu. Kendisine yardım için çırpınan bunca insanı bırakıp ordan gidemiyordu.</span></p>

      <p class="calibre2"><span class="none1">Polis, kalabalığa doğru yalvarırcasına sesleniyor:</span></p>

      <p class="calibre2"><span class="none1">- Yahu, içinizde bitek parle vu Fransızca yok mu be?</span></p>

      <p class="calibre2"><span class="none1">Bir ses yükseliyor:</span></p>

      <p class="calibre2"><span class="none1">- Vıy ama, komsi komsa...</span></p>

      <p class="calibre2"><span class="none1">Birisi eleştiriyor:</span></p>

      <p class="calibre2"><span class="none1">- Ona komsi komsa denmez.</span></p>

      <p class="calibre2"><span class="none1">- Vay efendim, ya ne denirmiş?</span></p>

      <p class="calibre2"><span class="none1">- Ön pö denir, ön pö...</span></p>

      <p class="calibre2"><span class="none1">- Ha ön pö, ha komsi komsa... O kadar iyi Fransızca biliyorsan, gel sen konuş!</span></p>

      <p class="calibre2"><span class="none1">- Pratik yok, pratik.... Kitap olsa, çatır çatır çevireyim sana...</span></p>

      <p class="calibre2"><span class="none1">- Bey haklı... Çok haklısınız beyefendi. Çünkü efendim tradüksiyon başka, parle vu başka...</span></p>

      <p class="calibre2"><span class="none1">Öğrencilerden biri, arkadaşını yüreklendiriyor:</span></p>

      <p class="calibre2"><span class="none1">- Vallayi sen istesen konuşursun hadi konuş be...</span></p>

      <p class="calibre2"><span class="none1">Öbür öğrenci uyarıyor:</span></p>

      <p class="calibre2"><span class="none1">- Be deme yahu, kadın çakar da ayıp olur.</span></p>

      <p class="calibre2"><span class="none1">- Fransız kadın be'den ne anlasın be?</span></p>

      <p class="calibre2"><span class="none1">- Oğlum, be her dilde be'dir. Be'nin ayn Fransızcası yok ki...</span></p>

      <p class="calibre2"><span class="none1">Turiste yardım edememekten canı çok sıkılan polis öğrencilere çıkışıyor:</span></p>

      <p class="calibre2"><span class="none1">- Bu kadar öğrencisiniz, içinizden biri de şu kadının karşı bir laf edemedi.</span></p>

      <p class="calibre2"><span class="none1">Fransızca sınavından dokuz alan öğrenci utana utana, - Regüliye fiilleri sorsun, bak nasıl söylüyorum, su gibi... dedi.</span></p>

      <p class="calibre2"><span class="none1">Tedirgin olmaya başlayan turist kadın, anlasınlar diye tane tane konuştu:</span></p>

      <p class="calibre2"><span class="none1">- Pardon... Mösyö L'ajan, je mere aile o müze d'arkoloji En si kö o pale dö Topkapi?</span></p>

      <p class="calibre2"><span class="none1">Polis, çalışkan öğrenciye sordu:</span></p>

      <p class="calibre2"><span class="none1">- Ne diyor?</span></p>

      <p class="calibre2"><span class="none1">- Topkapi diyor.</span></p>

      <p class="calibre2"><span class="none1">Bir yaşlı adam, - Yani bu kadın taaa Fransa'dan Topkapı'ya mı gelmiş?..</span></p>

      <p class="calibre2"><span class="none1">- Turist değil mi beyim, size ne, ister Topkapı'ya gider ister Ahırkapı'ya...</span></p>

      <p class="calibre2"><span class="none1">- Orası öyle de, ne yapacakmış Topkapı'da diye merak ettim.</span></p>

      <p class="calibre2"><span class="none1">Çok üzgün olan polis bir daha kalabalığa seslendi:</span></p>

      <p class="calibre2"><span class="none1">- İçinizde iki kelime Fransızca bilen yok mu yahu?</span></p>

      <p class="calibre2"><span class="none1">Bastonuna dayanmış duran bir yaşlı, . - Benim aklımda bi kaç kelime kalmış eskiden ama, bu kadına söylenmez ki... dedi.</span></p>

      <p class="calibre2"><span class="none1">Polis, - Söyle bi şeyler de, ne söylersen söyle! dedi.</span></p>

      <p class="calibre2"><span class="none1">- Efendim, ben bunu otuz küsur sene önce şehzadebaşı'nda bir tuluat tiyatrosunda duymuştum. Taa o zamandan aklımda kalmış: "Je vuzem je vuze dö tu mon kör... Ah mon amur..."</span></p>

      <p class="calibre2"><span class="none1">Bir kahkaha atan Fransız kadın, Je vure mersi Mösyö... Me il... diye derdini anlatmaya çalıştı.</span></p>

      <p class="calibre2"><span class="none1">Kimse neye güldüğünü bilmiyor, ama herkes kahkahadan kırılıyordu.</span></p>

      <p class="calibre2"><span class="none1">Polisin son umudu yine öğrencilerde.</span></p>

      <p class="calibre2"><span class="none1">- Hadi be oğlum, bunda sıkılacak ne var?</span></p>

      <p class="calibre2"><span class="none1">Elli yaşlarında gösteren bir adam.</span></p>

      <p class="calibre2"><span class="none1">- şimdiki çocuklar haylaz diyor, bizim zamanımızda, ben orta mektepteyken, vallahi Piyer Loti'yi tercüme ederdim. Değil böyle parle vu Fransızca filan, bülbül gibi konuşurduk beyim.</span></p>

      <p class="calibre2"><span class="none1">- Vallahi doğru... Ben kaç kere Fransızca hocasının bile yanlışını çıkarmıştım da, herif kızıp beni sınıfta bırakmıştı.</span></p>

      <p class="calibre2"><span class="none1">Bir delikanlı yanaklarını şişirip elini kapalı dudaklarına koyarak öyle ince bir ses çıkardı ki, bu alaylı sese herkes güldü. Ama konuşan adam hiç bozuntuya vermeden sözünü sürdürdü:</span></p>

      <p class="calibre2"><span class="none1">- Bu zamanda insanın aklında Fransızca mı kalır, vallahi sabah ne yediğimi bile hatırlamıyorum.</span></p>

      <p class="calibre2"><span class="none1">- Kadında da kabahat var ya...</span></p>

      <p class="calibre2"><span class="none1">- Neden?</span></p>

      <p class="calibre2"><span class="none1">- Bre kadın, yabancı bir memlekete geliyorsun, iki üç kelime öğren be... Değil mi ama...</span></p>

      <p class="calibre2"><span class="none1">- Çok doğru. Yani biz olsak, kaşla gözle, işaret mişaretle az buçuk gene derdimizi anlatırız. Bu yabancılarda hiç iş yok..</span></p>

      <p class="calibre2"><span class="none1">- Yahu, çok ayıp oldu be...</span></p>

      <p class="calibre2"><span class="none1">- Hiç olmazsa kadına bir kahve ısmarlasak.</span></p>

      <p class="calibre2"><span class="none1">- Bir kahveyle olur mu hiç... Ben yemek bile ısmarlarım ama, kadına nasıl anlatacağız bunu?</span></p>

      <p class="calibre2"><span class="none1">Öğrenci, - Yemek demek manje demek... dedi.</span></p>

      <p class="calibre2"><span class="none1">Bir kadın, - Mancayı herkes biliyor oğlum, salon-salamanca ordan geliyor işte... dedi.</span></p>

      <p class="calibre2"><span class="none1">Fransız kadın, kalabalıktan kendine yol açmaya çalışırken polis, dolmuş arabasına yolcu çağıran deynekçiler gibi, - Hani bir kişi, parlevu Franse bir kişi?, diye kalabalığa seslenip bakındı.</span></p>

      <p class="calibre2"><span class="none1">Bir öğrenci birden, - Vıy! diye bağırdı.</span></p>

      <p class="calibre2"><span class="none1">Arkadaşı, - Vıy demek kolay, gel de şimdi konuş bakalım... dedi.</span></p>

      <p class="calibre2"><span class="none1">Çocuklar, aralarında fiskosla konuşmaya başladılar:</span></p>

      <p class="calibre2"><span class="none1">- Avuvar fiilinin endikatif prezanı nasıldı ulan?</span></p>

      <p class="calibre2"><span class="none1">- Jave, tü ave, il ave, nu zavon, vu zave il... zave mi, son mu?</span></p>

      <p class="calibre2"><span class="none1">- Değil be, senin dediğin passe sempl... Bir kere bu parle vu fiili, negatif mi, yoksa regülye mi?</span></p>

      <p class="calibre2"><span class="none1">Kalabalığı yarıp gitmek isteyen kadına polis ille de yardım etmek istediği için, kadının elini tutmuş, söyleniyordu:</span></p>

      <p class="calibre2"><span class="none1">- Madam, pardon... ün münit... Çocuklar şimdi konuşacak...</span></p>

      <p class="calibre2"><span class="none1">Çocuklara, - Hadi be oğlum, gayret biraz...</span></p>

      <p class="calibre2"><span class="none1">Bir öğrenci, - Bir kere bunun başına Jö süvi gelecek... dedi.</span></p>

      <p class="calibre2"><span class="none1">- Jö süvi gelecek ama, ondan sonra?</span></p>

      <p class="calibre2"><span class="none1">- Ondan sonra süje, en sonra da verb...</span></p>

      <p class="calibre2"><span class="none1">Fransız kadın yine bi şeyler söyledi:</span></p>

      <p class="calibre2"><span class="none1">- Jö vu rö mersi mösyö L'ajan. Jö viyen dö şanze L'ide si vu vule le son la disküisyon...</span></p>

      <p class="calibre2"><span class="none1">Öğrencilerden biri de, - Vıy madam, jö süi parle Franse... dedi.</span></p>

      <p class="calibre2"><span class="none1">Kalabalıktan bir alkış koptu. Kadınla çocuğun konuştuğunu sanmışlardı, yada içlerinden öyle olmasını istemişlerdi. Kalabalık açıldı, Fransız kadın geçip gitti.</span></p>

      <p class="calibre2"><span class="none1">Anlıyorum, şimdi içinizden, bana soruyorsunuzdur:</span></p>

      <p class="calibre2"><span class="none1">- Madem sen Fransızcadan roman çeviriyorsun, neden kadınla konuşmadın?</span></p>

      <p class="calibre2"><span class="none1">Ben Fransızca bilmem ki... Öyleyse nasıl mı Fransızcadan roman çeviriyorum? Eski Türkçe zamanında Fransızcadan çevrilmiş biçok roman var. Ben işte eski Türkçe basılı Fransızcadan çevrilmiş romanları yeni Türkçeyle yeniden yazar, Fransızcadan çevirdim diye yayınevlerine satarım. Bana "Parle vu Franse?" diye sormak kimin aklına gelir?</span></p>

      <p class="calibre2">&#160;</p>

      <p class="calibre2">&#160;</p><br class="calibre3" id="calibre_pb_11" />
    </div>
  </div>
</body>
</html>
