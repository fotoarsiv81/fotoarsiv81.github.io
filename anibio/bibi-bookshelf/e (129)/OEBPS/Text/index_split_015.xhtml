<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="http://calibre-ebook.com" name="generator" />

  <title>unnamed</title>
  <meta content="User" name="author" />
  <meta content="2014-12-14" name="creation-time" />
  <meta content="2014-12-15" name="revision-time" />
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="calibre1">
    <div class="s">
      <p class="calibre2">&#160;</p>

      <p class="calibre2">&#160;</p>

      <h1 class="calibre2"><span class="none">ULUSAL KONUKSEVERLİK</span></h1>

      <p class="calibre2">&#160;</p>

      <p class="calibre2"><span class="none1">Bir taşra ilinde kitapçıdır. Başlangıçta mektuplaşıyorduk. Mektuplarından anladığıma göre ilerici bir gençti. Her ilkyaz gelişinde beni kitapçılık yaptığı ile çağırıyordu, işlerimin çokluğunu, yorgunluğumu ileri sürerek gelemeyeceğimi yazıyordum. O beni çağırmaktan vazgeçmemişti. Okurlarımın benimle tanışmaktan pek sevineceklerini, beni beklediklerini yazıyordu. Doğrusu, hiç görmediğim o ile gitmeyi, orada bir iki gün kalmayı ben de çok istiyordum. Ama işlerimin çokluğundan zaman bulamıyordum.</span></p>

      <p class="calibre2"><span class="none1">Bir ilkyaz günü genç kitapçı İstanbul'a gelmiş. Telefonda soruyordu: Evimde ziyaret edebilir miymiş... Terslik işte, çok çetrefil bir yazı üzerinde çalışıyordum, hiç zamanım yoktu. Ama bir yazarın zamansızlığını okurlarına anlatması zordur. Ne zaman geri döneceğimi sordum, iki gün önce geldiğini, bu akşam uçakla döneceğini söyledi. Demek, onun da zamanı yoktu. Kendisini evde beklediğimi söyledim.</span></p>

      <p class="calibre2"><span class="none1">Üç dört yıldan beri mektuplaştığımız genç ve ilerici kitapçı, çok geçmeden evimdeydi. Eli boş gelmemiş, bir kutu içinde bölgesinin yetiştirdiği ünlü yemişten getirmişti, incelik gösterip çok zamanımı almayacağını söyledi ama, yine konuşmamız, çay içmemiz bir saati geçti. Tatlı bir yerel ağızla konuşuyordu. Kendi kendini yetiştirmiş bir taşra aydınıydı. Bu insanları severim ama uzaktan... Her sevdiğim insana bir iki saatimi ayırırsam, yazarlığa veda etmem gerekir ki, son yıllarda olan da budur. Okurlara kitaplarımı imzalamak için taşra ilindeki kitapçı dükkanına gelmemi, o taşra ilinde bir iki gün konuğu olmamı istiyor ve üsteliyordu. Orada dinleneceğimi söylüyordu. Dinlenmek! işte beni kandıran bu söz oldu. O taşra iline gidiş tarihimi saptadık. Genç kitapçı da benden söz almanın sevinciyle gitti.</span></p>

      <p class="calibre2"><span class="none1">Söz verdiğim tarihte o taşra ilinin hava alanındaydım. Genç kitapçı bir arkadaşıyla birlikte beni karşıladı. Arabasıyla yola düzüldük. Uçak, geç saatte olduğu için o ile geceleyin varmıştım. Bu geç saatte doğru otele götürüleceğimi sanıyordum. Akşam yemeği bile istemiyordum ama, böyle çağrılarda içkili şölenden kurtulmak zordu. Bunu bildiğim için yemek yemeden yatıp dinlenmek istedimse de aldığım yanıt şu oldu: "Yooo.. yemek yemeden yatılır mıymış!"</span></p>

      <p class="calibre2"><span class="none1">"Konuk, ev sahibinin eşeğidir" atasözünü anımsadım. Değil mi ki, konukluğu kabul etmiştim, öyleyse ev sahibinin rica yumuşaklığına sarılmış buyruklarını yerine getirmek zorundaydım.</span></p>

      <p class="calibre2"><span class="none1">Kalacağım otele gidip önce çantamı bırakacağımı, elimi yüzümü yıkayacağımı, sonra belki de otelin restoranında yemek yiyeceğimizi sanıyordum. Oysa arabamız önce boş yerlerden geçip, ışıklı mağazalar, büyük yapılar arasından, aydınlık caddelerden de geçtikten sonra bir karanlık batağına gömüldük. Perdeleri sıkı sıkıya kapalı pencerelerden tek tük sızan ışıklar görünüyordu. Anladığıma göre beni konuk edecekleri otel bakımsız bir semtteydi. Araba, bi kaç çukura girip çıktıktan sonra bir büyük karaltı önünde durdu. Bu büyük karaltı, kalacağım otel olmalıydı. Arabadan indik. Kapıdan hiç bir ışık yoktu. Ev sahibim, kapıdaki zili çaldı. Kapı açıldı.</span></p>

      <p class="calibre2"><span class="none1">İçerisini çıplak bir ampul aydınlatıyordu. Kapı ağzında köylü giyimli bir kadınla çocukları bizi karşıladı. Kadının, biri karnında olmak üzere dört çocuğu vardı. Karnındaki doğmak için sayılı günleri bekliyordu. Çocuklardan biri kucağındaydı. Birinin elinden tutmuştu. En büyük çocuk annesinin eteğine yapışmıştı.</span></p>

      <p class="calibre2"><span class="none1">- Buyrun!</span></p>

      <p class="calibre2"><span class="none1">Geldiğimiz yerin otel değil, bi kaç yıldır üsteleyerek beni çağıran genç kitapçının evi olduğunu sonunda anlamıştım. Kapıdan girerken, - Gecenin bu saatinde rahatsız etmeyeyim... dedim.</span></p>

      <p class="calibre2"><span class="none1">- Ne rahatsızlığı... Estağfurullah... Buyrun, buyrun...</span></p>

      <p class="calibre2"><span class="none1">Burası entipüften bir apartımanın alt katıydı. Genç kitapçı, üç çocuk anası, bir de yedi sekiz aylık gebe karısına sordu:</span></p>

      <p class="calibre2"><span class="none1">- Sofra hazır mı Hanım?</span></p>

      <p class="calibre2"><span class="none1">Kadın bana, hoş geldiniz deyip elimi sıktıktan sonra, kocasına sofranın akşamdan beri hazır olduğunu söyledi. Girdiğimiz odada, yemek masası gerçekten hazırdı, elbet rakı şişesi de... Masanın altına sofra bezi yayılmıştı. Arabada bizimle gelen öbür kişinin de üç çocuklu kadının kardeşi olduğunu eve gelince öğrenmiştim.</span></p>

      <p class="calibre2"><span class="none1">İki canlı kadının bunca hazırlığından sonra karnım tok diye yemek masasına oturmamak çiğlik olurdu. Nasıl olsa yemekten sonra otele gideceğime göre bir iki saat bu sıkıntıya katlanabilirdim.</span></p>

      <p class="calibre2"><span class="none1">Yerel yemekler, mezeler gerçekten çok nefisti. Karnındakini saymazsak, üç çocukla o kadının onca yemeği nasıl yaptığına şaşmıştım. Başka bir odaya alınan ya da kapatılan çocukların huysuzlukları, yaramazlıkları sayılmazsa, yemekteki söyleşi pek sıcak değildiyse de pek de soğuk geçmedi. Bir ayak önce canımı otele atmak istediğim için, - Müsaadenizle... Eh, artık ben gideyim... dedim.</span></p>

      <p class="calibre2"><span class="none1">Ev sahibim şaşkınlıktan açılmış gözleriyle sordu: - Nereye?</span></p>

      <p class="calibre2"><span class="none1">- Otele. Beni otele bırakmayacak mısınız? dedim.</span></p>

      <p class="calibre2"><span class="none1">İkisi de yalvarır gibi bir şeyler söylediler ama, ne dediklerini, ne demek istediklerini uzun zaman anlayamadım. Yerli diyalektle şöyle bi şeyler söylüyorlardı:</span></p>

      <p class="calibre2"><span class="none1">- Sen beni öldüresen daha eyi ağabey... Beni rezil edeceksen memlekete... Beni on paralık edeceksen... İstanbul'dan bir konuğu gelmiş de evinde ağırlayamamış dedirteceksen... Oy kurban olam ağabey... Böyle bir konuğunu çağırmış, getirtmiş de, sonra başından otel odalarına atmış dedirtme bana. Olmaz ağabey, olmaz! Beni bednam edersin ki, melmekette bir dile düştük mü, çoluk çocuk yedi göbek kurtulamayız bu lekeden... Sen bu evden otele gidersen ben ya kendimi vurup öldürmeliyim, ya kendimi gurbet illere at malıyım. Etme ağabey, beni perperişan etme ağabey...</span></p>

      <p class="calibre2"><span class="none1">Başlangıçta ne dediğini anlayamamıştım. Sonra sonra anlar gibi oldum. Benim gece evinde yatmamı istiyor, otele gitmemi istemiyordu. Kendi anlatımıyla beni "otel köşelerine" bırakmak istemiyordu. Ne söyleyeceğimizi şaşırdım. O şaşkınlıkla, - Sizi rahatsız etmek istemem, otelde kalmam daha uygun... dedim.</span></p>

      <p class="calibre2"><span class="none1">- Estağfurullah... Ne rahatsızlığı, hangi rahatsızlık?... Siz yabancı mısınız ki sizden rahatsız olak?</span></p>

      <p class="calibre2"><span class="none1">Teşekkür ettim. Ama evde kalamayacaktım.</span></p>

      <p class="calibre2"><span class="none1">- Biliyorum rahatsız olmayacağınızı... Ama sizi rahatsız edeceğim korkusuyla ben rahatsız olurum.</span></p>

      <p class="calibre2"><span class="none1">Ne desem boş... Bu kez herkesin ayrı ayrı huyu olduğunu, örneğin benim, ayıptır söylemesi, geceleri pijamasız yatmak gibi bir huyum olduğunu, bu nedenle otelde yatmayı yeğlediğimi söyledim.</span></p>

      <p class="calibre2"><span class="none1">Yanıtı hazırdı:</span></p>

      <p class="calibre2"><span class="none1">- İster donla yat, ister donsuz.. Keyfin bilir...</span></p>

      <p class="calibre2"><span class="none1">Ne desem, ev sahibinin elinden kurtuluşum yoktu. Sonunda o geceyi evde geçirmeye razı olmuştum. Sabah ola hayır ola. Ertesi sabah, bir yolunu bulup canımı otele atacaktım. Evde yatacağım güvencesini alan ev sahibim, maksadının beni rahat ettirmek olduğunu söylüyordu. Doğrusu, beni rahat ettirmek istediğinde hiç kuşkum yoktu, ama bu koşullardaki bir evde, otelden daha rahat etmeyeceğimi de biliyordum. Yol yorgunluğumu ileri sürerek erken yatmak istediğimi söyledim. Erken dediğim, gecenin bir buçuğuydu. Yatmak istediğimi söylemesem, belki de boş sözlerle sabahı edecektim.</span></p>

      <p class="calibre2"><span class="none1">Yatak odası neresiyse oraya gideceğimi sanıyordum. Yatak odası yemek yediğimiz odaymış. Yemek masasının üstündekileri bir bir dışarı çıkardılar. Masayı odanın bir köşesine çektiler. Kadın masanın altına serili sofra bezini toplayıp dışarı çıkardı. Sonra iki erkek, dışarıdan iki şilte getirip üst üste koydular. Daha sonra yastıkları, çarşafı, battaniyeyi, yorganı getirdiler. Yatak hazırdı.</span></p>

      <p class="calibre2"><span class="none1">- Allah rahatlık versin! deyip çekildiler.</span></p>

      <p class="calibre2"><span class="none1">Bi süre evin içini dinledim, helanın boşalmasını bekledim. Tam sessizlik olup el ayak çekilince dışarı çıktım. Gürültü etmemek için ayaklarımın ucuna basarak yürüyordum. Karanlık koridorda elektrik düğmesini bulmam zor oldu. Birden ayaklarıma bi şey dolandı. O şey her neyse ondan kurtulmak isterken az kaldı yuvarlanıyordum. Ayaklarımın arasında dolanan kedinin üstüne basmışım. Kedi can acısıyla öyle bağırmıştı ki, uyuyanların hepsi uyanmış olmalıydı. Helaya girdim, daha doğrusu hela olduğunu sandığım bir yere girdim.</span></p>

      <p class="calibre2"><span class="none1">Kokusuna bakılırsa girdiğim yer hela olmalıydı, ama görünümü küçük bir ambar, depo gibi bir yerdi. Orada üst üste yığılmış bir sandık, büyükçe bir sepet, bir bisiklet, ciltleri dağılmış kitaplar, biri küçük biri büyük leğen, bi kaç çift ayakkabı, boş şişeler ve daha bunlar gibi bi sürü ıvır zıvır eşya vardı. Bütün bu ıvır zıvır arasında hela öyle bir yere gizlenmişti ki, bi türlü bulamıyordum. Elimden gelse apdest etmekten vazgeçecektim, ama bu olanaksızdı.</span></p>

      <p class="calibre2"><span class="none1">Affedersiniz, çok da sıkışmıştım. İzleye izleye kokunun yoğunlaştığı yere giderek, kutuların, gazete yığını ve kirli çamaşırların arasına ve altına gizlenmiş tuvaleti bulmayı başardım. Klozet kırıktı, ama çok sıkıştığımdan benim gözüm kırık mırık görecek gibi değildi. Rezervuarın zinciri yerine uçkur gibi bi şey bağlanmıştı. Ucundan tutup çektim. Çekmekle birlikte, ev zangırdayarak temelinden sarsılmaya başladı. Gerçek bir deprem oluyordu. Ne yapacağımı, nereye kaçacağımı bilemedim. Neyse ki sarsıntı uzun sürmedi. Sarsıntı ve gürültü dinmişti. Onca sarsıntıya, gürültüye karşın depodan bir damla su akmamıştı.</span></p>

      <p class="calibre2"><span class="none1">şaşkınlıkla helanın kapısını açınca uzun donlarıyla yataklarından fırlamış iki erkeği karşımda buldum. Kitapçı, - Ah, dedi, size söylemeyi unuttuk, bu helanın su deposu çalışmaz, sifonu çekince hep böyle gürültülü sesler çıkarır.</span></p>

      <p class="calibre2"><span class="none1">- Salt gürültülü sesler değil, sarsıntı da oldu. Ben deprem oluyor sanmıştım.</span></p>

      <p class="calibre2"><span class="none1">tki uzun donlu adam, bana helanın nasıl temizleneceğini öğretti. Yerde bir kova duruyordu. Kovanın içinde bir oturak vardı. Oturak, kovadan çıkarılacak, kovaya musluktan su doldurulup helaya dökülecekti.</span></p>

      <p class="calibre2"><span class="none1">Konuksever ev sahibine, - Siz çok haklısınız, dedim, her evin kendine özgü kullanım biçimi vardır. Bunları size sorup öğrenmeliydim. Suç benim. İki uzun donlu adam yatak odalarına giderken bi şeyi anımsadım. Bu iki adam aynı odada yatıyor, kadınla üç çocuğu ayrı bir odada yatıyordu. Çünkü, bulunduğumuz katta, mutfak ve hela kapılarıyla üç oda kapısından başka kapı yoktu.</span></p>

      <p class="calibre2"><span class="none1">Onlar odalarına girince ben de yüzümü yıkamak için lavaboyu aramaya başladım. Lavabo aramakla kolay kolay bulunacak bir yerde değildi, ola ki rastgele... şansım varmış, uzunca bir aramadan sonra elim lavabonun musluğuna çarptı. Çok şükür, elimi yüzümü yıkamak için musluğu bulmuştum. Ama musluğun çevirgeni iple sıkı sıkıya bağlanmıştı. Bir zaman musluğu nasıl açacağım diye düşündüm, ama bir yolunu bulamadım. Musluğun çevirgeni iple bağlıyken bile musluktan su damlıyordu. Yavaşça musluğun çevirgenini çevirdim. Musluktan birden su boşandı, şarıl şarıl su akıyordu. Musluğu kapatmaya çalıştıkça daha çok su fışkırıyordu. Ne yapacağımı şaşırmıştım.</span></p>

      <p class="calibre2"><span class="none1">Öylece bırakıp yatmayı düşündüm ama, musluktan akan su lavabodan taşıp yere yayılıyordu. Bi kaç saat içinde bütün ev su içinde kalabilirdi. Kendi kendime sövüp sayıyordum, ne diye bu adamın sözüne uyup da evde kalmıştım, ne diye bir otelde yatmak için direnmemiştim! Bir zaman muslukla boğuştumsa da boşuna... Üstüm başım sırılsıklam olmuştu. Sonunda ev sahibini uyandırmaktan başka umar bulamadım, iki sesli horultunun geldiği odanın kapısını tıklattım. Yanıt, iki ayrı sesten iki horultuydu. Ne olursa olsun evden kaçıp gitmeyi düşünmedim değil. Ama gecenin bu sabaha yakın saatinde bilmediğim bir ilin karanlık sokaklarında nereye gider, oteli nasıl bulurdum...</span></p>

      <p class="calibre2"><span class="none1">Kapıya daha hızlı vurmaya başladım. Biri ince ve ıslıklı, öbürü gemi zinciri boşanır gibi gürültülü horultudan başka yanıt yoktu. Kapıyı açıp gitmekten başka umar yoktu. Öyle yaptım iki erkek bir yatakta koyun koyuna horluyordu. Yarım saat kadar dürtüp dürteledikten sonra uyandırabildim. Kitapçı telaş ve coşku içinde ne olduğunu sordu. Merak edilecek bi şey olmadığını, ancak musluktan taşan suyun evi bastığını, çok uğraştımsa da suyu kesmeyi başaramadığımı söyledim. Belki on - on beş dakika kadar, kim olduğumu, ne dediğimi anlamaya çalıştıktan sonra kitapçıyla akrabası don paça yataktan kalkıp önüme düştüler.</span></p>

      <p class="calibre2"><span class="none1">Helanın döşemesi ayak bileklerine kadar su dolmuştu, iki adam birden musluğun üstüne atıldı. iple bağlı muslukla aralarında dehşetli bir savaşım başlamıştı. Bu savaşın sonunda, eski ipi çözüp musluğu başka bir iple bağlayarak musluktan akan suyu durdurmayı başardılar. Ama bu kez de, musluktan bir bekçi köpeği gibi hırıltı yükselmeye başladı, iki adam, yerde göllenmiş suyu akıtmaya çalışırken bi yandan da beni yatağıma göndermeye çalışıyordu.</span></p>

      <p class="calibre2"><span class="none1">- Siz haydi uyuyun... Yatın!</span></p>

      <p class="calibre2"><span class="none1">İşte böyle, her evin bir özelliği olduğunu bana açıklamaya çalışıyorlardı. Musluk öyle şiddetli hırıltılar çıkarıyordu ki, bu hırıltılar arasında yatıp uyumam olanaksızdı. Hırıldayan musluk benzin motoru gibi arada bir pat pat patlıyordu. Bu gürültüye tavandan gelen bir gürültü daha eklendi. Kitapçı, önemli bi şey olmadığını, üst katta oturanların musluğun hırıltısının kesilmesi için tavana sopayla vurduklarını, komşulukta böyle şeylerin olabileceğini, kendilerinin daha bunun gibi ne gürültülere, hırıltılara katlandığını söylüyordu.</span></p>

      <p class="calibre2"><span class="none1">Bu arada kitapçının karısının sesi duyuldu. Yattığı odadan, - Vanayı kapatın! Vanayı kapatın! diye sesleniyordu. Hiç kuşkusuz böyle durumlarda yapılması gereken en doğru iş vanayı kapatmaktı ama daha önce vananın yerini bulmak gerekiyordu. Uzun bir aramadan sonra bulunan vanayı kapatınca, hırıltı da, akan su da kesilmişti.</span></p>

      <p class="calibre2"><span class="none1">O gece ev sahibi üçüncü kez allah rahatlık versin diyerek beni yatağıma gönderdi. Çok uykum vardı ama o devingen gecenin yorgunluğundan sinirlerim bozulduğu için uyuyamıyordum. Tam dalar gibi olurken, o zamana dek hiç duymadığım bir gıcırtıyla uyanıyordum. Yattığım yerde uzun zaman bu gıcırtının ne sesi olabileceğini düşündüm. Boğazlanan bir büyükbaş hayvanın yürek paralayan sesi, kağnı tekerleklerinin gıcırtısı, bir sopanın viyola yayları üstünde çıkardığı ses, daha bunlar gibi bi şey olabilirdi. Tam uykuya dalar gibi olurken bu sesle sıçrıyordum. Sonunda bir sesin, yattığım oda kapısının çıkardığı gıcırtısının tıpkısı olduğunu anladım. Bütün kapılar açılıp kapandıkça boğazlanan hayvan sesleri çıkararak gıcırdıyordu. Neyse ki sabaha doğru helaya gidiş geliş durmuş, ben de dalar gibi olmuştum ki, bir kedi miyavlamasıyla sıçradım. Bir kedi hem kapıyı dışarıdan tırmıklıyor, hem sürekli miyavlıyordu. Bu az önce helaya giderken ayaklarıma dolanan kedi olmalıydı. Benim yattığım odada uyumaya alışık olmalıydı ki, odaya girmek için kapıyı tırmalayıp duruyordu.</span></p>

      <p class="calibre2"><span class="none1">Kedi, inadından vazgeçer diye uzun süre bekledim. Sonunda kedinin inadına yenilip kapıyı açtım. Kapıyı açar açmaz kedi yatağa sıçradı. Bu yatakta yatmaya alışık olmalıydı. Ama ben kediyle koyun koyuna yatmaya alışık değildim. Yatağı kediye bırakıp bi süre sandalyede oturdumsa da sonunda dayanamayıp kedinin koynuna girmek zorunda kaldım. Kedi bu yatağa alışık olmalıydı ki, durumundan hiç bir şikayet belirtisi göstermeden koynuma iyice sokularak kıvrılıp yattı. Ama beş on dakika sonra kedinin pireleri vücudumu istila ettiğinden hart hart kaşınmaya başlamıştım.</span></p>

      <p class="calibre2"><span class="none1">Lambayı yakıp iç çamaşırlarımda pire avına başladım. Sonunda, ne yapsam içinden çıkaramadığım yatağı kediye teslim ederek yarı çıplak durumda sandalyeye tünedim. Perdeyi aralayıp baktım, hava yavaş yavaş aydınlanmaya başlıyordu. Başımı dirseğime dayayıp uyumaya çalışırken çocuk cıvıltılarıyla uyandım. Evin üç çocuğundan yaşları dört beş gösteren iki afacan odama dalmıştı. Üçüncüsü, yaşı küçük olduğundan anasının koynunda uyuyor olmalıydı. Odama giren çocuklardan biri, niçin don gömlek sandalyeye tünemiş ve niçin yatağa girmemiş olduğumu sordu. Yatakta kedinin yattığını söyledim. Küçüğü, kahkahalar atarak kediyle birlikte yatağa sığmıyor muyum diye sordu.</span></p>

      <p class="calibre2"><span class="none1">- Bak işte böyle! diye yatağa girerek, kediyle yatağın nasıl bölüşüleceğini gösterdi.</span></p>

      <p class="calibre2"><span class="none1">Sinirlerim bozulmuştu. Çocukların çocuk olduklarını unutup, - Defolup odanıza gitsenize! diye bağırdım. Odalarının burası olduğunu, her sabah her saatte annelerinin koynundan çıkıp bu odada kediyle birlikte yatan babalarının koynuna girdiklerini söylediler. Bu evde olup biten her şeyi az çok anlıyordum da bütün gece odanın içinde cirit atan farelere, kedinin niçin ses çıkarmadığını hiç anlamıyordum. Bunu da çocuklardan öğrendim. Kediyle fareler bir arada büyüdüklerinden birbirlerine alışıkmışlar. Hatta geçen yıl kedi enciklemiş de, kendi eniklerini emzirirken fare yavrularını da emziriyormuş. Kedinin eniklerini, pazar yerindeki kasap dükkanlarının olduğu yere bırakmışlar.</span></p>

      <p class="calibre2"><span class="none1">Çocukları odadan ve yataktan çıkaramayacağımı anlayınca üstümü başımı giyindim, odanın içinde gezinmeye başladım. Geceki deneyimden sonra hela aralığındaki muslukta yüzümü yıkamaktan korktuğum için böyle bir girişimde bile bulunmadım. Ama vapur düdüğü, fabrikanın işbaşı düdüğü, tiren düdüğü ve azgın köpek hırlaması gibi seslerden musluğun bi kaç kez açılıp kapandığım, hela sifonunun çekildiğini anladım.</span></p>

      <p class="calibre2"><span class="none1">Hava iyice aydınlanmıştı, ama ben o evde hep karanlıkta kalmayı yeğlerdim. Çünkü havanın aydınlanmasıyla birlikte kara sinekler ortaya çıktı. O denli çok sinek vardı ki, sineklerden kendimi korumam olası değildi. Sinekler burnuma, gözüme, kulağıma, ağzıma ve özellikle dudaklarıma konuyordu. Sineklerden korunmak için kendi kendimi şamarlamaya başlayınca yataktaki iki kardeşin gülüşmeleri büsbütün sinirlerimi bozdu.</span></p>

      <p class="calibre2"><span class="none1">- Gülecek ne var? diye bağırdım. Bu sert çıkışım, çocukların daha çok gülmelerine neden oldu.</span></p>

      <p class="calibre2"><span class="none1">Biraz sonra çocuklar yatakta tepişirlerken kavgaya başladılar. Boşuna onları ayırmaya çalıştım. Neyse ki o sırada kapı tıklatıldı.</span></p>

      <p class="calibre2"><span class="none1">-Buyrun! dedim.</span></p>

      <p class="calibre2"><span class="none1">Çocukların babası günaydın diyerek girdi. Ağlaşan çocuklarını azarlayarak odadan koğdu. Niyetim ilk uçakla hemen İstanbul'a dönmekti. Ne yazık ki ilk uçak üç gün sonraydı. Az sonra kitapçının akrabası da geldi. İki erkek yer yatağını derleyip toparlayıp dışarı çıkardı. Üç çocuk annesi kadın da çocuklarıyla birlikte geldi. Kitapçı, gece rahat uyuyup uyumadığımı sordu. Konuk olmanın gereği olarak geceyi çok rahat geçirdiğimi söyledim.</span></p>

      <p class="calibre2"><span class="none1">Ev sahibim, - Tabii canım, dedi, ev başka otel başka...</span></p>

      <p class="calibre2"><span class="none1">- Hiç otelle ev bir olur mu... diye ekledi.</span></p>

      <p class="calibre2"><span class="none1">Kitapçı, - Bura sizin büyük kentler gibi değil... dedi.</span></p>

      <p class="calibre2"><span class="none1">- Ne gibi? diye sordum.</span></p>

      <p class="calibre2"><span class="none1">Burda saygın konukları otele atmak çok ayıp sayılırmış. Kadın, masayı odanın ortasına getirip kahvaltı sofrasını hazırladı.</span></p>

      <p class="calibre2"><span class="none1">İkinci, üçüncü geceki konukluğum ilk geceden farklı değildi. Ancak şu var ki, üçüncü gece uykusuzluktan mı, yoksa bu evin yaşamına alıştığım için mi nedir bilmem, sızıp kalmış, tulum gibi uyumuştum.</span></p>

      <p class="calibre2"><span class="none1">Üçüncü günü o ilden ayrılıyordum. Uçağa beni uğurlarken kitapçı ve akrabası, - Bunu saymıyoruz... Sık sık gelin, yine buyrun... Bekleriz! Diyorlardı. O denli iyi niyetli insanlardı ki, konukseverliklerine teşekkür ederek, aralarında unutulmaz zamanlar yaşadığımı söylemekle yetindim.</span></p>

      <p class="calibre2">&#160;</p>

      <p class="calibre2">&#160;</p>

      <p class="calibre2">&#160;</p><br class="calibre3" id="calibre_pb_15" />
    </div>
  </div>
</body>
</html>
