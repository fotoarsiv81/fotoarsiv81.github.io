<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-38</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-38">1960 + 10 = 1970</p>

    <p class="paragraf">1966 yılında Prag’da toplanan sosyalist ülkeler edebiyat tarihi araştırıcıları kurultayının çalışmaları kitap halinde yayımlandı. Kurultaydaki tartışmaların merkezi edebiyat tarihinin dönemlere ayrılması ile genel tarih arasındaki ilişkiler. Hemen bütün üyelerin üstünde birleştikleri fikir şu: Edebiyat tarihi ile gene tarih arasında özdeşlik kurmak sakıncalı olmakta, çok kez yanlış sonuçlar doğurabilmektedir. Hiç kuşkusuz, edebiyatı etki alanında tutan edebiyat-ötesi güçler vardır; ancak, edebiyatı edilgen bir uğraş alanı, özerkliği olmayan bir uğraş alanı saymak edebi süreci hafife almak, basite indirgemek olur. Hele edebiyat tarihinin genel tarihi üstüne yapıştırarak ayrıntılara, ikinci derecede önem taşıyan olaylara kadar özdeşlik aramak hiçbir bakımdan benimsenir bir iş değildir. Sözgelimi Sembolizmle İzlenimcilik aynı tarihlerde oluşan iki sanat devinimidir; ama ayrı ayrı tarih dönemlerinde anılması gerekmektedir bunların.</p>

    <p class="paragraf">Edebiyat tarihi araştırıcılarına göre genel tarihle edebiyat tarihi arasında bir özdeşlik yerine çok yerde koşutluklar aramak daha doğru. Çünkü, deniyor, tarihin ve edebiyatın dönemeçleri çok kez birbirini karşılayamayabilir. Özellikle geçiş dönemleri için böyledir. Edebiyat olgusu temelde elbet tarihe bağlıdır. Hele dünyanın yüzünü değiştiren çok önemli tarihsel olayları bu açıdan temel taşı olarak almak zorunluluğu vardır. Ne var ki, genel anlamda bu bağlılık çok dolaylı bir yoldan olmaktadır.</p>

    <p class="paragraf">Tarih olaylarını kitleler yaratır. Tarihsel değişmeler beklenmedik bir biçimde meydana gelmez: Döne döne gelişir; “insan duyarlığının, insan bilgisinin bütün alanlarında hazırlana hazırlana.” Edebiyat olayları, bu olaylardaki değişmeler ise, kısa dönemlerde, çok kez birbirinden bağımsız da kalabilen bireysel özneler tarafından yaratılmaktadır. Hele sınıflı toplumlarda bu öznelerin belli sınıflardan gelmesi çözümlenecek bir dizi koşul yaratıyor. Çok uzun bir sürede edebiyatın yapısını tarihe, hatta ekonomiye, üretim araçlarının şekline bağlayabiliriz. Ama çok kısa sürelerde ve araya giren bütün koşullar, bütün değişkenler göz önünde tutulmadıkça varılan sonuç çok yanlış olabilir. Ya da bir şey söylemeyen doğrular elde edilebilir.</p>

    <p class="paragraf">Marx şöyle diyor: “Yazar, çalışırken çalışmalarının hiçbir zaman bir araç olduğunu düşünmez. Amaçları kendindedir bunların.” Bu sözü “Yazar bir şey söylemek için yazmaz” diyenlerin fikirleriyle karıştırmamak gerek. Taban tabana zıt iki fikir var burda. Marx’ınki yazarın mutlaka bir yarar düşüncesiyle hareket etmediğini anlatıyor; yazar bir yazar düşüncesiyle de hareket edebilir, ama bu, yazarlığın bir koşulu değildir. Robbe-Grillet’nin de katıldığı ikinci fikir ise tam tersi; Yazar, çalışırken mutlaka yarar-dışı hareket etmektedir.</p>

    <p class="paragraf">Çok şeyde olduğu gibi burda da doğrudan doğruya Marx’ın düşüncesine başvurmak, onu günümüz ve ortamımız içinde değerlendirmek en doğru yoldur. Son yıllarda sosyalist ülkelerdeki fikir-sanat adamlarının sanat konusunda o eski ve amaçtan taşmış sıkıntıdan, sıkışıklıktan kurtulduğunu, Marksizmin sunduğu geniş olanaklar içinde rahatladığını görüyoruz. Artık 1940’ların koşulları geride kalmıştır. Sosyalizme inanan sanatçılar olarak rahatlatmıştır bu bizi. Sanatın ideolojiye, onun da siyasaya çok kolay bir şekilde indirgendiği; yazarlığın gerçeği anlatmaktan ibaret olmadığı, onu mutlaka belli amaç uğrunda güzellemek de gerektiği; “en yakın dostun can düşmanı sayılabildiği” günler geride kalmıştır artık.</p>

    <p class="paragraf">Bizde de bu yolda önemli bir gelişme görülmediğini söyleyebilir miyiz? Ancak bu arada çok şey olmuş, özellikle şair sol ve sağ sapışlara götürülmüştür. Yurdumuzda bağlanma sorunları şimdiye dek hep şiir üstünde tartışılmış; şiirin, kısa süreler içinde tarihsel olaylarla karşılıklı çetelesi tutulmaya çalışılmıştır. Batı ülkelerinde ve sosyalist ülkelerde roman ve deneme için uygulanan yöntem bizde olduğu gibi şiire aktarılmıştır. Belki en serpilmiş sanat olduğu için yapılmıştır bu. Ama elverişli noktanın ötesine geçilmiştir hep. Hemen belirtelim ki bu yöntemin karşısında hiçbir ülke şiiri ayakta duramazdı. Şiirde bağlanma çok yüzeyde aranmış, yapıdan çok tema üstünde, özden çok konu üstünde durulmuştur. Öyle ki şair, zaman zaman “militer” anlamlarla dolup taşan bir söz düzeninin bağlanma için yeterli ya da geçerli olacağı kanısına ulaşmış, insana ilişkin olan, hayata ilişkin olan her şey köşeye atılmış, gerçekçilik belirsiz bir romantizm adına tüketilmiştir. Bunda eleştirmenlerin büyük yanlışları olabilir. En kötü şiirin, devrimci düşünceler öneriyor diye göklere çıkarılması genç şairi şaşırtmış olabilir. Nasıl ki bağlanmaya karşı olan eleştirmenlerin çoğu genç şairlerin bir bölüğünü anlamsızca, kısır oyunlarına itmiş, saptırmıştır.</p>

    <p class="paragraf">1960+10=1970.</p>

    <p class="paragraf">Bu dönem içinde edebiyatımız büyük fireler vermiş, ama toplum ve sanat ilişkisi üstüne sağlıklı bir aşamaya girmiştir. Sanatın bir şey söyleyemeyeceği düşüncesi yıkılmış; edebiyat kendi kaynaklarına yönelirken, sanatın siyasaya indirgenişi fikrinin de iflas ettiği görülmüştür. Önemlidir geldiğimiz nokta.</p>

    <p class="paragraf">On yıl geçmiş 1960’ın üstünden. Yeni bir şiir ve hikâye kuşağının ilk serpintileri kestane fişeği gibi havalarda. Son bir iki yıldır yazmaya başlayan gençleri çıkış noktasında oldukça hazırlıklı buluyoruz. Çalışırlarsa, gerçekçilik sorununda da devrim sorununda da edebiyatı iyi bir şekilde üstleneceklerine inanıyoruz onların. Çünkü ideolojik öğretiden de sanat deneyinden de tam tekmil geçme olanakları var.</p>

    <p class="yazar">Mart 1970</p>
  </div>
</body>
</html>
