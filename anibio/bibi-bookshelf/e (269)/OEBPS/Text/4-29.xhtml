<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-29</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-29">Sovyetler’de Türk Şiiri</p>

    <p class="paragraf"><span class="CharOverride-10">Yeditepe</span> dergisinde çıkan bir yazıdan (Oktay Akbal yazmış) Türk yazarlarının Sovyetler Birliği’nde 1953-1968 yılları arasında hangi yapıtlarının yayımlanmış olduğunu görüyoruz.</p>

    <p class="paragraf">Verilen liste bütün durumu kavrıyorsa, roman ve hikâye konusunda bu işin, her şeye rağmen, gereğince yerine getirilmekte olduğu anlaşılmaktadır. Türk romanının ya da, hikâyeciliğinin temsilcileri eksiksiz diyemesek de, uygun bir ölçüde Sovyetler Birliği’ndeki okura sunulmuştur. Sabahattin Ali’nin ve Aziz Nesin’in başı çektiği listede Reşat Nuri Güntekin’in Orhan Kemal’in, Orhan Hançerlioğlu’nun, Oktay Akbal’ın, Samim Kocagöz’ün, Ömer Seyfettin’in, Kemal Tahir’in, Yaşar Kemal’in, Fakir Baykurt’un, Suat Derviş’in, Fahri Erdinç’in, Melih Cevdet Anday’ın, Haldun Taner’in, Cengiz Tuncer’in, Ercüment Ekrem Talû’nun romanları ve hikâye kitapları var. Dikkat edersek, çevrilen yapıtların seçiminde daha çok toplumcu niteliğe bakılmış, ancak bu kesin bir ölçü olarak kullanılmamıştır. 1962 ve 1964 tarihlerinde Moskova’da basılmış hikâye antolojilerinde de aynı yazarlara yer verilmiş, ayrıca şu yazarlar da değerlendirilmeye çalışılmıştır; Reşat Enis, Bekir Sıtkı, Sait Faik, Fahri Erdinç, Necati Cumalı, Yakup Kadri Karaosmanoğlu, Halide Edip Adıvar, Sadri Ertem, Cevdet Kudret, İlhan Tarus, Tarık Dursun K., Faik Baysal. Görülüyor ki hikâye ve romanda 1940 kuşağı ve ondan önceki kuşak, bir iki değerli imza dışında, hemen hemen bütünü üstüne bir fikir uyandırabilecek şekilde Rusçaya aktarılmış, yeni kuşak hikâyecilerine ise hemen hemen hiç yer verilmemiştir. Ancak yabancı bir ülkedeki ilgililerin beğenilerini yayımlanmamış yapıtlarla değil, daha çok yayımlanmış olanlarla ve bu ikisi arasındaki karşılıklı dengenin durumuyla ölçmemiz gerektiğine göre bu liste Sovyetler Birliği’nde Türk yazarlarının hikâye ve romanlarının yayımını başarılı bulmamıza yetecektir. Genç kuşağın çevrilmemiş olması bu durumu örselemiyor. Çünkü çevrilip yayımlananlar da Türk hikâye ve romanını temsil edebilecek nitelikte ve değerdedir.</p>

    <p class="paragraf">Yine aynı listeden anlıyoruz ki Türk şiiri konusunda Sovyetler Birliği’ndeki ilgililer bu işin oldukça dışında kimselerdir. Türk şiirini gereğince izlemedikleri gibi kendilerine gelişigüzel, çoğunca yanlış, parça parça verilmiş bilgileri hiçbir denetime ve araştırmaya bağlı tutmadan sarsılmaz birer veri gibi kabul etme eğilimindedirler. Sanırız, bu daha çok Türk şiiri ile uğraşan Sovyet uzmanlarında görülen bir durumdur. Yoksa Batı basınından izleyebildiğimiz kadarıyla Sovyet eleştirmenlerinin ve yazarlarının nice önemli araştırmalar yaptıklarını biliyoruz; <span class="CharOverride-10">Tel Quel</span> topluluğunun yapıtlarını bile sevecen bir tavırla inceleyen, onların “öfkeli”, hatta “şımarıkça” diyebileceğimiz saldırılarına bile nesnel ve ipin ucunu hiç kaçırmayan bir tutumla karşılık verebilen <span class="CharOverride-10">Literaturnaya Gazeta</span> yazarlarını hatırlatmamak mümkün mü? “Marksizmin ışığı altında” uluslararası incelemelere giren düşünürlerin büyük güçlerini görmezden gelmek mümkün mü? Bu böyledir ya, kişioğlu Sovyetler Birliği’nde yayımlanmış “Bugünkü Türk Şiiri” antolojilerindeki kayıtsızlığı, gelişigüzellikten öteye giden zavallılığı, tutarsızlığı, bilgisizliği görünce, birden, zorunlu olarak şu sonuca varıyor: Sovyet yurttaşlarından, Türkolojiyi uğraş alanı olarak seçmiş yoldaşlar, nedense, Türk şiiriyle uğraşmaktan çok Türkiye’deki bazı Türkologlara benzemek için çaba gösteriyorlar, bunda da azımsanamaz ölçüde bir başarı düzeyi tutturuyorlar.</p>

    <p class="paragraf">İlk antolojideki şair adları bu düşünceyi doğrulamaktadır:</p>

    <p class="paragraf">Birinci antoloji 1961 yılında Özbekistan’da basılmış: <span class="CharOverride-10">Türkiye ’nin Şairleri</span>. İçindeki şairler: Orhan Veli Kanık, Melih Cevdet Anday, Oktay Rifat, Suat Taşer, Cahit Sıtkı Tarancı, Muazzez Menemencioğlu, Halim Yağcıoğlu, İlhan Geçer, Ziya Osman Saba, Faliha Konuk, Cahit Külebi, Necmettin Halil, Nedret Gürcan, Sabahattin Kudret Aksal, Sabih Şendil.</p>

    <p class="paragraf">İkinci antoloji 1968 Moskova baskılı: <span class="CharOverride-10">Türkiye’nin Bugünkü Şiiri</span>. İçindeki şairler: Nâzım Hikmet, Orhan Veli Kanık, Melih Cevdet Anday, Mehmed Kemal, Suat Taşer, Fahri Erdinç, Cahit Sıtkı Tarancı, Cahit Külebi, Necmettin Halil, Ziya Osman Saba, Sabahattin Kudret Aksal, Rıfat Ilgaz, Nedret Gürcan, Aclan Sayılgan, Mesut Tarcan, Ali Püsküllüoğlu, Halim Yağzıoğlu, Rıfat İnkaya, Adnan Tayiz, Nevzat Üstün, H. İzzettin Dinamo, Fatma Özcan, Ferhat Sılacı.</p>

    <p class="paragraf">Sanırız, başka bir ülkede yapılmış ya da yapılacak olan Türk şiiri antolojisi bunca tutarsız, eksik ve yanlış olmayacaktır. Türk şiiriyle ilgilenen yoldaşları kimler böyle oyuna getirdi, bilmiyoruz, ama hemen belirtelim ki bu iki antolojideki adların yarısından fazlası hiçbir yönden Türk şiirini temsil etmemekte, Türkiye’de yayımlanmış antolojilere bile girememektedirler. Sözgelimi değerlilik ölçüsüne tam anlamıyla bağlanmaksızın çok geniş bir panorama vermek amacıyla Asım Bezirci’nin hazırladığı bini aşkın sayfalı yeni (ve en geniş) Türk Şiiri antolojisinde bu 28 şairin 10’una rastlanmamaktadır. Fahri Erdinç, Aclan Sayılgan, Rıfat İnkaya, Adnan Tayiz, Fatma Özcan, Ferhat Sılacı, Muazzez Menemencioğlu, İlhan Geçer, Faliha Konuk, Sabih Şendil... Öte yandan bu antolojilere alınmış imzaların birçoğu şiiri 1958’den önce bırakmıştır; birçoğu başka alanlara yatırmıştır çalışmalarını. Sağcı arkadaşların da alınması, hatta bunların içinde kafatasçıların da bulunması antolojilerde fikir yönünden bir kaygı güdülmediğini gösteriyor. O zaman hiç değilse şiirsel yönden başarılı bir gerilim yaratmış kimselerin alınması gerekmez miydi? Fazıl Hüsnü Dağlarca’nın, Ahmet Muhip Dranas’ın, Ceyhun Atuf Kansu’nun, Salah Birsel’in, Ahmed Arif’in, Turgut Uyar’ın, Behçet Necatigil’in, Attilâ İlhan’ın, Edip Cansever’in, Metin Eloğlu’nun, Ülkü Tamer’in, İlhan Berk’in, Necati Cumalı’nın, Ahmet Oktay’ın, Başaran’ın ve daha nice toplumcu olan ya da olmayan soylu şairin alınmayıp da bu arkadaşların alındığı bir kitaba iyi bir güldeste diyebilir miyiz? Hatta kitaba giren o arkadaşların kendileri bunu diyebilirler mi?</p>

    <p class="paragraf">Vardığımız sonuç bundan ibaret değil. Şu da var: Bu antolojileri hazırlayanlara yardım etmiş Türk yazarları da vardır muhakkak. Bunlar kimlerdir acaba? Niçin böyle yapmışlardır? Hikâye ve roman seçmelerindeki tutarlılık şiirde yerini niçin böylesi bir gülünçlüğe bırakmıştır? Hikâyeci ve romancılarımızın (hepsi de eskiden şiir yazmaya çalışmış oldukları halde) şiir konusunda çok kayıtsız, çok vurdumduymaz oldukları öteden beri bilinir. Sovyetler Birliği’ne sık sık yolları düşenler de böyledir elbet. Ama şairler de gitmedi mi Sovyetler Birliği’ne? Sonra Radi Fiş gibi adamlar geldiğinde birçok şairlerle teması olmadı mı? Böyle mi tanıttı o şairler bizim şiirimizi? Yazık.</p>

    <p class="yazar">Aralık 1968</p>
  </div>
</body>
</html>
