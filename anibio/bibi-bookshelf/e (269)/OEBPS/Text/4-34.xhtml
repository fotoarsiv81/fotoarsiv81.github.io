<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-34</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-34">Bayankuş</p>

    <p class="paragraf">Özellikle yeni şairlerin, yeni hikâyecilerin verimlerinde anlatım yönünden, dil yönünden ortaya çıkan bir değişikliğe dikkat etmemek elden gelmiyor. Bazı şairler ortak dilden, bugün içinde solumakta olduğumuz dilden sapıyorlar; özellikle halk türkülerindeki dile, söz değerlerine dadanıyorlar; şiirlerini oradan süzmek, devşirmek istiyorlar. Halk şiirinin devrimci eylemde kullanılan pratik biçimleri, bunların sağladığı hazır izlenimler, elverişli geliyor onlara. Ancak, bunda bazen o kadar ileri gidiyorlar ki sağlanan şiirsellik kimi zaman sadece o söz değerlerinin yerleşik, hazır, katılaşmış şiirselliğinden ibaret oluyor. Bizce aldatıcı bir yoldur bu. Şairi kolaya ittiği için de tehlikelidir. “Bir bölük turna aktı da gökten” dizesini ele alalım: Güzeldir bu dize; çünkü daha önce güzelliklerini içimize indirdiğimiz bir sürü dil anısıyla, görüntüyle, halk şiirinde tutkun olduğumuz bir sürü söz bağlaşmasıyla doludur. Ama güzel olsa da neye yarar? Bizim çabamızın bir ürünü değildir o. Bizim içinde büyüdüğümüz dil değerlerinin bizimle billurlaşan ağıntısının ortasından geçmez. Yaşantımızın şiirsel bir sonucu değildir. <span class="CharOverride-10">Ex ante</span> değil, <span class="CharOverride-10">ex post</span> (ileriye değil geriye) bir bakıştır. Yatırım değildir. Önemli olan bugünlerde içinde yaşadığımız dil değerlerinin bize sağladığı olanaklarda aynı şeyi anlatmaktır. Aynı şey demekle de yanlış konuşuyoruz galiba; yaşantımızın, düşüncemizin, çevre koşullarımızın bizi şimdiki zamana getirdiği noktadaki dilin olanaklarıyla mutlaka başka şeyler de anlatabileceğizdir. Şiirin gizleri de, şansları da, bereketi de, yaşayan, daha doğrusu yaşanan, dildedir. Özel dil, ancak ortak dilin içinde yaratılabilirse bir değer taşıyabilir; şiirsel duyarlığı iletebilir; vurucu olabilir.</p>

    <p class="paragraf">Yine yukardaki dizeye dönelim. Halk şairi o dizeyi kurarken kendi yaşadığı dili kullanmıştı. Hatta kullandığı dilin en özenli, en titiz bir dil olmasına çalışmıştı. Hatta hatta o dile bir şeyler katmıştı. Bizim yapacağımız ona öykünmek değil, onun yaptığı gibi yapmaktır; yani kendi dilimizle konuşmak, bir şey anlatıyorsa, onunla anlatmak. Bu, halk şiirinden hiç yararlanılmaz, hatta yararlanılmaz demek değil elbet. Ama arı çiçek yiyip bal yerine yine çiçek yapmaya başlarsa tehlikeye düşmüştür. Halk kaynakları şiiri besleyecektir. Ama onda eriyerek, özümlenerek, yakıt halinde. Bazı değerli genç arkadaşlarda bu eğilimin tehlike yaratacak şekilde gelenekleşmeye başladığını gördüğümüz için söylüyoruz bunu. Bu tür davranış şiirde söylenecek şeyi, şairin bildirisini sınırlıyor da. Özün gelişmesini önlüyor. Şiiri, tatlı fakat yanlış biçimler içine sıkıştırarak bir şey söylemez hale getiriyor. Duyarlık donuyor. Şairin entelektüel gücü kendi oluşum koşullarının altında bir yerde devinmek zorunda kalıyor. Oysa böyle hareket eden arkadaşların çoğu devrimci şiir yazmak isteyen arkadaşlar. Devrimci düşüncenin dilin içinde, şiirin dokusunda yeni kıpırtılar meydana getireceğini kimse inkâr edemez. Böyle olunca şairin bu noktada durumunu yeniden bir gözden geçirmesi gerekmez mi?</p>

    <p class="paragraf">Bu durum şiirimizde bir kanadın son yıllarda, aşırı ve yanlış bir istekle fazla kişisel bir dil yaratma eğilimine bir tepki de sayılabilir. Gerçekten çok kez ortak dilin dışında birtakım kişisel diller yaratmaya çalışmıştı bazı arkadaşlar. Bu arada, hiçbir nesnel karşılık hazırlamadan, şiiri o kişisel dillerle anadilden koparmaya çalışanlar da oldu. Yanlıştı bu. Bakıyordunuz şiir anadilin dışında bir yere düşebilmiş. Baykuşun dişisine “bayankuş” dediniz mi tamamdı. Bunun çoğalması şiiri bazı temel gereklerinden saptırdı yer yer. Böyle yazan şairlerin çoğu şimdi ya şiiri bırakmış ya da şiirsel şanslarını yitirmiş bulunuyorlar. Çünkü şiir dil içinde ikinci bir dildir, ama kuşdili de değildir. Yeni şiirin gereklerini kavrayan şairlerin ise bugün hemen hepsi ayaktadır.</p>

    <p class="paragraf">Şiirimiz bugün yeni bir açılım içinde. Ama genç şairin yukarda belirttiğimiz sakıncayı kısa sürede atlatması, etkisiz kılması gerekiyor. Yoksa bu kez dilin alt bölgesinde devinirken baykuşun erkeğine “ağamkuş” diyenler çok zaman kaybedeceklerdir. “Bayankuş” hiç değilse dilin dışına da olsa bir sıçramaydı. Bir spordu hiç değilse. “Ağamkuş” ise şiirsel planda hiçbir şey değildir. 1950 kuşağı şairlerinin ve genç şairlerin bir kısmı Ahmed Arif gibi şiir yazmaya başladılar bir süreden beri. Bir kısmı da, Nâzım Hikmet gibi yazmaya özeniyor. Ama sözgelimi Ahmed Arif’in şiir dili özgündür, kendindendir, konuştuğu, yaşadığı gibidir. Ve Ahmed Arif’in şiirindeki asıl şiirsel dürtü halk kaynaklarının arasından sık sık fırlama, yücelti kazanma geleneğinde olan entelektüel dil lavlarıyla yaratılır. Onun dilini alıp aynen kullanan arkadaşlar var, o dil bu arkadaşların şiirinde yama gibi duruyor. Sevsek de o arkadaşların şiirlerinde Ahmed Arif’i seviyoruz. Ya da halk türkülerini seviyoruz. O arkadaşlar yaşamamışlardır o dili. Bu yüzden yazdıkları şiirlerinde bir kendindenlik değil bir çeviri işlemi vardır. Şiirsel ilişki hayatla birey arasında değil, şiirle şiir arasındadır. Şiirden çok, birtakım şiirlerin şiiri yazılıyordur.</p>

    <p class="paragraf">Aynı şeyi geleneksel nazım biçimlerini kullanan şairler için de söyleyebiliriz. Bu biçimler de şiirin kendi doğrultusunda sıçrama yapmasını önleyebiliyor; özellikle genç şairlerde şiiri tembelleştiriyor. Bazı ustalar bu yönde verimli çalışmalar yapmış olabilir. Genç şairin o yola öykünmesi o ustanın şiirini eskitiyor, ya da böyle bir eğilim taşıyor. Sanırız, yeni şairlerin bu noktada çok dikkatli olmaları gerekir.</p>

    <p class="paragraf">Hikâyeye gelince, öyle görünüyor ki şive taklidi eski anlamıyla hikâyeden kovulmuştur. İyidir bu. Gerçekten bir ara şive taklidinin genelleşmesi, kurallaşması hikâye sanatımız için pek yararlı olmamıştır. Roman için de pek yararlı değildir. Hikâye ve roman kişilerinin gerçekliği onların şivelerinde değil, hikâye ya da roman içinde gerçek anlamda varolmalarındadır. Şive taklidiyle yazılmış değerli romanlar da var, bunlar, güçlerini, şive taklidinden almamaktadır. Kişilerin düşünce bağlantılarını konuşulan dili temel alarak verebilirsiniz. <span class="CharOverride-10">Suç ve Ceza</span>’da Marmaledov şive taklidi olmadan konuşuyor. Yine de bütün gerçekliğiyle gözümüzün önünde belirir. Çünkü cümleden cümleye, yani düşünceden düşünceye geçişleri çok ustaca verilmiştir. Burası çok önemli. Hikâye ve roman yazarının çok dikkat etmesi gereken bir nokta. Yukarda şiir için söylediklerimizi burda hikâye ve roman için de tekrarlayabiliriz: Şive taklidinden de yararlanılabilir, ama anlatım ve öyküsel akışı ona dayarsanız bazı olanakları yitirmeniz işten bile değildir. Şive düşünce değildir çünkü. Bu yüzden bugün özellikle hikâyede şive taklidinin genel bir anlatım kuralı olmaktan çıkması iyi olmuştur diyoruz. Kemal Tahir gibi, Yaşar Kemal gibi yazarlar bu durumu aşmışlar; yeni gelen yazarlar ise çok ayrı bir noktadan işe başlamışlardır. Ne var ki yeni yazarların, özellikle en yeni yazarların yapıtlarında başka bir sakınca kendini göstermekte gecikmemiştir. Şive taklidinin genelleşmesi, köy çıkışlı yazarların ve onları destekleyen yazarların bol olduğu bir dönemin getirdiği bir durumdu. 1950 kuşağının bazı yazarları ile şimdi beliren yazarlar ise bunu desteklemiyorlar. Ama bunların yayımladıkları hikâyelerde de başka türlü bir sapma var. Bu sapışı daha çok hikâye kişilerini konuştururlarken görüyoruz. Gerçekten yetenek sahibi olan bu arkadaşlar bilmedikleri, bazen de varsaydıkları kişileri anlatmayı seviyorlar, bunu yaparken onların ayrı bir konuşma tarzı olabileceğini düşünerek böyle “ağız” yaratıyorlar. Bir çeşit şive taklidi oluyor bu da. Şive uydurması da diyebiliriz. Genelleşirse bunun köy yazarının katı tutumundan da sakıncalı olabileceği ortadadır. Uydurma bir dil, uydurma kişiler hikâyecide gerçeklik duygusunu da, özdenliği de körleştirebilir. Hele, varsayılmış kişileri onlara özel bir konuşma biçimi yakıştırarak hikâyede konuşturmaya çalışmak yanlış bir yoldur. Varsayılmış, soyut bir kişi ancak genel dil içinde konuşturulursa başarı sağlanabilir. Nitekim bütün büyük yapıtlarda bu böyledir. Tersini düşünmek oldukça zor bir iş. Şive taklidi, bir “istisna” halinde kaldıkça bir değer kazanabilir de, bu tür çalışma ürünleri hiçbir şey kazanamaz. Nitekim bu arkadaşların hikâyelerinde kişilerin konuştuğu bölümlerle yazarın kişileri anlattığı bölümler arasında inandırıcılık açısından da, özdenlik açısından da fark var. Hemen belli oluyor.</p>

    <p class="paragraf">Hikâye sanatının da bir açılım kazandığı ya da kazanması için pek bir şey kalmadığı şu günlerde genç hikâyecinin bu noktada kendine eleştirel gözlerle bakması zorunludur, diyoruz.</p>

    <p class="yazar">Haziran 1969</p>
  </div>
</body>
</html>
