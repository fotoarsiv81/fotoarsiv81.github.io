<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-26</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-26">Bağlantı Çerçevesi</p>

    <p class="paragraf">Geçenlerde büyük bir gazetenin sanat bölümünde bir haber ve yabancı bir derginin bir sayfasının ufaltılmış bir fotoğrafı vardı: Şair arkadaşlardan birinin Asya-Afrika Yazarlar Birliği’nin yayın organı olan o dergide bir şiiri yayımlanmış. Gazetede bu arkadaşın “bu başarısı” övülüyordu. Sözünü ettiğimiz fotoğraf da şiirin basılı olduğu dergi sayfasının fotoğrafıydı.</p>

    <p class="paragraf">Son yıllarda, gazetelerde, fikir-sanat dergilerinde böylesi haberlere daha sık rastlanmaya başladı. Sözgelimi şöyle bir haber okuyorsunuz bir gün: “Bonn Radyosunda Türk şairlerinden ikisinin şiiri okundu”. Ya da şöyle bir haber: “X’te çıkmakta olan bir derginin kış özel sayısında Türk şiiri üstüne bir yazı çıkmış, ayrıca üç şairimizin birer şiiri yayımlanmıştır”. Yazı aslında beş altı satırlıktır. Yazan da genellikle bir yurttaşımız.</p>

    <p class="paragraf">Eskiden şöyle haberlere de rastlanırdı: “Bir genç kızımız, okumakta olduğu İngiliz (ya da Amerikan) okulunu birincilikle bitirmiştir,” vb. Bir doktorumuzun, bir doçentimizin, bir sanat elçimizin büyük başarılarını duyardık sık sık.</p>

    <p class="paragraf">Kökleri derindir bunun.</p>

    <p class="paragraf">Tarihsel ve geçici nedenlerle yitirdiğimiz bazı şeylerle yitirdiğimizi sandığımız daha başka şeylerin yerini kocaman bir moralsizlik almış. Eşya karşısında, doğa karşısında, tarih karşısında, insan karşısında derin bir moralsizlik. Hele son yarım yüzyıl içinde her şeye karşı kurduğumuz, kuracağımız bağlantı çerçevesi bununla koşullanmış oluyor. Batılı olma isteği, Batılı olmama korkusu halinde büyümüş, hayatımızın her kesimine sızmıştır. Öyle ki yukarda sözünü ettiğimiz şair arkadaşın bir şiirinin dediğimiz yabancı dergide yayımlanması büyük bir başarı olarak kabul edilmektedir. O büyük gazetenin (<span class="CharOverride-10">Milliyet</span>) –ki edebiyata ayırdığı yer başka her şeye ayırdığının yüzde biri bile tutmamaktadır– bu habere böyle büyük bir tutkuyla sarılmasının bir nedeni de şudur: Bugün Türkiye her planda, özellikle sanat planında tam bir değer karmaşası içindedir. Kim değerli kim değersiz sorusunun karşılığını ortalama bir adamın ya da bir yabancının verebilmesi kolay değildir. Değer çok kere reklam sorunundan ibaret olmakta, pazarlamayla çok yakın bir ilişki düzeni içinde bulunmaktadır. Bu arada hızla önem kazanan yeni bir ölçü var: Yabancı ülkelerce değerlendirilmiş olmak.</p>

    <p class="paragraf">Bu nokta üzerinde duralım.</p>

    <p class="paragraf">Gerçekten de bugün Türkiye’de sanat değerinin oluşumunda, sanatçının itibar kazanmasında, daha hafif bir deyimle bir yayın pazarı elde edebilmesinde yabancı ülkelerde tanınmış, değerlendirilmiş olmasının çok büyük bir rolü olmaya başlamıştır. Aslında dıştan bakılınca çok normal, çok tabii bir şeydir bu. Dünyanın her yerinde de böyledir; yabancı ülkelerde değerlendirilmiş yazarlar kendi ülkelerinde daha çok değerlendirilmektedirler. Çünkü bunlar zaten kendi ülkelerinde daha çok değerlendirildikleri için dış ülkelerde de değerlendirilmektedirler. Bir yazarın adının da, yapıtlarının da, yabancı ülkelere akışı aslında kendi ülkesinde kazandığı durumun bir aşamasıdır. Genellikle böyledir bu. Ya da hiç yoksa böyle olmalıdır, diyebiliriz.</p>

    <p class="paragraf">Türkiye’de ise bu bakımdan çok değişik bir durum karşısındayız. Gerçi dış ülkelerde tanınmak bugün bizim yazarlarımız için yaygın bir durum değildir. Dış ülkelerde tanınma sorunlarının tam işleyeceği bir evrede değiliz. Yabancı ülkelerde ad yapmış, tanınmış yazarlarımız da çok az bir sayıdadır. Yabancı ülkelerdeki eleştirmenlerin ciddi olarak eğildikleri yazarımız hemen hemen hiç yok gibidir. Ayrıca, tanınanların çoğu dış ülkelerin siyasal eğilim ya da kaygılarının çerçevesi içinde kalmayı fazla aşmış kimseler değillerdir. Ama ne dersek diyelim, böyle bir eğilim vardır bugün. Dış ülkelerin dikkati, küçülen dünya üstünde, Türk yazarına da rastlamaktadır artık. Hatta ilerde, belki de yakınlarda, dış ülkelere yoğun bir yapıt akışı başlayabileceği bile umulur. Elbette ki sevindirici bir şeydir bu. Türk yazarı değerlendirildikçe kendini daha çok bulacaktır. Öte yandan Türk yazarının yapıtları, dilimize çevrilen bazı yabancı yapıtlardan daha güçlüdür. Bu değerlendirilme hakkıdır onun. Bu yüzden sevindiricidir. Üstelik çok küçük şeyleri “başarı” diye görmeyi bir gün aşacağız anlamını taşımakta, hiç değilse böyle bir anlamın ilk izlerini içermektedir. Bu da iyi bir şey.</p>

    <p class="paragraf">Ne var ki eğilim daha şimdiden yanlış işleme geleneğini kurma yoluna girmiş bulunuyor. Çünkü başka ülkelerdekine göre ters bir şema içinde oluşuyor.</p>

    <p class="paragraf">Türkiye’deki birtakım sanat klikleri kendi adamlarını yabancı ülkelerde tanıtma bakımından bazı imkânlara daha fazla sahiptir. Türk edebiyat ve sanatını aile albümüne çevirmekten haz duyan bazı çevreler dışarıya karşı edebi değerin hem yapımcısı hem de ihracatçısı olmayı, daha doğrusu böyle görünmeyi başarmıştır. Oysa bunların karşısındaki gruplarda bu olanaklar fazla yoktur. Bu bakımdan çok ilginç bir durum meydana gelmektedir. Sözgelimi gelişmiş ülkelerde her kliğin, her grubun dışarıya akış olanakları aşağı yukarı aynı olduğu için, o ülke yazarları dışarda tanınmak bakımından aynı şanslara sahiptirler. Bu alanda birbirleriyle daha çok güçleriyle, yapıtlarının nitelikleriyle yarışacaklardır. Gelişmemiş ülkelerde de zaten belli kliklerin dışında yazar barınamamakta, böylece bu ülkeler yazarları için de dış ülkelerce tanınmak o kadar büyük bir sorun meydana getirmemektedir. Türkiye’nin durumu ise çok özel bir görünümdedir. Türkiye’de öyle özel bir durum vardır ki, dış ülkelerde tanınan yazarlar tanınmayanlardan daha az değerli olabilecektir. Hatta yabancı ülkelerde değerlendirilen bazı yazarlar Türkiye’de daha az değerlendirilebilecektir. Aradaki sürtüşmelerden ve ülkemizde sürüp giden değer anarşisinden çıkıyor bu.</p>

    <p class="paragraf">Türk yazarını yabancı ülke okuruyla kim karşı karşıya getirecektir? Yayınevlerimizin belli yazarları vardır. Gerisine karışmazlar. Öte yandan yayınevlerimiz henüz kendi yazarlarımızı yabancı ülkelerde tanıtacak olanaklara sahip değildir. Devlet? Devlet sanatçıyı mümkün olsa yok sayacaktır bugün. Kültür ataşelerimiz bulundukları yabancı ülkelerin edebiyatını da bizim edebiyatımızı da bilmemektedirler. Yabancı yayınevleri ise Türkçenin az bilinen bir dil olması dolayısıyla sadece o demin belirttiğimiz klikleri yöneten kimselere göre hareket edeceklerdir.</p>

    <p class="paragraf">Örnek olarak bir gün Nobel ödülünün bir Türk’e verildiğini düşünelim. Acaba o Türk kendi ülkesinin yazarlarının en değerlilerinden biri mi olacaktır? Başka ülkelerde genellikle öyle olmaktadır. Türkiye’de öyle olabilir de, öyle olmayabilir de. Mümkündür ki Nobel ödülünü alan bir Türk yazarı kendi yurdunda en iyi yazarlardan biri olmasın, kendisinden o ödüle kat kat layık birçok yazar bulunsun.</p>

    <p class="paragraf">Türk yazarının dışarıda tanınması çetrefil bir sorundur. Birçok karışık noktayı da yedeğinde taşımaktadır. Yabancı ülkelerle ilişkisi olan bazı yazar arkadaşlar da Türk edebiyatı hakkında yanlış bilgiler vermekte, kendilerinden ve kendi arkadaşlarından başka Türkiye’de yazar olmadığı kanısını uyandırmaya çalışmaktadırlar gittikleri yerlerde. Gün geçtikçe anlaşılıyor bu. Yurdumuza gelmiş yabancı sanatçılara da aynı yönde etkiler yapılmaktadır.</p>

    <p class="paragraf">En başta sözünü ettiğimiz moralsizlik ne yazık ki bazı aydınlarımızın içine iyice işlemiştir, onları çirkin tavırlara götürmektedir.</p>

    <p class="yazar">Temmuz 1968</p>
  </div>
</body>
</html>
