<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-16</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-16">Azgelişmiş Ülkelerde Şiir</p>

    <p class="paragraf">Gelişmiş Batı ülkelerinde yeni edebiyat türlerinin kaynaklarından biri de <span class="CharOverride-10">deneme</span> olmuştur. Sözgelimi Batı romanının kaynakları üstünde düşünen yazarlar daha çok şu öğelere dikkat ederler: Efsaneler ve eski şövalye hikâyeleri, mektuplar ve anılar, deneme.</p>

    <p class="paragraf">Azgelişmiş ülkelerde palazlanmaya başlayan romanın ise üç kaynağı var şimdilerde: Eski yersel hikâyeler, Batı romanı, şiir. Guatamalalı Astruias’ın, Meksikalı Juan Perez’in, Türkiyeli Yaşar Kemal’in eserlerine bakarsak bunlarda şiirin çok önemli bir yer tuttuğunu göreceğizdir. Azgelişmiş ülkelerin yeni sanat türlerinde şiirsel öğe dolaylı olarak değil, kütük olarak vardır.</p>

    <p class="paragraf">Bu fark, gelişkin ülkeler ve azgelişmiş ülkeler arasındaki insani durumların farklarından ileri gelmektedir. Batıda yeni sanat türleri 19. yüzyıl burjuva rasyonalizminin gelişimiyle hızlanan bir süreç içinde olmuştur hep. Dikkat edersek, Batı edebiyatında absürd kavramı bile rasyonel bir yön taşır. Bir yaşantı karşılığı değil, bir kuram sonucudur. İnsani durumlar da öyle. Bir Alman için cinsel birleşme, yemekten sonra yenen büyücek bir çikolatadır; yeri, konumu bilinen belli bir edimdir; güzel bir şeydir. Bir Türk için ise cinsel birleşmede güzelliğin üstünde, hatta dışında bir şey vardır: Bir felaket tadı, bir varlık-yokluk kavgası, bir mahvoluş... Tarihsel ve geçici nedenler azgelişmiş ülkelerde yoğun ve karışık duyarlıklar halinde dibe çökmüştür. Öyle ki artık tortular, tortusu oldukları olguların dışında birer anlam kazanmıştır. Azgelişmiş ülkelerde insani durumlar Batı’daki kadar billurlaşmamıştır, birçok yönden daha dolambaçlıdır, daha karmaşıktır, daha derinlerde yankılanmaktadır. Ama Sartre’ın dokunduğu gibi buralarda insani birikimler daha bakir, edebiyata daha elverişli olanaklar da taşımaktadır. Yalnız bir ayrım yapmamız gerekecek, Afrika ülkeleri gibi her bakımdan yeni uyanan, gelişmemiş, çocuk ülkelerle tarihlerinin eski dönemlerinde bazı kültürlerin yaratıcısı ya da taşıyıcısı olmuş ülkeleri aynı gözle görmemeliyiz. Bizim üstünde durduğumuz bu ikincilerdir. Diyoruz ki, belli bir akış düzeyini tutturmuş azgelişmiş ülke edebiyatları ile gelişkin ülke edebiyatları arasında büyük büyük bir yatak farkı vardır; bu fark yavaş yavaş artacaktır; birincilerdeki bilinçlenme ile ilerde iyice büyüyecektir. Ama bunun ilk şartı bilinçlenmek ve o belli akış düzeyini tutturmaktır. Azgelişmiş ülkeler feodal değerlerle en uç hümanist değerleri iç içe yaşamaktadırlar bugün. Görünüşe göre feodal değerlerden, birden, en yüksek insan değerlerine, sosyalist değerlere atlayacaklardır. Oysa Batı ülkeleri, arada uzunca bir süre burjuva değerlerini, kapitalizmin getirdiği ve kendileri için bir parıltı olmuş bazı değerleri de yaşamışlar, birçok varsayımlarını onlara göre ayarlamışlardır. Azgelişmiş ülkelerin uyanmaya başladığı, Batı değerlerini taklit döneminden bu değerleri kendi yönlerinden eleştirme evresine girdikleri çağımızdan çok ilginç değişimler bekleyebiliriz. Şu anda Karl Marx’ın ünlü yargısı, azgelişmiş ve gelişmiş ülkelerde ayrı ayrı değerlenmekte, yerini bulmaktadır: “Tarih, bir mutlak güzelliğe dönüşür.”</p>

    <p class="paragraf">Bu değer fakını anlatmak için Drieu’ün <span class="CharOverride-10">L’Homme a Cheval</span> adlı romanından bir örnek verelim. Romanın kahramanlarından biri sömürge ülkelerinden birinde güzel bir Batılı kadının ellerine bakarak şöyle konuşur: “Ellerini gördüğüm zaman, parmaklarında sessizliği bunca ince, bunca durgun bir şekilde gerçekleştirebilmek için üç yüz yıldan beri yerlilere kan kusturan ailesini kutsuyordum.” Örnek biraz aşırı, ama Batılı burjuvanın kendi güzel ölçüsünü anlatması bakımından oldukça çarpıcı. Acaba Hintli bir yazar aynı güzelliği anlatsaydı nereye oturtacaktı kanıtlarını? Başka bir örnek: Profesör Gibbs, <span class="CharOverride-10">Divan Edebiyatı</span> adlı kitabının önsözünde “Türkler sanat yapamazlar” diyor. Profesöre göre Türklerin iki baskın özelliği vardır: Dövüşmek ve sadakat; bu özellikler bir kültürü, bir sanatı üstlenmeye engeldir; hatta Türklerin bir ara İslam kültürünün taşıyıcısı gibi görünmeleri “sadakat” özelliğinin bir sonucundan başka bir şey değildir. Profesör Gibbs’e vereceğimiz cevap ne olabilir acaba? Drieu’ün görüşüyle Profesör Gibbs’in görüşü çatışmıyor mu?</p>

    <p class="paragraf">Bir soru daha, azgelişmiş ülke edebiyatları da kendi kütükleri çevresinde Batı edebiyatının geçirdiği aşamaları aynen yaşayacak mıdır acaba? Elbet doğa karşısında evrensel insanın ortak bir tutumu var, dünya üstünde insanlığın ortak bir sosyolojisi var; ama yine de bu soruya mutlaka olumlu bir cevap vermek pek kolay olmayacak. Demin Batı’da yeni edebiyat türlerinin bir kaynağının da deneme olduğuna dikkati çekmiştik. Belki edebiyat, azgelişmiş ülkelerde yeni türlerini şiirden kopararak çıkaracaktır. Nitekim öyle olmaktadır, bugün Batı’da şiir, söz sanatları içindeki ağırlığını yitiriyor, ikinci plana düşüyor. <span class="CharOverride-10">Recherches Internationals</span> dergisinde okuduğumuz bir açıkoturumda İtalyan yazarlarının bazıları romanın gitgide denemeye kaydığını gözlemlediklerini söylüyorlar. Oysa azgelişmiş ülkelerde şiir ağırlığını korumakta, hatta yeni türlere kaynaklık etmektedir. Şiir Avrupa’da bunalırken, İspanya’da, Latin Amerika’da, Vietnam’da büyümekte, yeni aşamalar kazanmaktadır. Bunun için “şiir çağını yitirmiştir” sözü yalnız Batı ülkelerindeki durumu doğrulayan bir yargı olacaktır.</p>

    <p class="paragraf">Daha ileri giderek, azgelişmiş ülkelerde Batı’da örneğine rastlanmayan yeni edebiyat türlerinin doğabileceğini de söyleyebiliriz.</p>

    <p class="paragraf">Gittikçe uyanan bu ülkeler belki de Batı’ya karşı ilk rövanşlarını edebiyatla alacaklardır.</p>

    <p class="yazar">Haziran 1967</p>
  </div>
</body>
</html>
