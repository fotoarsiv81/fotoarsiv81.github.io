<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-11</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-11">Telif ve Sürüm</p>

    <p class="paragraf">Son yıllarda toplumumuz, yalnız üst kesimde de olsa, sınırlı da olsa, bir uyanma, olayları eleştirme, tarihe ve insana başka türlü bir yorum içinde bakma sürecine girmiş bulunuyor. Biraz, belirsiz, ama çok kıpırtılı bir Türk entelijansiyasının doğum sancıları içindeyiz. Aydınlarımızın bir kısmı yeni fikirleri özümlemeye hazır durumda. Bir devrim-öncesinde gibiyiz. Buna paralel olarak yayın hayatımızda çok hızlı bir gelişme var. Sayıları gün günden artan yayınevleri ortalığı kitaba boğuyorlar. Basımevleri tam çalışma halinde. Hatta belki de tarihimizde ilk defa akıcı ve yaygın bir kitap “piyasa”sının kuruluş koşulları içine girmiş sayılırız. Ne var ki bunun yalnız çeviri eserler için gerçekleşme yolunda olduğunu söyleyeceğiz. Böyle bir durumun yararlı olmadığını kimse ileri süremez. Gelişigüzel ve hiç ayıklanmadan yapılmış olsa da bu çok önemli bir olaydır; birkaç zaman içinde olumlu sonuçlar doğuracağı, oluşma halinde olan yeni Türk aydınına büyük katkılarda bulunacağı muhakkaktır. Çeviri kitapların geniş sürüm olanakları da okurda ne derece büyük bir gereksinmeyi karşıladığını göstermektedir.</p>

    <p class="paragraf">Ancak bu iki ilginç gelişmenin yanı sıra yerli yazarların kovulmak istendiğine de tanık oluyoruz. Oysa gelişen yayın hayatı yerli kitaplarda, edebiyat ürünlerinde de hızlanan bir hareket meydana getirmeliydi. Böyle bir hızlanma olmadığı gibi yerli kitaplarda gitgide yavaşlayan ve azalan bir dolaşım görülüyor. Burada bir noktaya dikkat çekmek gerekli: Son yıllarda telif kitapların basılma oranı, satış oranından daha aşağıda kalmaya başlamıştır. Başka bir deyimle, bu kitapların basılma oranları satışsızlıkla açıklanamayacak kadar aşağı düşmüştür. Nedendir bu? Artık kendini sormaya başlayan bu soru kişiyi ister istemez yazar-yayımcı ilişkilerini kurcalamaya götürüyor. Yayımcılar telif kitapları yayımlanmıyorlar artık. Yılda 10-50 çeviri kitap çıkaran yayınevleri içinde tek yerli yazarı bile değerlendirmemiş olanlarına raslanıyor. İşin tuhafı da yayımcıların, özellikle yeni yayımcıların daha çok edebiyatçılar, yazarlar arasından çıkmış olmalarıdır. Öyle sanıyoruz ki kendine özgü koşulları içinde, basın tarihimizde, Türk yazarı hiçbir zaman bu kadar hor görülmemiş, bu kadar geriye itilmemiştir. Türk şairi, Türk hikâyecisi, Türk romancısı, Türk denemecisi kitabını bastıracak yayınevi bulamamaktadır, bulsa da yayıneviyle yaptığı anlamasının mali hükümleri gülünç rakamlarla dolu olmaktadır. Bir şiir kitabına ödenen telif hakkı o kitabın kapak düzenini yapan desinatöre verilen ücretin bile altında kalır çok kere. 300 sayfalık bir romanın yazarına ödenen para, 150 sayfalık bir yabancı kitabın çevirmenine verilen ücreti bulmaz. Yine söyleyelim, dünyanın hiçbir yerinde, hiçbir zaman bir çevirmen, bir yazardan daha çok saygı görmemiş, daha üst ölçüde değerlendirilmemiştir. Türkiye hariç... Türkiye’de yayımcılar çevirmenlere karşı yazarlara olandan çok daha “lütufkâr” bir davranış bütünü içinde bulunmaktadırlar. Bu bir skandaldır. Bir değer bunalımı.</p>

    <p class="paragraf">Yayımcılara bakarsanız, telif kitap basmamalarının bir nedeni de bu kitapların sürümsüz olmasıdır. Bu bir gerçek bugün. Ama bizce yukardaki açıklamanın iki öğesini yer değiştirince de bir gerçek ortaya çıkıyor: Telif kitapların sürümsüzlüğünün bir nedeni de yayımcıların uzunca bir süredir bunları basmaktan kaçınmalarıdır.</p>

    <p class="paragraf">Sürüm ve piyasa... Yayımcı bu iki kavramı kullanırken çok aceleci olmamalı, kendi yayınevinin oluş ve kuruluş nedenlerine gerçekçi bir gözle bakmaya alışmalıdır. Bir yayınevi sağlam bir şekilde yerini alırken başlangıçta neye dayanarak başarmıştır bunu? Yurt ölçüsünde güvenilirlik niteliğini, otoritesini neyle kazanmıştır? Sürümün anlık dalgalanmaları olabilir, ama bir de yayınevine ortalama sürümü sağlayan ve ilk kitabından son kitabına kadar uzayan bir gelişme süreci vardır, bu nedir? Yayımcı bu soruları cevaplandırmaya, hatta aklından geçirmeye cesaret ettiği anda şu gerçekle karşılaşacaktır: Oturmuş bir yayınevi bugünkü durumunu, büyük ölçüde, eskiden çevresinde halkalanan sanat ve edebiyat havasına, yerli yazarların verimlerine borçludur. Tutunmuş yayınevlerinin adlarını okurun bilinçaltına perçinleyen, onlara orada bir sarsılmazlık kazandıran öğe, yayımcının işletmeci gücüne olduğu kadar değerlendirmiş olduğu telif kitapların özlerine de bağlı değil midir? Yeni kurulan yayınevleri için de ergeç böyle olacak, geçici ve tarihsel koşullar yakında bir olağanlığa bitişince, bunların arasında da ancak yerli yazarı değerlendirenler başarı kazanacak, öbürleri silinip gideceklerdir.</p>

    <p class="paragraf">Bir kitabın sürümü yalnız o kitabın sürümü değildir. Daha önceki kitapların da toptan sürümdür biraz. Gerçi şimdi içinde bulunduğumuz durumda daha çok tek tek kitaplar konuşuluyor. Yayınevleri yok, kitaplar var genellikle. Ama bu durum durulacaktır. Yayınevlerinin adları önem kazanacaktır. Okur tek tek kitaplara değil, yayınevinin bütününe, adına, otoritesine yönelecektir. Yayınevlerinin eskisi gibi, hatta eskisinden çok daha yüksek oranda da ad yapacakları, kişiliklerini belli yönlere doğrultacakları gün yakındır. O zaman yayımcı, yerli yazarı, edebiyatçıyı yeniden aramak zorunda bulacaktır kendini.</p>

    <p class="paragraf">Ama biz yazarın şimdiden yayımcıya karşı bazı direnme yöntemleri yaratmasının gerekli olduğu kanısındayız. Hatta daha öteye gidilmeli, okurla doğrudan doğruya ilişki kuracak çareler aranmalıdır. Yazarlar kendi aralarında anlaşabilirler, telif kitaplar yayımlayacak bir örgüt kurabilirler. Edebiyatçılar Birliği’nin bu konuda çalışmalar yapması ilk akla gelen çarelerden biri. Ancak yeni bir lokal edinmek için şu günlerde yatırım gücünü sonuna kadar harcamış bulunan ve zaten mali kaynakları çok zayıf olan Edebiyatçılar Birliği’nin kısa bir süre içinde böyle bir işin finansmanını üstlenebileceğini ummuyoruz. Yazarların beşer-onar yan yana gelerek kişisel güçlerini birleştirmeleri, kooperatifçi bir anlayış içinde kitaplarını bastırmaya girişmeleri en kestirme ve en doğru yol olacaktır. Zaten tek yol da budur galiba. Çünkü yayımcılar ticari düşüncenin aşırı uçlarını ve katı koşullarını görmeye başladığımız bir rekabetin dar geçitlerine girmişlerdir; bu durum onları kitap arzını bütün bütüne çeviride yoğunlaşmaya götürüyor. Edebiyatın, eski okur kitlesinin büyük kısmını son yıllarda kaybettiği doğrudur. Ama bugün başka sorunlar da beliriyor; yayımcılar, normal olarak aşağıdan gelecek bir yeni okur kitlesinin, bir genç okur kitlesinin kazanılamamasını, muhtemel okurun kaybedilmesini de gerektirecek şekilde çalışıyorlar. Savaşmalıyız buna karşı. Türk yazarını, hem de Türkiye’de, bunca hor görmenin bir cezası olmalıdır. Bu ceza nedir?</p>

    <p class="yazar">Aralık 1966</p>
  </div>
</body>
</html>
