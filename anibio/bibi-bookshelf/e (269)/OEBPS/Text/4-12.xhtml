<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-12</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-12">Güdümlü Eleştiriden Mekanik Eleştiriye</p>

    <p class="paragraf">“Birçok yoldaşın şematik ve yapmacıklarla dolu bir Parti sanatıyla yetindiğini görüyoruz; basit, kof bir sanatla, bir afiş sanatıyla, eksik bir sanatla... Cebinde parti kartını taşıyan herkese bir Parti sanatı yapmak gücü verilmemiştir. Bazı yoldaşlar ve yazarlar istiyorlar ki roman da şiir de yalnız sokak gösterilerini, polis baskılarını anlatsın.</p>

    <p class="paragraf">Oysa, bütün zenginliğiyle hayat... İşte Parti sanatının konusu.” Bu sözler Aragon’undur. (1954)</p>

    <p class="paragraf">“Söyleyeceğini açıklamak için bir dil bulmak sanatçıya vergi bir iştir. Biçimler, önyargılarla dondurulamaz. (...) şurası açıktır ki doğanın ve toplum içindeki insanın gerçeklerine ışık tutan bir sanat, durmaksızın yenilenecektir (...) Ayrı ayrı yollara yönelmiş bütün araştırmalar nesnel olarak değerlendirilmeye layıktır.” Bu sözler de Maurice Thorez’in. (1963)</p>

    <p class="paragraf">1966 yılında toplanan Fransız Komünist Partisi Merkez Komitesi ’nin kültür ve sanat konularında yayımladığı bildiride de şu cümleleri okuyoruz: “Sanat yaratışı, yeni araştırmalarla, akımlarla, değişik okullarla ve bunların karşılıklı bağıntılarıyla canlılık kazanabilir. Parti, insani gelişmeye ilişkin bütün biçimleri, kendi yöntemleri ile tanır ve destekler.”</p>

    <p class="paragraf">Demek ki artık güdümlü sanatın eski Upton Sinclair’ci kaba ve yırtıcı tavrından, sanat değerlerini doğrudan doğruya ve ilk adımda pragmatik değerler adına biriktiren davranışından oldukça uzaktayız. Önceleri militan çevrelerde karalanırken, büyük özgürlük serüvencisi Picasso’ya 1962’de Lenin Barış Armağanı’nın verilmesi de bunun bir kanıtıdır. Roger Garaudy’nin yukarıda sözünü ettiğimiz Merkez Komite’de yaptığı konuşma da öyle. Sosyalizm sanat değerlerine gitgide daha büyük ölçüde kollarını açmaktadır. Çağımızın ve belki de çağların en önemli fikir akımının sanata bu gözle bakması çok büyük bir olaydır. Sanat eseri karşısında ağır ceza yargıcı göreviyle hareket eden eski güdümlü eleştirmen emekliye ayrılmış bulunuyor böylece.</p>

    <p class="paragraf">Bizim eleştirmenlere bakalım bir de. Gerçi hâlâ sanat kavramının yanına üretim kavramını birdenbire oturtmaktan zevk duyan yazarlarımız eksik değil. Albert Camus’nün <span class="CharOverride-10">Yabancı</span>’sının dilimize çevrilmesini bir çeşit vatan ihaneti olarak nitelendiren sözlere tanık olduk. Ne var ki bu tutum yürümedi, bir eylem kuramadı hiçbir zaman. Toplumcu yazarlarımız gitgide sanatın sanat olarak onurunu korumaya başladılar. Ancak biz bu yazımızda güdümlü eleştirmenin tam tersi yönden hareket eden bir eleştiri tutumundan konuşmak istiyoruz. Salt edebiyat adına işlediğini iddia eden, bunu da çok yanlış bir şekilde uygulayan bir eleştiri tutumundan. Bir sanat eserinde sanat ve kültür değerleri vardır. Bunlar çok defa iç içedirler, yapışıktırlar birbirlerine. Bir esere yalnız kültür değerleriyle bakılabildiği gibi yalnız sanat değerleri yönünden de bakılabilir. Ancak yalnız birini görüp sürekli olarak öbürünü hiçlemek doğru değildir. Eski güdümlü eleştiri sanat eserinin belli bir siyasal amaç içinde gelişmesini öneriyor, sanat eserinde bu amaca ilişkin kültür değerlerinin <span class="CharOverride-10">a posteriori</span> bir kıvamla verilmesini istiyordu. Bizdeki bazı eleştirmenler ise bunun tam tersini uyguluyorlar, kültür değerlerini sürekli olarak hiçleyip salt sanat bağlantılarıyla uğraşıyorlar. Bunu o kadar ileri götürüyorlar ki sanatı sadece bir kaligrafi halinde yoklamak istiyorlar. Şimdilik daha çok şiir eleştirisiyle uğraşan bu yazarların roman eleştirisine geçtiklerinde, ya da arkadaşları geçtiğinde, karşılaşacakları büyük olanaksızlıkları şimdiden kestirmek hiç de zor değil.</p>

    <p class="paragraf">Çünkü edebiyat bir kaligrafi değildir. Ne de eleştirmen bir grafolog olmalıdır.</p>

    <p class="paragraf">Belli ölçüde edebiyat-ötesi öğelerle beslenmeyen bir salt edebiyat da düşünemiyoruz biz. Kaldı ki kültür değerlerini edebiyatın yapısı içinde kabul etmek gerekir. Son on, on beş yılda şiirimizdeki değişimin bir gereği olarak daha çok sanatın teknik sorunlarına eğildi yazarlarımız. Bu yönden tartışmalar oldu. Tarihimizde sanat üstüne en çok düşünülen dönem de buydu galiba. Bu dönemi sanatın özgürlük savaşı olarak özetlesek yeridir. Çok büyük yararları oldu bunun. Özellikle şiirin ufku genişledi. Edebiyatımıza ilk defa bir kuşku öğesi geldi. Sanat beğenisi okurda da yazarda olduğu kadar yükseldi. Hatta, sözgelimi diyebiliriz ki bugün yurdumuzda şiir beğenisi yazılmakta olan şiirin önünde gitmektedir. Ne var ki bazı eleştirmenler daha ileri giderek şiirin yapısını değil, sadece teknik ve kaligrafik hareketlerini gözlemlemeye başladılar. Üstelik söz konusu gözlemlerden çıkarılan sonuçlar sanatçı hakkındaki temel yargılara esas alınmak tehlikesini de taşır oldu. Hani biyografiye önem veren yazarların sanatçının çamaşır faturalarını fişlemelerinden yakınılır ya, bu yeni eleştirmen tipi de bir çeşit beden ölçüleriyle şairi tanımlama serüvenine girdi. İşin tuhafı bunu saygı duyulacak bir ciddilik içinde yapıyordu. Bu tavır şimdilerde özellikle genç yazarlar arasında yaygınlık bulmaktadır. Bir esere, daha doğrusu bütünüyle edebiyata tepeden bakabilme olanaklarını elde etmeden küçük ayrıntılarda bunalmalarını büyük bir sakınca görüyoruz genç eleştirmenler için. İngiltere nedir? Bu tip eleştirmene göre İngiltere, yanına İrlanda’yı çekmiş bir harita adasından ibarettir. Kızılırmak 1151 kilometredir ve budur. Olmaz, diyoruz. Olmaz öyle şey. Bir edebiyata kültür değerleriyle bakmaya alışmamış bir kimse salt edebiyat olarak da bakamaz. Öznelciler arasında da, nesnelciler arasında da var böyleleri.</p>

    <p class="paragraf">Edebiyat, bugün politikacıdan kurtulmuş bulunuyor. Okuyun dergilerde, gazetelerde en gözü kara toplumcuların yazılarını, hepsinin edebiyata edebiyat olarak bakma yönsemesine girdiklerini göreceksiniz. Bunun ne kadar büyük bir kazanç olduğunu demin belirtmiştik. Ancak buna karşılık katı bir şekilde savunulan salt edebiyat tekerlemesinin bırakılması da gerekmez mi? İnsan yeni ilişkiler kurdukça yenilenir: Doğayla, toplumla, bireyle. Bu, toplumsal planda da böyledir, bireysel planda da. Edebiyat, insanın kendisi olduğuna göre bu ilişkileri anlattıkça yenilenecek, zenginleşecektir o da. İnsanın durumları edebiyatın durumlarını da değiştirecektir ister istemez. Türk toplumu büyük bir kültür değişiminin ilk evrelerini yaşıyor. Edebiyatın kültür değerlerini hiçlemek de bugünkü günde siyasal bir tavır sayılamaz mı acaba?</p>

    <p class="paragraf">Güdümlü eleştirmen nasıl ağır ceza yargıçlığından emekliye ayrıldıysa, mekanik eleştirmenin de tapu memurluğu görevinden istifa edeceği günler yakındır... mı diyelim?</p>

    <p class="yazar">Şubat 1967</p>
  </div>
</body>
</html>
