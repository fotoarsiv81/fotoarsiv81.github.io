<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-39</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-39">Erkin Düşünce Ergin Sanat</p>

    <p class="paragraf">Edebiyatımız Tanzimat’tan bu yana büyük bir gelişme içinde. Yaklaşık olarak bir buçuk yüzyıllık bir serüven bu. Ancak bu uzun sürenin büyük bir bölümünün örgensel bir yapıt çiçeklenmesine yol açtığını, o yapıtların bugün de doğurganlıklarını sürdürdüğünü, peteklerinde bugün de geçerli bir bal sakladığını söyleyebilir miyiz?</p>

    <p class="paragraf">Edebiyatımız gerçek anlamda bir varoluş sürecine daha çok 1930’lardan, kesin olarak da 1940’lardan sonra girmiştir. Sanatların ayırıcı nitelikleri daha çok bu son dönem içinde belirmiştir; sorunlar ortaya çıkmıştır; daha önemlisi yapıtlarla örnekler vermiştir; edebiyat, deneme gibi, eleştiri gibi dallarını yaratmaya gitmiştir; akımlar, ayrı ayrı yönsemeler belirmiştir; dünya edebiyatının türlü sorunları öğrenilmiş, hiç değilse büyük bir kısmına tanık olunmuştur. Edebiyat düşünmeyi öğrenmiş, bileşik kaplardaki sıvı örneği dünya edebiyatının yönsemelerine duyarlı olmuştur. Bu arada aşırı ve yanlış Batılılaşma çabası, bu düşünce süreciyle bir yerde birleşince, edebiyat Batı kültürünü, o kültürün sömürgeci ellerde kullanılış biçimlerini de fark etmiş ve bir iki yerinden verdiği sağlıklı uçlarla kendi kendini temizlemeye, doğurgan olmaya, üretici olmaya yönelmiştir. Bu son dönemde bir otofinansman niteliği ve olanağı kazanmıştır Türk edebiyatı.</p>

    <p class="paragraf">Oysa, 1840-1940 yılları arası için bundan söz edebilir miyiz? İlkel bir edebiyattır bu dönemin edebiyatı. İşe yeni bir sıfırdan başlanmış ve genellikle o dolaylarda olunmuştur. Şairler, hikâyeciler, eleştirmenler ilkeldir. Tartışılan sorunlar çok ilkeldir. Çünkü sanatçı belli bir düşünce düzeyine yükselemediği, dünyadaki düşünce ve sanat hareketleri üstüne sağlam bilgi edinemediği gibi, kendi sanatının ayırıcı özelliği üstüne de aydınlık bir görüş taşımamaktadır. Bir yadsımadan çıkmakta, bir öykünmeye yönelmektedir. Üstelik Batı edebiyatı da bilinmiyordu. Bu edebiyatın temel yönsemelerine yabancı kalınıyordu. Bunun zorunlu bir sonucu olarak düşünce yaşantımız gibi edebi hayatımız da fazla uzun süren bir çocukluk çağı geçirmiştir. Bugün de dönemin yapıtları bize ilkel gelmekteyse ya da çok daha eski bir tarih döneminin yapıtları gibi gelmekteyse büyük nedenlerden biri de budur. Öyle ki dilde, yaşamada, düşüncede meydana gelen değişiklikler bugün 1933’te ölen Ahmet Haşim’i, 1958’de ölen Yahya Kemal’i bile arkaik kılmıştır. Yine de edebiyatımızdaki o ilkelliğin, o çocukluk çağının bu iki şairde bittiğini söyleyebiliriz. Bu şairlerden sonra bir erginlik çağı başlıyor; Nâzım Hikmet geliyor, başka şairler geliyor.</p>

    <p class="paragraf">Ama daha önce de çok belirttiğimiz gibi asıl değişim dönemi 1940’lardan sonraki dönemdedir. Erginlik dönemi. Günümüze kadar uzanan bu dönemde iki özellik buluyoruz temelde: Sanatlar kendi ayırıcı niteliklerini arama yolunda oluyorlar; sanatçı devrimci bir planda dünyanın değiştirilmesini istemeye başlıyor. Eskisine göre büyük bir yapıt çiçeklenmesine gidilmesi de ayrı. Sanatımız bu iki özelliğiyle hem kendini büyütme olanaklarına kavuşmuş, hem de başka uğraş alanlarını etkilemiştir. Bu iki temel özelliğe yer verilmeden son otuz yıllık edebiyatımız üstüne doğru söz etmenin olanağı yoktur sanısındayız.</p>

    <p class="paragraf">Edebiyatımız erginleşme yolundadır. Hele ilkellikten bütün bütüne kurtulmuştur. Batı edebiyatına öykünme de son otuz yıl içinde bitmiştir. Kendine ayrı bir işlerlik yaratmıştır edebiyatımız. Bütün dünya edebiyatlarını izlemenin vazgeçilmez tutkusu edebiyatımıza yeni bir kan dolaşımı getirmiştir. Bunun öykünmeyle ilgisi yoktur. Özellikle Türk şiirinin uzun bir süreden beri Dünya şiirini özümlemeye, kendi yatağından akmaya başladığı; kendi çarklarını döndürerek çalıştığı söylenebilir. Çünkü edebiyat bir erginliğe kavuştuktan sonra kendi üretim olanaklarını da yaratıyor. Bugün bir Tevfik Fikret’i, bir Faruk Nafiz’i ilkel bulabiliyoruz. Onlar zaten yazdıkları sırada da ilkeldiler bir bakıma. Ama bir Oktay Rifat için hiçbir zaman ilkel denemeyecektir. Ahmet Muhip için denemeyecektir. Nâzım için denemeyecektir.</p>

    <p class="yazar">Nisan 1970</p>
  </div>
</body>
</html>
