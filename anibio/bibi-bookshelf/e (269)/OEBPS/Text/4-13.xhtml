<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-13</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-13">Ölü Yasalar</p>

    <p class="paragraf">1943 tarihli bir yasaya göre “gıda maddelerini matbu kâğıtlara sarmak” yasaktır. Bu yasağı bozan yurttaşlar 10 lira ağır para cezasına çarptırılırlar.</p>

    <p class="paragraf">1926 tarihli “Beden Terbiyesi Kanunu”na göre de on sekiz yaşına girmiş her Türk, jimnastik yapmaya mecburdur.</p>

    <p class="paragraf">Bu iki yasa da bugün yürürlüktedir. Yani kasaba bakkalının ağır işçi Hasan’a sattığı elli gram peyniri, yetmiş beş gram helvayı gazete kâğıdına sarmaması gerekir. Hasan ise peynirden, helvadan aldığı fazla güçle sabahları bir süre jimnastik yapmakla yükümlüdür.</p>

    <p class="paragraf">Amaç ne olmaktadır? Hasan, üstüne üç renkli resimli romanın çıktığı o peyniri yemekte, o helvayı <span class="CharOverride-10">Hürriyet</span> gazetesinin başlık yazısındaki boyayı kazıyarak ekmeğine katık etmektedir. Sabahları jimnastik yapacağına, bir ölüm dirim kavgasının arenasına yetişmek için saatlerce yayan yürümektedir. Kimse de kalkıp bir yasağı bozduğu, bir yükümlülüğün gereklerini yerine getirmediği için onu kovuşturmamaktadır. Daha doğrusu kovuşturamamaktadır.</p>

    <p class="paragraf">Çünkü bu iki yasa da ölü doğmuş yasalardır. Konuşurlarken Türk toplumunun gerçekleri, insanın durumları göz önünde bulundurulmamışlardır. Hiçbir zaman uygulanmayacaklardır.</p>

    <p class="paragraf">Kâğıt bulunmayan bir ülkede birinci tip bir yasağı, aç bir adama ikinci bir yükümlülüğü dayayan bir hukuk düzeni kendi toplumunun insanını tanımıyor, hatta onunla alay ediyor demektir. Tutunma, yaşama şansını daha baştan yitirmiştir; umduğu barışı sağlayamayacak, önerdiği örgütü kuramayacaktır. Doğa belki sessizdir, bir yere kadar edilgindir, ama fazla ve kendine aykırı bir baskı altına alınırsa hukuku da, ahlakı da kovacaktır; o yasa yürümeyecektir; o kural işlemeyecektir. İnsanın sokakta bir kolunu havaya kaldırarak yürümesini öngören ya da ancak haftada bir yemek yemesini buyuran bir yasa düşünebilir miyiz? Böyle bir yasanın uygulanabilme şansı var mıdır?</p>

    <p class="paragraf"><span class="CharOverride-10">Jhering</span>, gerçekçi bir tutumla hukuku şöyle tanımlıyor: <span class="CharOverride-10">Hâkim sınıfların, kendi çıkarları yörüngesinde, topluma kabul ettirmeyi becerdikleri kurallar sistemi.</span> En geniş anlamında ahlak ve gelenekler için de aynı şeyleri söyleyebiliriz. Hâkim sınıflara göre, insanın insanı sömürmesi sonuçta ahmaklığın ve güçsüzlüğün cezalandırılması gibi bir şey oluyor. Hâkim sınıflar, hayat gerçeğini kendi çıkarlarının gerektirdiği emin bazı biçimlere bağlı olarak yaşatmak isterler kitleye. Ne var ki bunda bazen aşırı derecede ileri giderler, ipin ucunu kaçırırlar. Tarihin halklar ve alt sınıflar açısından sürekli bir uyanış olduğunu unuturlar. O zaman kitlede aradıkları sessizlik öğesi bir kayıtsızlığa dönüşür. Arkadan da öfke gelir.</p>

    <p class="paragraf">Birinci Cumhuriyet’te yasa koyucu, yurdun insanına karşı, Türkiye’nin doğal ve edinilmiş koşullarına karşı bir davranış bütünü içinde olmuştur. Bu davranış bugün de tehlikede gördüğü ayrıcalıklarını savunmak için tarihin hızlı akışıyla açılmış bazı oyukları tıkamaya çalışıyor. Bin yıllık bir leşin ensesi ve burnuyla suyun kaynağını kapamak istiyor. Ama bugün öyle bir değişim evresine girmiş bulunuyoruz ki kitleye belletilmiş atasözleri bile anlamlarını yavaş yavaş yitirmektedir. Bütün kanıtlar gösteriyor: Türkiye şimdilerde bir devrim-öncesi psikolojisini yaşamaktadır. Olaylar, adamlar, fikir parçaları yeni bir ağıntının sınırlarına doğru yönsüyor, onda bütünleşiyor, yaşamın eski konumları onun hesabına gevşiyor, renklerini atıyor, limelerini dökmeye başlıyor; kumaş sessizce yırtılıyor. Suç sayılan, suç sayılmaktan çıkıyor. Erdem olana artık erdem gözüyle bakılmıyor. Buna karşılık yeni değer yargıları, yeni bir insan anlayışı beliriyor toplumda. Eski yasalar bu değerleri, bu insan anlayışını karşılamamaya başlıyor. Ölü doğmuş yasaların yanı sıra zamanla hırçın bir kötümserliğin ayakları altında can veren yasalara da daha sık raslıyoruz. Kurallar yerine getirilmekten çok bozuluyor.</p>

    <p class="paragraf">Bir ülkedeki insani ilişkilerin temel koşullarını karşılamayan bir hukuk düzeni, devletin sağlığını da tehlikeye düşürür. Devletin tüzelkişiliğinde kaynaşmış varsayılan haklılığı da sarsıntıya sokar. Devletin tüzelkişiliğindeki <span class="CharOverride-10">ulusun örgütlenmiş bütünü</span> olma niteliğini yıkar. Birkaç kişinin devleti haline getirir onu.</p>

    <p class="yazar">Mart 1967</p>
  </div>
</body>
</html>
