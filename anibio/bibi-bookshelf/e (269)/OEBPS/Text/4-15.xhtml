<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-15</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-15">Ataç’ın Eylemi</p>

    <p class="paragraf">Ataç Usta öleli on yıl olmuş. Dikkat edersek bu on yıl içinde edebiyatımızda çok yaygın olan etki alanını da, işlevini de iyice yitirmiş bulunuyor. Gerçi ona büyük sevgi gösterilerinde bulunan, onun eksikliğinden yakınan duygulu yazılara rastlamıyor değiliz, ama artık bir eylemi kalmamış Ataç’ın. Neden? Bu nokta üstünde durmak gerekir.</p>

    <p class="paragraf">Ne yaptı Ataç? Türkçenin en sağlam sözdizimini buldu. Türkçeye, fiilin çevresinde dönen net ve katkısız bir anlatım getirdi. Dilimizdeki karacümleyi en yaman bir şekilde avladı. Kendine özgü bir üslup kurdu. Yenilik şiirini savundu. Eski edebiyatı çökerten bir güç olarak belirdi. Bu açıdan, Yenilik Şiiriyle Ataç’ın bir kader bağlantısı vardır: Orhan Veli biraz da Ataç’ın zaferidir; Ataç da biraz Orhan Veli’nin zaferi olmuştur. Hatta Ataç’a bir yerde Garip’in dördüncü adamı, nesir alanındaki örneği desek, yeri. Hiç yoksa, bugün geriye baktığımızda böyle bir paralellik bulabiliyoruz.</p>

    <p class="paragraf">Ataç bir fikir adamı değil, bir mizaç adamıydı. Düşünce gelir, onda mizacın öksesine tutuluverirdi. Eleştirmen ya da deneme yazarı olarak bir tarih bilinci yoktu. Gerçeği gelişigüzel bir yerinden yoklar, bununla neşelenir ve yetinirdi. Olgularla değil, tek tek olaylarla uğraştı hep. Edebiyatımıza tepeden bakamadı. Bir bütün olarak bağlayamadı edebiyatımızı. Bu, onun en belirgin özelliğiydi.</p>

    <p class="paragraf">Ama asıl kendisini izleyen bir sürü yazarladır ki Ataç’ın eylemi olumsuz bir alana girmiştir. Ataç’ı izleyen yazarlar onun kendine özgü tavrını yazarlığın temel bir gereği gibi almışlar, nesirden düşünceyi kovmuşlardır. Öyle ki uzunca bir süre belli bir adama ilişkin bir mizacın haşarılıkları, tutarsızlıkları fikir gibi sunulmuş, ikiyüzlülükten bir içtenlik endüstrisi kurulabilir sanılmıştır. Küçük ve gündelik inkârları devrimcilik sanan ve bütün esprileri bir levanten şakasından öteye gitmeyen irili ufaklı bir Ataç ordusu türemiş, dedikoduya, gelişigüzel izlenimlere, dul teyzenin günübirlik konuşma tarzına dayanan bir yazı tarzına yönelmiştir. Tabii bu aralar olanlar Ataç Usta’ya olmuştur. Yarattığı eylem düşünceyi öldüren bir nitelikte gelişmiştir. Şimdilerde ve bir süreden beri edebiyat alanını terk etmekte olan bu Ataç ordusu, Ataç’ın yalnız kendisiyle açıklayabileceğimiz yönlerinden değil, yazı hayatımızda kattığı genel değerlerden hareket etselerdi kuşkusuz durum biraz daha başka türlü olabilirdi. Ne yazık ki Ataç’ın işlevi erdemleriyle değil, kusurlarıyla işledi edebiyatımızda. Ve yazık ki Ataç daha çok yeteneksiz kişileri etkiledi, yaşarken de öldükten sonra da.</p>

    <p class="paragraf">Bunda Ataç’ın da suçu oldu elbet. Ataç’ın yeni bir edebiyat adına eleştirmen olarak hiçbir ciddi teklifi olmamıştır. Sadece eski edebiyatı yıkıcı niteliğiyle belirmiştir. Bunu da yalnız ayrıntıda yaptığına tanık oluyoruz. Dikkat edersek yazılarında eski edebiyattan konuşmuştur hep. Yeni bir edebiyata bir açık kapı bırakır o kadar. Eski Fransız edebiyatını çok iyi bilir. Ancak bu edebiyatı yirmi beş yıl geriden izlediği de yazılarından anlaşılmaktadır. Yeni bir edebiyatın eleştirmeni ya da kavgacısı olarak yeterince silahlı değildi Ataç. Çağımız hakkında da yeterli bir bilgisi olmadığı düşünülebilir. Osmanlı İmparatorluğu’nun ve Birinci Cumhuriyet’in fikri yapısını irdeleyecek gücü ya da olanakları yoktu. Bu yüzden kendinden sonra gelenlere önemli ipuçları bırakmadı.</p>

    <p class="paragraf">Öyle sanıyoruz ki Ataç bir günlük yazarı olarak her zaman sevilerek okunacak, ama bir edebiyat düşünürü olarak önemini gitgide yitirecektir.</p>

    <p class="paragraf">Zaten Ataç daha yaşarken edebiyatın ekseni tutunduğu noktadan kaymaya başlamıştı. Son yazılarında bu durumun yarattığı kaygıları görmemek mümkün değil. Orhan Veli’nin çıkışı ile parlayan yıldız yine Orhan Veli’nin erken çöküşü ile kararmaya yüz tutmuştu. Ölümünün onuncu yıldönümünde ise edebiyatımızda düşüncenin yoğunluk kazanmaya başlaması Ataç’ın son köprülerini de atacağa, son tutamaklarını da sökeceğe benzer.</p>

    <p class="paragraf">Tıpkı André Gide gibi... Andé Gide ölür ölmez eseri de işlevini yitirmişti. Ama değişik koşullarla bir gün André Gide’e bir dönüş olacaktır belki. Ataç’a tam bir dönüş olacağını hiç sanmıyorum.</p>

    <p class="yazar">Mayıs 1967</p>
  </div>
</body>
</html>
