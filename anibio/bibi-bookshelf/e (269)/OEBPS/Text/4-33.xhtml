<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-33</title>
  <link href="../Styles/idGeneratedStyles.css" rel="stylesheet" type="text/css" />
</head>

<body id="x4" xml:lang="tr-TR">
  <div class="Basic-Text-Frame">
    <p class="split"></p>

    <p class="anabaslik" id="_idParaDest-33">Doğurgan Tümevarım</p>

    <p class="paragraf">Yeni Osmanlılardan, Jöntürklerden bu yana aydınlarımızın bağlandıkları fikirlerde birkaç ortak nokta bulmak mümkün. Bunlardan en belirli ikisi laiklik eğilimi ve seçkin bir grup yaratma özlemi olmuştur. Gerçi Namık Kemal gibi bazı aydınların İslamiyete dayanan bir toplum yapısı düşledikleri de bir gerçektir. Ama asıl ağırlık öbür yönde gelişmiş, gerçek anlamda eylemini onunla kazanmıştır. Jöntürklerde de Yeni Osmanlılarda da halka bir güven oluşmamıştı. Hiçbir şey beklenemezdi halktan. Ahmet Rıza’nın <span class="CharOverride-10">Meşveret</span>’te; Abdullah Cevdet’in <span class="CharOverride-10">İçtihad</span>’da, <span class="CharOverride-10">Osmanlı</span>’da; Samipaşazade Sezai’nin <span class="CharOverride-10">Şura-yı Ümmet</span>’te giriştikleri mücadele “seçkin”lere dayanan bir devlet tasarısını kök alıyordu. Şerif Mardin, <span class="CharOverride-10">Jöntürklerin Siyasi Fikirleri</span> adlı kitabında bunların asıl fikirlerinin özgürlük değil, imparatorluğun yıkılışını durdurma olduğunu söylüyor. Ne var ki, böyle de olsa, hepsinin imparatorluğun dağılmasını çabuklaştıran bir rolleri olmuştur sonunda. Jöntürklere göre “seçkin’in fethedici çabası”ndan yararlanılmalıydı. Kimdi seçkin? Akla ilkin bürokratlar, özellikle de subaylar geliyordu. Günümüzde tanık olduğumuz birçok siyasal olayda da bunun izlerini görmüyor muyuz? Birinci Cumhuriyet’i kuran ve yöneten kadronun da, hiç değilse gençlik yıllarında, bu düşüncelerle beslendiği muhakkaktır.</p>

    <p class="paragraf">Bu iki öğe Cumhuriyet kurumlarının temel taşı olmuştur. Söylevlere, bildirilere bakarsak, bazen, belki de çok kez, seçkinlere dayanan bir devletten öte şeyler özlendiğini ya da gerçekleştirilmek istendiğini de sezeriz. Gelgelelim o özlemler, o istek gerçekleştirilmemiş, bir süre sonra da gerçekleşebilme olanağını yitirmiştir. Bu yüzden Cumhuriyet beklenen ölçüde halkçı bir nitelik kazanamamıştır.</p>

    <p class="paragraf">Laiklik konusunda ise anakronik bir durum meydana gelmiştir. Laikliği kabul ettikten sonra Cumhuriyet aydınının düşünce planında genel bir rasyonalizm aşamasına girmesi beklenirdi. Aslında bir ideoloji gibi ileri sürülmüş olan Atatürkçülüğün de aynı planda genel bir rasyonalizm olarak belirmesi gerekirdi. Ne var ki böyle olmamıştır. Atatürkçü aydının tavrı çok kez dar bir skolastik içine sıkışmıştır. Bir tepki skolastiği. Cumhuriyet aydını bazı değerleri savunma adına bir tepki skolastiği içinde olmuştur hep. Tartışmaz, horgörür; incelemez, kestirip atar. Savunduğunu bir çeşit din tavrıyla savunur. Bu, laikliğin bir sonucu değildir elbet. Bir yerlerde bir şeyler fazlaca aksamaktadır. Çünkü kültürümüz parça parçadır, kesik kesiktir; entelektüel değerlerimiz (kavramlar, bilgiler, ülküler) bağlantısızdır. Öyle ki bazı kültür değerleri ve düşünceler “Tatavlayı Paris, Kumkapıyı Londra” sanan bazı kimselerce ortaya atılmış, yabancı bir parçayla yerli bütün açıklanmak istenmiştir. Öte yandan emperyalizm bu perişan, bu kırık kültürü daha da bozmak, karıştırmak için elinden geleni ardına koymamıştır. Zaten ekonomik sömürü doğrudan doğruya bir kültür sömürüsünü de hazırlar. Yerli halkların soyulması, o ülkelerin kültürlerinde de bir kesiklik yaratır. Bu arada giren bazı kültür değerlerine de inanmamalıdır. A. Leontiev’in dediği gibi, bunlar, gerçek kültür değil, yalnız yüzeydeki köpüğü temsil eden birtakım değerlerdir. Yakup Kadri Karaosmanoğlu da <span class="CharOverride-10">Politika’da 45 Yıl</span> adlı kitabında bu gerçeği yıllar sonra teslim ediyor: “Türk milletinin tam bir bağımsızlığa ulaştığı söylenemezdi ve siyasi, hukuki alanda kaldırıp attığımız Kapitülasyon, kültür alanında devam eder giderdi.”</p>

    <p class="paragraf">Yabancılaşmanın insan zihnine sunduğu tek olanak tümdengelimdir. İçine girdiği büyük yabancılaşma Türk aydınının kafasındaki tümevarım yeteneğini yok etmiş, hiç değilse bazı yönlerden tatile uğratmıştır. Oysa tümdengelim, ancak tümevarmış düşüncenin bir hakkı olmalıdır. Bizde bilimsel çalışma, yukardan aşağı inen bir sınıflama çabasında; sanat, siyasal şeflerin diktiği verileri kendi içlerinde yorumlamaktan ibaret kalmıştır. Uzun yıllar böyle olmuştur. Bu sonucu elbet, kimse istemiş değildir. Hatta, tersine, başka özlemler duyulmuştur hep. Sarkan kültür emperyalizmine bir nimet gibi yapışılması da bu konuda iyi niyetten uzak kalınmadığını göstermektedir. Ama, sonuç budur. Özde, temelde, ekonomik yapıda, hiçbir gerçek dönüşüm yaratılmaksızın sadece yüzeydeki biçimlerle oynanması, bunun da bağlantı noktaları görülmeyecek kadar hızlı yapılması, başını döndürmüştür Türk aydınının. Dikkat edersek, Cumhuriyet dönemi içinde 1950 yılına kadar gösterilen bilimsel çabalarda Dr. Abdullah Cevdet’in bilim-öncesi tutumundaki tutku bile yoktur. Çünkü tümevarım yeteneği iyice yitirilmiş gibidir. Üstelik “muhalif” olmanın “nisbi” özgürlüğü de yoktur artık. Düşünür başbakandan buyruk alacaktır, milli eğitim müdürü sanatçıya yol gösterecektir. Bunun en kolay ve pratik yolu, düşünürün, sanatçının, devlet çarkının dönüşüne katılmasını sağlamaktır. O zaman o buyruk, o yol düşünüre ya da sanatçıya ağır gelmeyecektir. Öyle olmuştur. Düşünür de sanatçı da rejimin hatipleridir.</p>

    <p class="paragraf">Ayrıca, Batı’nın “Doğu için” hazırladığı komprime bir kültürün tek yanlı, özel amaçlı ağından bir türlü kurtulunamamış, tersine yukarda da belirttiğimiz gibi bu ağ bir nimet sayılmıştır. Batı’dan gelen bir sandalye bile tümdengelimin işletileceği sarsılmaz bir veri olmuştur. Açın Devletler Hukuku’nu, İngiliz profesörün kuramı İngiliz çıkarlarını, Fransız bilginininki Fransız çıkarlarını, Alman düşünürününki Alman çıkarlarını kollayacak gibi hazırlanmıştır. Bizim içinse bunların hepsi ayrı ayrı doğrudur; her birinin doğruluğunu ve birbirlerine göre çelişkilerini kanıtlama durumundayızdır. Olayı çözümlemede, eşyayı algılamada sadece tümdengelici bir tavır, yaratıcılığın tatlı refleksini öldürmüş aydınımızda. Bazen küçük bir iki sosyolojik tespitten hemen büyük bir siyasal program çıkarmaya gidilmesi bundandır.</p>

    <p class="paragraf">Bugün, dünya aydın pazarında Russell’ın tavırları minyatür bir İngiltere gibidir. Sartre’ın işlevi Fransa’nın işlevini hatırlatır. Bizim düşünürümüz ise Russell’a, Sartre’a benzemek istiyor.</p>

    <p class="paragraf">Ataç’ı düşünelim. Ne diyordu Ataç: Ulusumuz ancak “Yunanca ve Latinceyi öğrenerek” uygarlaşabilir, çağdaş ve Batı uygarlığı düzeyinde yerini alabilir. Oysa aynı yazar düşünmüyordu ki Yunanistan ’da yüzyıllardan beri Yunanca konuşulmaktadır (Türkler eski Yunancayı da hiçbir zaman Yunanlar kadar iyi öğrenemeyeceklerdir) ve bu durum Yunanistan’ın azgelişmiş bir ülke olmasını önleyememektedir. Bütün sorunları tek öğeye yatırmak, eldeki öğelerle yetinmek... budur Cumhuriyet aydınının bilimsel tavrı. Ataç için büyük veri dildi. Dili, dilin eski yeni serüvenlerini iyi biliyordu. Bunun için de her şeyi dille açıklamak eğilimindeydi. Ne var ki burda da büyük bir ikilem içindeydi: Hem Türkçeye güvendiği için onu berkitmeye, arıtmaya, güçlendirmeye, ona sağlam bir iskelet kurmaya çalışıyor, hem de ona pek güvenmediği, onunla belli bir uygarlık düzeyine ulaşılacağına inanmadığı için, şart olarak Yunanca ve Latinceyi öneriyordu. Yunanca ve Latince öğrenmek gerçekten önemlidir. Batı uygarlığının kökenlerini ve bazı sorunları kavramaya, daha iyi anlamaya yarar. Ancak Ataç’ın söylediğinde başka bir anlam vardı. O, bütünüyle Türk halkının kimlik değiştirmesini istiyordu. Dahası var, Ataç hem “savunulan her fikir doğrudur” diyerek hoşgörüyü hastalıklı bir noktaya kadar götürüyor, hem de kendi düşünceleri (hatta duyguları) söz konusu oldu mu herkesin sus pus olmasını istiyordu. Bugün bazı çevreler, bazı yazar arkadaşlar, onun, Cumhuriyet döneminin düşünürü olduğunu ileri sürüyorlar. Gerçekten de öyledir. Ancak bir ayrımcık koyayım: Ataç, Cumhuriyet döneminin demokrasi evresindeki (1946’dan sonraki) düşünür tipinin kenar bir örneğidir. 1920-1928 yılları arasındaki aydın tipinde, bütün şaşalamasına rağmen, bazı tarafları karanlıkta kalan, belki de bunun için olduğundan daha zengin görünebilen, bir mitos, bir umut belirtisi vardı. Kurtuluş Savaşı’nın henüz tazeliğini yitirmemiş anısındadır bu. Bir devrim süreci içinde bulunulmaktadır. Bazı şeyler tam bir açıklığa kavuşmamıştır. Nice ilkel olursa olsun, bu dönemde yazılmış yazılarda böyle bir tavır görüyoruz. 1928-1946 yılları arasında ise her şeyi <span class="CharOverride-10">Söylev</span>’e göre yorumlayan sınırlı, dar, ama güvenli gibi görünen bir ülkücülük kendi şiirini Behçet Kemal’e yazdıracaktır. Yurt güzellemelerine dayanır bu ülkücülük; tarihten yoksun bırakılmış bir coğrafya içinde Anadolu’yu övgülerle kavrar, bir kendine güvenin, daha doğrusu böyle bir isteğin kanıtları getirilmek istenir. Çağrışımlarda yakın geçmiş yok sayılır, belki de bu yüzden, uzak, ama çok uzak bir geçmişle bağlar “edebi” planda abartılır, sıkılaştırılır. Aslında bu ülkücü tavır Meşrutiyet sonrasındaki tavrın uzantısıdır. Ne var ki onun tutamaklarının çoğunu atmıştır.</p>

    <p class="paragraf">1946’da ülkücü tavrın sindiğini, parçalandığını görüyoruz. Demokrasi serüveni, fikir planında kötümser ve eksik bir anarşi eğilimine yol açmıştır: Ataç budur. Sonradan devrimden istifa etmiş yazarlar, kişilikler (Yakup Kadri Karaosmanoğlu, Falih Rıfkı Atay, Hamdullah Suphi Tanrıöver vb.) bir yana bırakılırsa ve Behçet Kemal Çağlar müstafi sayılmazsa Birinci Cumhuriyet’in ülkücü düşünür ve aydın tipinin fikir düzeyini rahatça görebiliriz. Behçet Kemal’i müstafi sayarsak, Ataç’ın ise ölümünden hemen önceki yıllarda CHP ile ilişkilerini daha sıkılaştırdığını akla getirirsek şu sonuca varırız: Cumhuriyetin aydın tipi düşüncelere tek tek kapılanmaya başlamıştır. Zaten yaygın ve belirsiz olan amaç daha da belirsizleşir bu dönemde. Ve bu belirsiz noktada kötümserliği kök alan amaçsız bir başkaldırma, gerekçesiz bir ret, küçük küçük inkârları desteklemek ister gibi görünen bir yadsıma başlar. Bir çeşit horgörme de diyebiliriz buna. Sanatçılarda ise bir çeşit nihilizm olarak belirmiştir. 1960’ın hemen öncesinde, ortalama genç aydının tavrı böyledir. 27 Mayıs, ilkin bunun farkına varamamıştır. Kötümserliğin nedeni yalnızca DP’nin berbat yönetiminden geliyor sanılmıştır. (Bu dönemde her şey böyle sanılıyordu. Sözgelimi İsmet İnönü hemen her konuşmasında rejim sorunları düzelince ekonomik düzenin de kendiliğinden düzeleceğini ileri sürüyordu). 27 Mayıs liderleri çok şeyin 1946’lardan öteye götürülebileceğini sanmışlardı ilkin. Bunun için değil midir ki Cemal Gürsel Kurucu Meclis’e üye olarak kendi kontenjanından Behçet Kemal Çağlar’ı seçmiştir. Bu seçme 27 Mayıs liderinin kültür konularında, ülkücülük konusunda, bu ülkücülüğün biçimi ve düzeyi konusunda neler düşündüğünü belirttiği için önemlidir. Gerçekçi bir seçme değildi bu. Çünkü olaylar değişmişti, çağ değişmişti Türkiye’de.</p>

    <p class="paragraf">1960’tan günümüze kadar uzanan sekiz on yıllık süre içinde bunun farkına varılmaya başlamıştır. Yeni bir aydın tipinin oluştuğunu, daha doğrusu oluşmakta olduğunu görüyoruz bu dönemde. Gramsci’nin aydın kişide bulduğu hâkim çizgileri taşıyan yeni bir aydın tipinin.</p>

    <p class="yazar">Nisan 1969</p>
  </div>
</body>
</html>
