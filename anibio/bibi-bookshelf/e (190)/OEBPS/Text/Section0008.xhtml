<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buket Uzuner - Güneş Yiyen Çingene</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body>
  <p class="normal2"><br /></p>

  <p class="normal2" style="text-align: center;">KADIN ADAMIN KADIN KIZI OLUR</p>

  <p class="normal1"><br /></p>

  <p class="normal1"><br /></p>

  <p class="normal1" style="text-align: right;"><i>Selin'in babasına...</i></p>

  <p class="normal1"><br /></p>

  <p class="normal1">Hiç gebe kaldınız mı?</p>

  <p class="normal1">Kaldıysanız bilirsiniz, bebeği istiyorsanız da, istemiyorsanız da, sevinseniz de, keyfiniz kaçsa da, doğumdan ya da kürtajdan korksanız da, korkmasanız da, her kadın ilk kez gebe kaldığında mutlaka heyecanlanır. Size olmadıysa, çevrenize bakın; çok evcil bulduğunuz arkadaşlarınızın ilk gebeliklerindeki sevinci mutlaka anımsayacaksınız. Peki ya şu bağımsız arkadaşlarınız? Hani otuz beş yaşına gelip, hâlâ kendine denk, kendi aklına, fikrine uygun bir erkek bulamadıkları için yalnızlığı tercih edip ya da boşanıp, artık yoğurdu üfleyen, tek başlarına yaşamı şekillendiren kadınlar? Yirmi birinci yüzyıla daha yeni giren toplumumuzda yalnız yaşayacak kadar güçlü, becerikli ve akıllı bulduğunuz tanıdıklarınız yok mu? İşte onlar da ilk gebeliklerinde heyecanlanıyorlar, görmüşsünüzdür...</p>

  <p class="normal1">Çocuk düşmanı olarak tanınan kuzenim Handan, yıllarca çevresindekilere, her yeni çocukla dünya nüfusunun, işsizliğin ve yoksulluğun arttığına dair nutuklar attı, tuttu, doğuran akrabaları azarladı, hırpaladı. (Ama Allahı var, ailedeki bütün çocuklara melek gibi davranır ve hiçbirini ayırmadan hepsine kucak kucak armağanlar taşır durur yıllardır. Geniş ailemizin yeğen, kuzen ve torunlarının biricik 'Handan Hala'sı, 'Handan Teyze'si ve sevgilisi olmuştur daima.) Onun öfkesi çocuklara değil, doğuran yetişkinleredir. Haksız da sayılmaz yani; ikinciden sonra hâlâ doğuran pek çok azimli akraba var bizim ailede. Aslına bakarsanız, kuzenim Handan'ın da dört kardeşi var! (Kih kih kih! Aman güldüğümü duymasın, gazabından kurtulamam sonra.) Her neyse, benim başarılı, atak, enerjik, esprili ve gözüpek işkadını kuzenim, kocasını da ikna ettiği için yıllardır çocuksuz yaşadı, taa ki üç ay önce yanlışlıkla gebe kalana dek! (Bu 'yanlışlıkla' sözünü de hiç sevmiyorum, 'istemeden' demek daha doğru sanki...)</p>

  <p class="normal1">Bana telefon ettiğinde, bebeği aldırtmaya çoktan karar vermişlerdi bile! Hemen fırlayıp, evlerine gittim, bizimkisi yine o bildik delidoluluğuyla kükrüyordu: "Ulan velet, ne halt etmeye çöreklendin oraya be! (Karnını gösteriyor bize.) Bizden izin aldın mı sanki? Zaten dünyada bunca aç, kimsesiz, yarını güvencesiz çocuk varken, bir de sen mi çıkacaksın başımıza piç kurusu!.."</p>

  <p class="normal1">Kuzenimin kocası Erhan enişte tarih doçentidir. Sakin, sabırlı, dinlemeyi bilen, dünya görmüş, hayattan zevk alma sanatına vâkıf bir adamdır. O gün yine koltuğuna oturmuş, karısının çok iyi bildiği dobra, farfara, ama iç dünya tatlısı, sevecen yüreğinin çığlıklarını hoşgörüyle dinliyor, bıyık altından gülümsüyordu. Bir ara bana dönüp, "Handan neye karar verirse, benim kabulümdür, ben onun mutlu olmasını istiyorum yalnızca," dedi.</p>

  <p class="normal1">Kuzenimin kürtajı için Doktor Umut'un kliniğine gittiğimizde Erhan Enişte de, ben de tedirgindik. Ne yalan söyleyeyim, sanki iç organlarım gıdıklanıyor gibi içim çekiliyor, midem bulanıyordu. Hiç aldırmaz görünen kuzenim bizim halimize acımış olacak, teselli etmek için karnını göstererek, "Canım henüz bebek falan değil ki bu, beş haftalık bir embriyon yalnızca!" dedi. (Eve gider gitmez, sözlüğü baktım, embriyon; dölüt, cenin demekmiş. Şu kuzenim de ne çok şey bilir yani...) İşte o sırada, kuzenimin elini karnına koyuşunu ve okşayışını, gözlerinden ancak kısacık geçmesine izin verdiği şefkatli pırıltıları gördüm. Evet, dölüt mölüt ama, o da heyecanlanmıştı ve embriyonunu bal gibi seviyordu. Handan, inançları nedeniyle çocuk istemiyordu. Ben, bilerek ve inanarak atılan adımlara (karşı olsam bile) saygı duyarım.</p>

  <p class="normal1">Ah sakın beni kürtaja karşı, tutucu birisi sanmayın! İtalya'da geçen öğrencilik yıllarımda, o koyu Katolik ülkede bile 'Kürtaja Özgürlük' yürüyüşlerinde hep ön sıralardaydım. Bana sorarsanız, gebelik, doğum ve annelik olayları tamamen kadının başından geçtiği için, kürtaj konusunda son karar hakkı da kadının olmalıdır. Her neyse, konuyu nasıl da dağıttım değil mi? Umarım sıkılmamışsınızdır! Bütün bunlar hep son günlerde başımıza gelenlerden sonra oluştu, ah bilseniz nasıl heyecanlıyım son iki haftadır... Anladınız değil mi? Evet evet, doğru tahmin ettiniz, ilk kez gebeyim! Yaaa, nasıl yepyeni bir coşku, bir bilseniz! (belki de biliyorsunuzdur.)</p>

  <p class="normal1">İtalya'dayken de, memlekete döndükten sonra da, âşık olduğum, saygı duyduğum bazı erkek arkadaşlarım oldu elbette, ama bir yıl öncesine dek ciddi bir beraberliği yaşayacak denli kendi dengim, benim kendisine bol gelmeyeceğim ve bana da dar gelmeyecek bir erkeğe rastlamamıştım doğrusu. Ama geçen yıl böyle bir adama rastladım işte! Bu, otuz sekiz yaşında, canlı, neşeli, çalışkan, pek keyifli bir erkek. Daha da önemlisi duyarlı bir adam, yani kendime denk bulduğum birisi; ne aşağı, ne yukarı! Tanışsanız, siz de onu pek seversiniz, adım gibi eminim!</p>

  <p class="normal1">Ah evet, ne diyordum, şey, bütün bu telaşım, unutkanlığım işte otuz yaşımda ilk kez, hem de âşık olduğum ve birinden gebe kaldığım için; lütfen hoşgörün bu dağınıklığımı... Hayır, sanmayın ki daha önce hep berbat insanlara rastladım ya da yanlış seçimler yaptım, hayır hayır... Fakat bütün mesele, doğru insana, doğru zaman ve koşullar altında rastlamaktır bence. Sizi ele alalım örneğin, varsa eski eşinizin ya da şimdikinin kötü olduğuna inanıyor musunuz? Akıl/ruh sağlığı bozuk olmadıkça, hiç kimse isteyerek kötü olmaz! Ama eşinizle anlaşamıyorsanız, bu sizin maymun iştahlı olduğunuz anlamına da gelmez çünkü aşkın açık formülü; ortak amaçlara benzer yollardan erişmeyi planlayan iki kişinin uygun şartlarda bir araya gelmesidir! (Yanlış mı düşünüyorum yani?) Âşık olmak, deli gibi ya da akıllı gibi sevmek kadar, anlaşabilmek de bir beraberliği uzun ömürlü kılar! (Ah gene ahkâm kestim değil mi? N'oolur bağışlayın, hep bu heyecandan vallahi...)</p>

  <p class="normal1">Üç gün önce, altı haftalık bir bebeğimiz (yani embriyonumuz demek istiyorum) olduğunu öğrendik ve şaşkın şaşkın birbirimize bakındık, yani; test sonucu pozitifti ve ben gebeydim!.. İlk anda kendimi bir tuhaf hissettim, hemen aklıma yusyuvarlak, güçlükle yürüyen bir kendim geldi; ufff, hiç hoşuma gitmedi bu görüntü! Embriyonun babası bana baktı; yüzünde ne sevinç, ne keder vardı: "Bir yere gidip, kutlayalım," dedi; sesinde ne heyecan titreşimleri vardı ne de sıkıntı... Birden gerçeği kavradım; karnımda (ayy, uterusumda daha doğrusu) altı haftalık bir canlı vardı! Bunu kavrayınca bütün bedenim karıncalandı, soluğum hızlandı, yerimde duramaz oldum. Durduramaz. O sırada ağzımdan dökülen sözleri hayretle işittim: "Ben bugünü embriyonumla yalnız geçirmek istiyorum!"</p>

  <p class="normal1">Ilık bahar havasının ucuna takılıp, hoplaya zıplaya kentin alışveriş merkezini upuzun kesen caddeden aşağıya doğru inerken, çoğu zaman yaptığım gibi kendi kendime mırıldandığımı, aslında çoktan karnımın içine oturmuş, sevimli bir kız çocuğuyla konuştuğumu fark ettim. Hoppala!.. Dur bakalım, daha cinsiyeti bile oluşmamış bir dölüt bu yahu! Ama elimden bir şey gelmezdi artık çünkü gözleri bana benzer, saçları kuzenim Handan'ınki gibi kıvırcık, dudakları da babasınınki gibi dolgun, cin gibi bir kız çocuğu çoktan gülümsüyordu bana. Ben de ona gülümsedim. Elini uzattı, tuttum, el ele yürümeye başladık.</p>

  <p class="normal1">"Adın ne?" diye sordum.</p>

  <p class="normal1">"Selin," dedi. Selin! Selin! Ne hoş bir müziği var adının...</p>

  <p class="normal1">"Senin adın da <i>anne</i> olmalı?" dedi soran bir sesle.</p>

  <p class="normal1">Anne? Kendi anneme adıyla hitap ettiğim için pek tanıdık gelmedi yeni adım bana, fakat sevdim!</p>

  <p class="normal1">Sonrası bir rüya kadar güzeldi... Selin'le o günü unutulmaz renklere boyadık; vapurla karşıya geçtik, simitle çay içip köprüde yürüdük, martıları, balıkları ve balıkçıları seyrettik. Aksi bir kadınla, kaba bir adamın bilet kuyruğunda kavgasını izleyip kıkır kıkır güldük hallerine. Yeniden acıkınca, bir küçük lokantaya girip, bol yoğurtlu kabak dolmasını iştahla mideye indirdik (hayret, Selin de kabak dolmasına bayılıyor), sonra tüneldeki kitapçılara gittik; Selin'e sevdiğim kitapları tanıtıp, kimilerinden bir iki satır okudum. Selin en çok şu şiiri sevdi:</p>

  <p class="normal1">"Galiba tahtabacak korsan gemisindeydim/prensesler cariyem akdeniz bana dar/günlerdir Teksas'ta eşkıya izindeyim/hızlı tabanca çeken üstüme kim var/tarzan zor durumda yetişmeliyim/ne yapsam içinde o eski sinemalar." (Hay Allah, bu kıza tabancaların olmayacağı bir dünya yaratması gerektiğini nasıl öğreteceğim ben? Baksanıza ne maceraperest ruhlu bir çocuk şimdiden...)</p>

  <p class="normal1">"Bu şiiri yazan kim anne?"</p>

  <p class="normal1">"Atillâ İlhan."</p>

  <p class="normal1">"Ben de onunkiler gibi şiirler yazacağım yazı yazmayı öğrenince!"</p>

  <p class="normal1">(Şair olacak bu kız, yandık desenize; canım baksanıza ülkemizdeki yazarların, şairlerin durumuna... Ne ilgi var ne para ne şan şöhret!.. Zavallı kızım benim...)</p>

  <p class="normal1">Akşam eve döndüğümüzde, ikimiz de yorgunduk. Selin biraz uyumak istedi, ben de gürültü etmemeye özen göstererek, anahtarımı buldum, sessizce kapıyı açtım. Selin'in babası mutfakta kahve yapıyordu, bana biraz kederli gelen yamuk bir gülümsemeyle 'merhaba' dedi. "Nesi var acaba?" diye düşündüm. Erkeklerin en komplekssizi, kendini en iyi yetiştirmişi bile, duygularına gem vurmayı 'bi matah' sanıyor. Bu da öyle! Kendi heyecanımı erteleyip, ne derdi olduğunu araştırınca, genç adamın gözleri doldu:</p>

  <p class="normal1">"Çocuklarımla son günlerde pek ilgilenemedim, Gülşah Teyzeleri adamakıllı hırpalamış onları..."</p>

  <p class="normal1">Ah, bu telaşla söylemeyi unuttum; kocamın ilk evliliğinden iki çocuğu var. Adamakıllı genç yaşta yapılan çocuklar şimdi on beş ve on altı yaşındalar. Çocuklukla delikanlılığın güç ve tehlikeli sınırında, güzel, aydınlık, sağlıklı çocuklar bunlar. Anneleri yeniden evlendiği ve bu iki güzel çocuğunu çoktan unuttuğu için şimdi babaanneleriyle yaşıyorlar. O gün ziyaretlerine gelen Gülşah teyzeleri, babalarının da onları terk ettiğini, yakında yeniden çocuk yapıp (içine mi doğmuş kadının nedir?) artık kendilerini sevmeyeceğini biraz iğneli, azıcık bilgiç, çokça da umutsuz bir tonla söyleyince iki delikanlı haklı olarak mutsuz olmuşlar... (Tek umutları babaları zaten çocukların...)</p>

  <p class="normal1">Ne diyeceğimi bilmeden kalakaldım; kocam çok mutsuzdu! Halbuki ben kendi çocuklarım böyle ortada kalmasın diye bugüne dek anne olmamıştım ve birbirine denk olmayan çiftlerin erkenden çocuk yapmalarını da bir marifet saymadığımı, kendi yaşantımda bu güzellikten şimdiye dek fedakârlık yaparak göstermiştim! Özsaygı da böyle kazanılır, var mı öyle kolaycılık?</p>

  <p class="normal1"><i>Selin:</i> Babam ve ağabeylerim beni istemiyorlar mı anne?</p>

  <p class="normal1"><i>Ben:</i> Galiba bu karışıklıkta unuttular.</p>

  <p class="normal1"><i>Selin:</i> Sessizlik.</p>

  <p class="normal1"><i>Ben:</i> Sessizlik.</p>

  <p class="normal1"><i>Selin:</i> Pışşt <i>anne</i>, sakın gidip, 'Doğmamış Çocuğa Mektuplar'ı okuma şimdi, iyice moralin bozulur sonra ha!</p>

  <p class="normal1">Şimdiki çocuklar, ah pardon, embriyonlar harika!..</p>

  <p class="normal1">Daha sonraki günlerde Selin'in babası, iki oğlunu mutlu etmek için koşturdu durdu. Öyle ya, onların babasıydı ve anne'leri tamamen sahneden çekilince her şey babaya kalmıştı. Peki biz ne olacaktık? Bizden önce yapılan yanlışlığın ve verilen sorumsuz kararların faturasını ille de bizim mi ödememiz gerekiyordu? İkimiz de sabırla bekledik.</p>

  <p class="normal1"><i>Selin:</i> Aklından neler geçtiğini biliyorum <i>anne</i>, ama önce şu tek ebeveynli çocuk fikrinden vazgeç bakalım. Sen bugüne dek, benim de seninki gibi kızını çok sevecek, onunla gurur duyacak ve varlığıyla heyecanlanacak bir babam olmasını istediğin için beni doğurmayı ertelemedin mi sanki? Hıı <i>anne?</i></p>

  <p class="normal1"><i>Ben:</i> Tıs pis...</p>

  <p class="normal1">Selin'in babası ancak üç gün sonra bizi anımsadı, oturup konuşmak istedi bizimle. Sevecen bir sesle bu bebeğin (adının Selin olduğunu bilmiyor kızının, eh biliyorsunuz, en akıllı bebekler bile doğduktan ancak bir yıl sonra konuşurlar babalarıyla) benim kendi hayatımı ve planlarımı olumsuz etkileyeceğini, daha ilerde olmasının yararlarını hatırlattı bana. Şefkatle öptü beni ve ilk kez elini karnıma koyup, okşadı kızımı.</p>

  <p class="normal1">"Kararın ne olursa kabul edeceğim," dedi ve çalışma odasına gitti.</p>

  <p class="normal1"><br /></p>

  <p class="normal1">KARAR NE OLACAK?</p>

  <p class="normal1">Size bu öyküyü Doktor Umut'un kliniğinden anlatıyorum. Biraz önce kürtajdan çıktım, hâlâ başımda bir ağırlık, narkozun yoğunluğu ve uyuşukluğu var üzerimde. İnanmayacaksınız ama kuzenim Handan gözleri yaş içinde, yanımda oturuyor ve ilk kez bebeğin (ah, embriyonun) doğmayışına üzülüyor. Böyle görmeye alışkın olmadığım için, şaşkınlıkla teselli ediyorum onu. Doktor Umut, sık sık gelip beni kontrol ediyor. Pişman olup, bunun duygusal yükünü taşıyamayacağımdan endişeli... Hayır, kendi kararlarımın sorumluluğunu taşımayı öğreneli çok oldu! Üstelik bu kararı Selin'le birlikte aldık biz. Kürtaj masasında anestezi beklerken, Selin dikildi karşıma, sanki daha bir güzelleşmiş, biraz daha serpilmişti kızım (yoksa bana mı öyle geldi?)</p>

  <p class="normal1"><i>Selin:</i> Korkma <i>anne</i>, canın hiç acımayacak ve ben bir gün yeniden döneceğim şimdi koparıldığım yere. Ama o zamana dek, öykünün başından beri okurlarına kestiğin ahkâmı kendi yaşantında gerçekleştirmelisin! Aşkından ölsen de, çok iyi anlaşsan da, sakın senden ve benden önceki hayatını düzenleyememiş, eskinin yanlışlarıyla bizim yaşantımızı gölgelemiş birisini benim babam yapma! <i>Anne</i>, beni duyuyor musun, <i>Anne?</i> Daha bayılmadın değil mi?</p>

  <p class="normal1"><i>Ben:</i> Hayır canım, seni duyuyorum.</p>

  <p class="normal1"><i>Selin:</i> <i>Anne</i>, ben sana benziyorum ve ben de beni istemeyeni istemiyorum! Ben babamı istemiyorum anne...</p>

  <p class="normal1">Tam narkozun önümde açtığı o kaçınılmaz uçurumdan yuvarlanmak üzereydim, Selin'in sesini duydum: "Kadın adamın, kadın kızı olur <i>Anne!</i>"</p>

  <p class="normal1">Kuzenim Handan ben baygınken telefon etmiş, biraz önce panik içinde, koşarak geldi kocam. Gözlerinden süzülen yaşları hiç silmeden (erkeklerin de ağladığına, onların da insan olduğuna inanan, güzel bir adamdır kocam) ellerimi tuttu, gözleri çoktan kederden örselenmiş baktı yüzüme: "Neden haber vermedin?" dedi. Acı çektiğini anlamamak için zalim olmak gerekirdi; ben zalim değilimdir. Ellerinin içine sımsıkı aldığı ellerimle onu okşadım, ahh ne çok seviyordum kocamı! Soran, kaygılı gözlerini yüzüme dikmiş, ağzımdan çıkacak tek bir kelimeyi özlüyordu. Kendi yorgun, kederli ama kararlı sesimi duyduğumda çoktan ağzımdan şu sözler dökülüyordu:</p>

  <p class="normal1">"... Hep anne-babalar olacak değil ya, bu kez de kızın istemedi!"</p>

  <p class="normal1">"Kızım mı? Ama benim kızım yok ki?"</p>

  <p class="normal1">"Selin'in dediğine göre zaten, kadın adamın kadın kızı olurmuş." Arkamdan, kuzenim Handan'ın önce kıs kıs sonra gözyaşlarına karışan kocaman kahkahalarını duydum. Handan öyle çok güldü ki, Doktor Umut ve hemşire de bu salgına kapılıp güldüler. Kocam ve ben... Biz birbirimize bakıp, öylece kaldık.</p>

  <p class="normal1"><br /></p>

  <p class="normal1" style="text-align: right;">Şubat '89 Moda</p>
</body>
</html>
