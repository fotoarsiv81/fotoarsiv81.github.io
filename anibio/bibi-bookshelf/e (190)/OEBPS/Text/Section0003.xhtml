<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buket Uzuner - Güneş Yiyen Çingene</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body>
  <p class="normal2"><br /></p>

  <p class="normal2" style="text-align: center;">BİR YAZ DÖNÜMÜ GECESİ İÇİN SÜİT<br /></p>

  <p class="normal1"><br /></p>

  <p class="normal1" style="text-align: right;">Presto con Fuoco</p>

  <p class="normal1" style="text-align: right;">Adagio misterioso</p>

  <p class="normal1" style="text-align: right;">Allegro amoroso</p>

  <p class="normal1" style="text-align: right;">Andante-Finale</p>

  <p class="normal1"><i>"Nerede başlıyordu faşizm?</i></p>

  <p class="normal1"><i>Atılan ilk bombalarda ya da</i></p>

  <p class="normal1"><i>üzerine yazılıp çizilen terörde</i></p>

  <p class="normal1"><i>değil... Faşizm, iki insan</i></p>

  <p class="normal1"><i>arasındaki ilişkide başlar..."</i></p>

  <p class="normal1"><br /></p>

  <blockquote style="margin: 0 0 0 130px; border: none; padding: 0px;">
    <p class="normal1">Ingeborg Bachmann</p>
  </blockquote>

  <p class="normal1"><br /></p>

  <p class="normal1">HAZİRAN BAŞI</p>

  <p class="normal1">'Kumpi on kauniimpi'nin anlamını bilmiyorum.</p>

  <p class="normal1">Canı cehenneme, deyip kesip atacağıma, ne güç bir dil bu böyle! diye düşünüyorum aralıksız. Bu düşünce beni açık seçik rahatlatıyor.</p>

  <p class="normal1">Kumpi: İkisinden biri demek.</p>

  <p class="normal1">On: Dır anlamına geliyor, ama 'kauniimpi'nin anlamını bir türlü çözemiyorum. Bu dilin bir özelliği, kelimelerin sonuna gelen eklerle, anlamda oluşan değişiklikler... Sözcüklerin 'in' hali olmalı bu?</p>

  <p class="normal1">Yine aynı düşünce: Ne güç bir dil bu böyle...</p>

  <p class="normal1">Benim hiç suçum yok!</p>

  <p class="normal1">Saat gecenin ikisi oldu.</p>

  <p class="normal1">Sonra üçü.</p>

  <p class="normal1">Teybin tuşlarını ezberleyen parmaklarımla, yeniden sağdan ikinciye basıyorum: Play.</p>

  <p class="normal1">Piyano ve gitarlar, yumuşak bir vals tempoyu sürüklerken, Vesa-Matti Loiri'nin kederli sesi üç-dörtlük temponun sevincini bölüyor: 'Kumpi on Kauniimpi...'</p>

  <p class="normal1">Fransızcaya Piaf, İngilizceye Beatles yüzünden merak sarıp, öğrenen arkadaşım geliyor aklıma. Gülmüştük ona.</p>

  <p class="normal1">Şarkıyı yeniden dinliyorum. Bir kez daha. Sonra bir daha! Artık günlerce dilime takılacak kadar üstüme sindiğini bilerek, canım sıkılıncaya dek bir daha...</p>

  <p class="normal1">Bu kez anladığım bütün sözcükleri boş bir kâğıdın üzerine diziyorum. Topu topu üç tane olduğunu görüp, moralim bozuluyor: Özgürlük. Aydınlık. Zafer. Olsun. Bunlarla ne şiirler yazılır...</p>

  <p class="normal1">Özgür olmak aydınlıksa / sevgilim / bütün karanlıklara savaş / bütün özgürlüklere barış / sevgilim / ama iç aydınlığımızı ilân edelim.</p>

  <p class="normal1">Uydurduğum bu dizelerden hoşnut, gevşiyorum. Fakat aynı anda, senin bu satırları duygusal, fazla liberal, en çok da bireyci bulacağın düşüncesiyle geriliyorum. Bunları küçümsersin sen!</p>

  <p class="normal1">Yeniden gevşeyebilmek için, bana bu şarkıyı üst üste dinlettiğin o gece mırıl mırıl şarkı söyleyişini arayıp buluyor, gözümün önüne koyuyorum. İşe yarıyor. Geniş bir gülümseme alkol gibi bayılıyor bedenime.</p>

  <p class="normal1">Şair Eino Leino'yu anlatışındaki heyecanı hiç eskitmeden koruduğum yerden çıkartıp, sevgiyle yeniden yaşıyorum. Leino'nun şiirlerini ardından kovalayan varmışcasına telaşla ve aramıza giren üç yabancı dile söve-saya çeviriyorsun. İçtikçe bütün zincirlerinden kurtulduğuna inanıyor, bu yüzden daha çok içiyorsun... Aslında içtikçe, kendi kendini müebbete mahkûm ettiğin, 'bükülmez, esnemez, yenilmez' zırhının içinden çıkıp, çıplak kendin olmak cesareti buluyorsun.</p>

  <p class="normal1">Gözlerinden fışkırıp, yanaklarını aydınlatan yeşil alevin aydınlığında gençliğinin karşı konulmaz diriliğini görüyorum. Söylediklerinin bazılarını anlayıp, hepsini unutarak seni izliyorum. Araya İsveççe ve Rusça sesler katarak doludizgin Eino Leino'yu anlatıyorsun: Etti mi beş yabancı dil!</p>

  <p class="normal1">Ama bunun ne önemi var?</p>

  <p class="normal1">Alkole teslim olduğun gibi ve kadar hiç kimseye, özellikle bana teslim olmayacağını bile bile, yanımda olmanın, kendini ve beni hırpalamadan birlikte oluşumuzun kısacık sürecek keyfini yaşıyorum. Alıcı gözüyle bakıyorum sana şöyle bir... Ah sevilen insanın asla çirkin olamayan bedeni nasıl da çeker insanı... Sen Leino'yu anlat, bırak uzasın gece... Nasılsa dokunacağım sana... Nasılsa alkole teslim oldun bir kere... Artık seni sevmeme, senin de beni sevmene karşı çıkamaz, bundan korkamazsın... Şu anda hiçbir kadın, ben bile tehlike değilim senin için...</p>

  <p class="normal1">Bahar güzeldi.</p>

  <p class="normal1">Bahar çok güzeldi. Nisanın sonunda yeni yeni çözülen buzlar, hâlâ karanlık sabahlar, öğleler, akşamlar, soğuk gündüzler ve geceler... Karanlık ve soğuk. Gündüzden geceye, geceden gündüze çözülen buzlar, eriyen karlar, karanlık ve soğuk...</p>

  <p class="normal1">Üşüyorduk.</p>

  <p class="normal1">Ağaçlar ve insanlar hasretle güneşi bekliyorduk.</p>

  <p class="normal1">Nisanın sonunda, balık tutabilmek için hâlâ gölü burguyla delip, uzun buz koridorundan oltamızı balıklara uzatmamız gerekiyordu. Güneşi bekliyoruz... Tek balık bile gelmeyen oltalarımızı toplayıp, gölün üzerinde ateş yakıyoruz. Dal parçalarına taktığımız sosislerimizi içten içe çözülen derin buz kütlelerinin deprem çığlıklarını dinleyerek, göl üzerindeki ateşimizde kızartıyoruz. Bütün kaz tüyü anorak, su geçirmez renkli çizmeler ve eldivenlere rağmen üşüyerek yiyoruz mis gibi kızarmış 'makkara'larımızı.</p>

  <p class="normal1">Güneş bir türlü açmıyor yüzünü. Bizi gördüğünden eminiz, ama hep soluk beyaz bir örtünün arkasından kırgın bakıyor gözleri... Acaba yüzyıllar önce bu ülke yerlileri ne yapıp da küstürdüler güneşi böyle?.. Üşüyoruz...</p>

  <p class="normal1">İşte her şey bu kadar güzeldi.</p>

  <p class="normal1">Sen vardın!</p>

  <p class="normal1">'Kumpi on kauniimpi'...</p>

  <p class="normal1">Saat dört oldu. Hâlâ şarkının sözlerini çözemedim. Odanın ortasında, halının üzerinde oturmuş, çevreme darmadağınık yaydığım sözlükler, kâğıt, kalem ve kasetçaların arasında yapayalnızım. Küçük/büyük bütün evlerin dar/geniş bütün odalarında eşyalardan arta kalan mekânlarda herkes uyuyor. Bütün İstanbul...</p>

  <p class="normal1">Bir ben uyumuyorum, bir de Bertan!</p>

  <p class="normal1">Gözlerini ovuşturarak oturma odasına giriyor, duvardaki yuvarlak kırmızı saati gösteriyor.</p>

  <p class="normal1">Saat dört.</p>

  <p class="normal1">Teybin sesini kısıyorum. Bakıyorum, uykudan kalkıp geldiği besbelli. Öfkeli değil ama. Bertan çok ender öfkelenir bana.</p>

  <p class="normal1"><i>Ben</i> - Öfkelendiğinde hırpalamıyorsun beni?</p>

  <p class="normal1"><i>Bertan</i> - İnsan ciddiye aldığı kişilere sevgili, duyarlı, sabırlı ve hoşgörülüdür.</p>

  <p class="normal1"><i>Ben</i> - Bunu bir türlü beceremiyorum... Aksine en yakın olduklarıma sabırsız, mükemmelci, hoşgörüsüz davranıyorum...</p>

  <p class="normal1"><i>Bertan</i> - Bu yüzden en çok kendine acımasızsın ya!</p>

  <p class="normal1"><i>Ben</i> - Düşündüklerini ve söylediklerini uygulayabilen ne kadar az insan var.</p>

  <p class="normal1"><i>Bertan</i> - Akıl, bedenle eşgüdümlü çalışırsa sağlıklıdır. Yoksa...</p>

  <p class="normal1">Uyumam gerektiğini, sabahları sürünerek işe gidişimin yüreğini burktuğunu söylüyor. Sesinde ne tehdit, ne babacan bir ton var. İlgisiz de değil... Azarlamıyor, borçlandırmıyor, yalnız da bırakmıyor. Gözden kaçmış bir ayrıntıyı anımsatmak için sabahın dördünde kalkmış gelmiş gibi... Esneyerek yere dağılmış kâğıtları topluyor. Bir ara kâğıtların arasında seni görecekmiş gibi tedirgin oluyorum. Bertan seni görmezden geldiğini belli etmeden kâğıtları masanın üzerine bırakıp, esneyerek odasına dönüyor. Hiç suçluluk duymadan kalkıp geriniyorum. Odama gidip, başucu lâmbamı yakıyorum. Hiç kimseyle aynı odada ve yatakta uyuyamadığıma saygı gösteren tek erkek Bertan!</p>

  <p class="normal1">Bunu, ne birey oluşumu ve bağımsızlığımı kanıtlamaya çalışmak, ne de kendisine yönelik bir hareket olarak görüyor. 'İki bedenin sıcaklığı yan yana soğumadan' kalkıp bana ait bir odaya çekilmemden ötürü 'fahişe' gibi hissetmiyor -kendini...</p>

  <p class="normal1">Yatmadan önce dişlerimi fırçalamam gerek. Zaman ve durum ne olursa olsun, mutlaka dişlerimi fırçalamak zorundayım. Evden çıkarken son kez kontrol edilen çantadaki anahtar, okunsun-okunmasın her ay alınan dergiler, 8.30'da izlenen haberler gibi bir alışkanlık bu.</p>

  <p class="normal1">Sen bunu dişçiye verilecek paradan kazanç olarak görüyorsun, Bertansa, sağlıklı bir alışkanlık diye yorumluyor. Ama ikiniz de bende böyle sımsıkı yer eden diş temizliği alışkanlığını açıklayamıyorsunuz. Annem mi, öğretmenim mi, arkadaşlarım mı, yoksa diş doktoru mu acaba?</p>

  <p class="normal1">Bilemiyorum.</p>

  <p class="normal1">Aynada, elimde beyaz diş fırçası ve mavi diş macunuyla kendimi göreceğim yerde, seni görüyorum. Açık yeşil gözlerini, kumral güzelliğini, sakallarının gizlediği gamzeleri, gençliğini ve erkekliğinin çekiciliğini, sağlıklı bedenini...</p>

  <p class="normal1">Tanrım ne albeni!..</p>

  <p class="normal1">Dişlerimi fırçalıyorum.</p>

  <p class="normal1">Bertan'ın ne seninki kadar atletik bir bedeni, uzun boyu, ne renkli gözleri, ne de pürüzsüz bebek cildi var. Yaşını da tam olarak bilmiyorum. Benden biraz yaşlı sanıyorum. Belki de yaşıtım? Bu konuları hiç konuşmadık ki... Ama Bertan senin kadar genç değil...</p>

  <p class="normal1">Yüzünde ne bıyık ne sakal ne de gamze. Bir tek gözlük. Siyah kısa saçları ve ara sıra parlayan koyu gözleri.</p>

  <p class="normal1">Ama o, başka hiçbir erkeğin bir türlü kavrayamadığı birçok şeyi zorlanmadan anlıyor!</p>

  <p class="normal1">Işığı kapatınca aynadan kayboluyorsun. Yatağıma girince bu kez de odamda olduğunu hissediyorum. İlle rüyama gireceksin.</p>

  <p class="normal1">Gülümsüyorum.</p>

  <p class="normal1"><br /></p>

  <p class="normal1">HAZİRAN'IN İKİNCİ HAFTASI</p>

  <p class="normal1">Eşyalarımı topluyorum. İş gezisine çıkmak, tatile çıkmaktan daha kolay. İki resmi giysi, bir pantolon, bir etek, şort ve fanila-bluzlar. Tatil çantasına daima fazla giysi konur, ama iş gezisinde böyle bir sorun olmaz. Ayrıca iş gezisinin bütün programı yazılı-çizili olarak belirlenmiştir, kimsenin alınmasına, suçluluk duymasına gerek bırakacak değişiklik sorunları yaratmaz. Bertan, yedek bir çift kalın çorap ve kazak almamı öneriyor. Bu mevsimde oraları hâlâ soğuktur!</p>

  <p class="normal1"><i>Ben</i> - Donacak değilim ya?</p>

  <p class="normal1"><i>Bertan</i> - Beklenmedik soğuğa, beklenmedik sıcaktan daha güç katlanılır. Bu zarfta yedek para var, gerekirse diye...</p>

  <p class="normal1"><i>Ben</i> - Nasıl başarıyorsun bu ayrıntılı ilginle beni boğmadan sevmeyi?</p>

  <p class="normal1"><i>Bertan</i> - İnsan ancak çok sevdiğini sıkmadan kucaklayabilir.</p>

  <p class="normal1">Dediklerini yapıyorum. Sarı bir kazak, mavi bir çift çorabı ve yedek para dolu zarfı çantama ekliyorum. Bir de uçakta açmam üzere küçük bir paket. Bertan böyle sürprizler yapmayı pek sever. Uçakta kemerlerimi bağlar bağlamaz paketi açıyorum. İçinden bir şiir kitabı çıkıyor: Adrienne Rich.</p>

  <p class="normal1"><i>Bertan</i> - Bu kadının şiirleri halüsinasyon yarattığı için başkalarından çok farklı. İncecik bir delilik ve korku, şiirlerinin daimi konuğu, farkında mısın? Delilik ve korku, mantığı hem itiyor, hem de tuhaf bir şekilde yaklaştırıyor.</p>

  <p class="normal1"><i>Ben</i> - Bu söylediklerini böyle söylemeyi beceremem ben... Bence şiir ya güzeldir, ya kötü. Ya zengindir ya yavan. Şiir ya vardır ya da yoktur!</p>

  <p class="normal1"><i>Bertan</i> - Peki zengin ve güzel, güzeli anladım ama asıl, var olan şiiri nasıl görüyorsun? Varlık/yokluk... İlk adım sorunlarıdır. Varlık tek başına sadece başlangıçtır. Güzellik, incelik ve renk, varlığın üzerine özenle işlenecek unsurlardır.</p>

  <p class="normal1"><i>Ben</i> - ...........................</p>

  <p class="normal1"><i>Bertan</i> - Bak'Adrienne Rich, o incecik köprünün üzerinde yürüyerek, katıksız çılgınlık ve fanteziyi hissettirebiliyor. Dinle şimdi.</p>

  <p class="normal1" style="text-align: center;"><i>"I felt my body slipping through</i></p>

  <p class="normal1" style="text-align: center;"><i>the fingers of its mind."</i></p>

  <p class="normal">Burada sürprizli bir uyandırma, korku ve delilik bulunduğunu, buna rağmen ve bu yüzden dizenin güzel olduğunu görmüyor musun?</p>

  <p class="normal1">Uçak İstanbul'un dışına uçtu bile. Pilotumuz hava, yükseklik raporu veriyor. Adrienne Rich elimin altında kımıl kımıl: 'Yaşamın Gerekleri' 79 sayfa şiir. Seni düşünüyorum. Sen Adrienne Rich şiirlerini hiç sevmezsin. Tanımıyorsundur bile onu... Bir Amerikalı'nın şiirlerine el sürmezsin ki... Amerikan şiiri abartılı, uyuşturucu, eğlendirici, Fransız duygusal, İngiliz kentsoylu, kibirlidir. Brecht, Hikmet, Leino, Neruda dışında şiire yüz vermezsin -vermekten korkarsın. Onların aşk şiirlerinin, ayakları yere basan unsurlarla beslendiği konusunda saatlerce konuşabilirsin. Sonra da, bu yüzden seni fazla şekilci, tutucu ve duygusal bulmama çok öfkelenirsin.</p>

  <p class="normal1">Elimin altında Adrienne Rich... Çoktan Karpatlar üzerinde uçuyoruz. Gözlerimi kapatıp, buzlu portakal suyumu içiyorum. İki yanımdaki koltukları boş varsayıp, ikiniz için gözetiyorum...</p>

  <p class="normal1"><br /></p>

  <p class="normal1">HAZİRAN ORTASI</p>

  <p class="normal1">Sen hep böyleydin... İnsanların değişeceğine kim inanıyor acaba? İçtiğinde boş şişelerin arasından bakıp, artık sarhoş olduğundan keyifle emin, gevşemiş ve sarhoşluğun, bütün suçları affettireceği temeline dayalı ulusal inancınızı sımsıkı benimsemiş olarak aynı şeyleri söylüyorsun. Kimseye verecek hiçbir şeyin yok ve bu yüzden kimseye bir şey vaat edemezsin! Ah zavallı sen!.. Doğru, bencillik onulmaz bir hastalıktır. Çünkü 'vermek' eyleminin içinde 'kendini ele vermek' de vardır. Bencilliğin yanı sıra, bütün zayıf insanların dehşetli korktuğu bir hastalıktır bu... Sonra hangi oyunun oyuncusu olacaksın değil mi? 'Kadınlara güvenememek' oyununun bol nakaratlı, acı çekmiş ama hâlâ dimdik, yapayalnız direnen genç erkek başrolünü kimselere kaptırmadan kaç sezondur oynuyorsun?.. Bol izleyicin olduğu besbelli, giderek tiradlarını inanarak, kendini kaptırarak, geliştirerek atmaya başlamışsın... Aslında senin oynaman gereken başka bir oyun var... Sana çok daha uygun bir oyun ve rol... Hani bir adam vardır, geceleri içer, içtikçe değişir. Bir de adamın yanında çalışan bir uşak... Neydi o oyunun adı? Hay Allah, dilimin ucunda ama...</p>

  <p class="normal1"><br /></p>

  <p class="normal1">ERTESİ GÜN (Haziran 16)</p>

  <p class="normal1">Toplantılar, telefonlar, teleks, telgraflar... Notlar, notlar, notlar... İş dünyasının dili her ülkede aynıdır. İş dünyasının kendi dili vardır. Erkekleşmemeye azâmi özen göstererek, beri yandan erkeklerin arasında kaybolmadan ve kendimi kabul ettirme psikolojisini ihmal etmeden, işadamları arasında, onlarla iş konuşup, tartışıyorum. Bana bakıp, zaman zaman, birer makine değil de birer insan olduklarını anımsadıklarını düşünüyor, içten içe gururlanıyorum. Kadın yaratıcılığı, bereketi ve aklının erkek dünyasına getirdiği canlılığı, güzelliği ve 'insan' faktörünü her toplantıda yeniden yeniden görmek ve yaşamak keyif veriyor bana... Sayıların, ölçülerin, formların, olasılık hesaplarının, kâr-zarar analizlerinin, istatistiklerin aslında insanlar için yapılmakta olduğunu ben olmasam onlara hatırlatacak başka kimse olmadığına varacak denli geniş tuttuğum hayal gücümü, başarılarım ve özgüvenimle besliyorum. Ağrıyan başlar, gerilmiş kaslar, 'ara verelim' demeyi 'kendine yediremeyen' erkek gururlar arasında kolumu uzatıp, buzlu bir portakal suyu istiyorum. Beklediğim gibi, arkamdan hepsi içecek isteyip, mola vermeye bir kadının öncü olmasından gururlu, gevşiyorlar. Her ülkede, her toplantıda bu böyle... Yanımda oturan 'çok önemli' bir adama karısının ne iş yaptığını soruyorum. Harika bir kahkaha patlatarak, 'sıkıldığını' söylüyor.</p>

  <p class="normal1">Bana 'erkek-erkeğe' ses tonuyla yakınıyor sonra; alaycı, biraz babacan, biraz küçümser, çokça bıkmış... Halbuki aynı adam bu gece verilecek partide, benim de kadın olduğumu -tekrar anımsayacak ve bana asılacak... Ben de kadınların da seçme hakları, zevkleri olduğunu söyleyeceğim... 'Feminist misiniz?' diyecek alaycı bir gülümsemeyle tepeden bakarak; ırkçı bir beyaz erkeğin, beğenmediği için ırzına geçmediği zenci kız çocuğuna bakışındaki itici üstünlük gibi...</p>

  <p class="normal1">Hayır diyeceğim, akıllı bir kadının yalnızca... Sonra.............Yooo, yo hayır, bütün bunları baştan yaşamak istemiyorum... Bıktım bunlardan... Hasta olurum, başım ağrır, değişen iklime uyumsuzluk çekiyor olurum... Gidemem bu geceki partiye...</p>

  <p class="normal1">Yanımdaki 'çok önemli' işadamı, onunla ilgili kurduğum senaryodan, hatta onun yüzünden akşamki partiye gitmeyeceğimden habersiz, hâlâ karısını çekiştiriyor bana. Belki de bu rol ona uygun değil, ama nasılsa bu rolü oynayacak birileri daima bulunuyor. Akşamı yalnız geçireceğim!</p>

  <p class="normal1">Yarın seni göreceğim!</p>

  <p class="normal1">Bertan ne yapıyor acaba?</p>

  <p class="normal1"><br /></p>

  <p class="normal1">YARIN (Haziran 17)</p>

  <p class="normal1">Seni gördüm. Ne çok özlemişim.</p>

  <p class="normal1"><br /></p>

  <p class="normal1">ERTESİ GÜN (Haziran 18)</p>

  <p class="normal1">İş toplantısı. Yeni projeler. Şirket kulisleri... Akşam seni göreceğim.</p>

  <p class="normal1">Telefon:</p>

  <p class="normal1"><i>Ben</i> - Hiç sesin çıkmadı, iyi misin? Evet. Hava serin. Aynı tip adamlar, aynı konular. Gayet iyi. İki iş bağladım.</p>

  <p class="normal1"><i>Bertan</i> - İki dergi, dört mektubun var. Kuşların yemlerini yeniledim. Ayaklarını üşütmüyorsun değil mi? Değil mi? Toplantıdaki adamları pek ciddiye alma, bütün erkekler aynı değildir...</p>

  <p class="normal1"><i>Ben</i> - Dönüşümü biraz geciktireceğim. Bir hafta kadar...</p>

  <p class="normal1"><i>Bertan</i> - Elbette artık gitmişken, yaz dönümü gecesini orada geçir. Bir de heyecanlarını fazla büyütme. Biliyorsun düş kırıklıkları için antibiyotik yapılamıyor...</p>

  <p class="normal1"><i>Ben</i> - Kendine iyi bak.</p>

  <p class="normal1"><br /></p>

  <p class="normal1">YAZDÖNÜMÜ GECESİ (Presto con Fuoco)</p>

  <p class="normal1">En uzun gündüz, ışığın, bereketin, güneşin kutlanışı olarak Ermiş Johannus'un adıyla şenliklere dönüşmüş yüzyıllardır burada... Sokaklarda ateşler yakılıp, üzerinden atlamak, dans, yemek, kahkaha, gürültü ve içmek, içmek, içmek... -Biraz Hıdırellez sanki- Ne çok içiyorsunuz sizler böyle? Keyiflenmek için değil, sadece ve en çok sarhoş olmak için...</p>

  <p class="normal1">"Johannus'ta herkesin mutlaka bir sevgilisi olmalıdır!" Bakıyorum, şimdi gerçekten yanımdasın. Dokunuyorum, kaybolmuyorsun, ışığı söndürüyorum, yine kaybolmuyorsun..</p>

  <p class="normal1">Evet, Yazdönümü gecesinde herkesin mutlaka bir sevgilisi olmalı, mutlaka. Yine dokunuyorum, yine kaybolmuyorsun. Artık korkmadan dokunacağım...</p>

  <p class="normal1">Otuzlarına yaklaşmış erkeklerin hiç belli etmeden yaklaşan az sonra seyrekleşecek saçları, kırışacak göz altları, çevresi genişleyecek belleri, katmerleşecek bakışları pusuda beklerken hâlâ taze bir gülümsemeyle gencecik karşımda durmuş, beni seyrediyorsun. Öyle bakıyorsun ki, içimdeki bütün doğal enstrümanlar aynı anda birlikte çalmaya başlıyorlar.</p>

  <p class="normal1">Bu müziği duyuyor musun? Evet, çoktan müziğe uygun devinimlerle içten içe yanan, kımıl kımıl bedenin, içimden taşan müziği duyduğunu gösteriyor. Birbirimize bakıp, gülümsüyoruz. Hepsi bu.</p>

  <p class="normal1">Birbirimize bu gülümsemeyle kadınla-erkek arasında söylenmiş ve söylenecek bütün güzellikleri söyleyiveriyoruz.</p>

  <p class="normal1">Yazdönümü gecesinde, Johannus Bayramı'nda birbirimizin sevgilisi oluyoruz! Çok güzel oluyoruz.</p>

  <p class="normal1">Geceyarısı evlerin bahçelerinden ve sokaklardan gelen şarkı sesleri, kahkahalar, ateş pırıltıları arasında yükseliyoruz.</p>

  <p class="normal1">Düşmekten korkmadan yükselmek ne güzeldir!</p>

  <p class="normal1">Her şeyin uyumlu, canlı, dehşetli, sevinç dolu olduğu kısa zamanlı bir sevgi tünelinde doludizgin koşuyoruz. Bir yerlere çarpsak, bir yanımız incinse, kanasa, kırılsa, ancak bu tünelin dışına çıktığımızda canımız yanacak, çok iyi biliyoruz. Bu tünelin içinde hiçbir sorun, kaygı, hiçbir tehlike yok... Benliğe, gurura, onura yönelecek hiçbir dışsaldırı beklenmediğinden, bütün maskelerin, bütün savunma mekanizmalarının ve alaycı gülümsemelerin soğuk, en iyi terzinin elinden çıksa bile yapaylığı ütü çizgileri arasından sırıtan kat kat üstümüze dolanmış liflerinden, tellerinden arınıyoruz. Bir de bedenlerimizi örten giysiler var. Onları da çıkartıyoruz. Göle giriyor, gölde yüzüyoruz.</p>

  <p class="normal1">Ne güzel yüzüyoruz!</p>

  <p class="normal1">Hiç kimsenin aramıza giremeyeceği kadar yakınız.</p>

  <p class="normal1">Hiç kimse umurumuzda olamayacak kadar birbirimizle doluyuz.</p>

  <p class="normal1">Hiç kimse!</p>

  <p class="normal1">Hepsi hepsi; kısa bir zaman tüneli bu.</p>

  <p class="normal1">Soğuk gölün kenarında, sıcak bedenlerimizle, diz dize, çırılçıplak oturuyoruz. Giysilerinden ve maskelerinden soyunmuş bedenlerimizden tuzsuz göl suları damlarken, sırılsıklam âşık bakışıyoruz. Bunu son yirmilerimizde gündüzleri ve geceleri yapmaktan çekinirken, bu gece hiç çekinmeden yapıyoruz. Bu bir yazdönümü gecesi... Yazdönümü gecesinde her insanın mutlaka bir sevgilisi olmalıdır!</p>

  <p class="normal1">Sonra gölde sevişiyoruz.</p>

  <p class="normal1">Bir yazdönümü gecesinde gölde sevişirken, bunu bizden önce ve sonra hiçbir kadınla-erkek yapmamış ve yapmayacak duygusunun bencil ayrıcalığını yaşıyoruz. Çünkü bu yalnız ikimizin koştuğu daracık bir zaman tüneli; başkasına yer yok... Çünkü biz bu anı varlıklarımızla biricikleştiriyoruz.</p>

  <p class="normal1">Gözlerinin yeşili, fosforlu bir ışıltıyla yalıyor beni. Öyle bir yeşil ki, kendimi içinde çıldıracak, boğulacak, bir daha hiç yeşile bakamayacak, hep yeşili özleyecek, yemyeşil körleşecek, kendi çığlığımla sağırlaşacak gibi hissediyorum. Tek tek böyle ve hepsi bir arada. Böylece... Gözlerinden akan yeşil beni öylesine boğuyor ki, bütün yaşamım boyunca bende daima bir parça yeşil kalacak, mutlaka!..</p>

  <p class="normal1">İnsanda her sevdiğinden bir göz izi vardır, kaybolmaz. Bende en çok parlak yeşil!</p>

  <p class="normal1">'Kumpi on kauniimpi?' İşte aynı şarkıyı yine mırıldanıyorsun. Yine Şair Eino Leino.</p>

  <p class="normal1">'En güzeli hangisi? / Kumpi on kauniimpi?'</p>

  <p class="normal1">İnan bir gün özgürlük gerçekleşecek. / Aydınlığın zaferinden umudunu kesme / Ve aydınlık için savaş! / Hiçbir zaman aydınlık zaferi kazanılmasa da / Aydınlık ve özgürlük için savaş!</p>

  <p class="normal1">En güzeli hangisi? / Kumpi on kauniimpi / Neden savaşıyorum / Özgürlük kazanmayacak / Aydınlık bembeyaz gelmeyecekse? / Ben tan'ın değil gurub'un çocuğuyum / Zaferin olmasam da, / Aydınlığın insanıyım... / Kumpi on kauniimpi?'</p>

  <p class="normal1">Sesinde sevgi dolu, kırılacak kadar incecik kıpırtılar, soğuktan değil, duygularının yoğunluğundan titriyorsun. Bir battaniyeye dolanıp, göl kenarında yaktığımız ateşin başına gidiyoruz. Yine eskisi gibi, çöplerin ucuna takılı sosislerimizi kızartıp, yiyoruz. Yanında bira, votka, meyve suyu... Ne çok içiyorsun hep ve hâlâ...</p>

  <p class="normal1">Oysa bu kadar korkmana, bu kadar aydınlığı özlemene hiç gerek yok. Biraz kaldır başını, burada yazları geceler hiç kararmıyor, hep aydınlık...</p>

  <p class="normal1">'En güzeli hangisi?'</p>

  <p class="normal1"><br /></p>

  <p class="normal1">YAZ DÖNDÜKTEN SONRA (Adagio misterioso)</p>

  <p class="normal1">Yastıkta hâlâ başının izi var, yatakta kokun ve sıcaklığın, sıcak bir kahvedanlık, ıslak havlu... Yakınlarda bir yerde olmalısın...</p>

  <p class="normal1">Gölde bir kayık. Uzakta. Kayıkta bir adam kürek çekiyor.</p>

  <p class="normal1">Kahvedanlık. Su. Kahve.</p>

  <p class="normal1">Ateş. Fincan. Kahve.</p>

  <p class="normal1">Kayık bir türlü kıyıya yaklaşmıyor. Gölün ortasında ve uzak kıyılarında dolanıp duruyor. Yarım gün!</p>

  <p class="normal1">Bekliyorum. Yeniden kahvedanlık. Su. Ateş. Fincan.</p>

  <p class="normal1">Kahve.</p>

  <p class="normal1">Üşüyorum. Bekliyorum.</p>

  <p class="normal1">Kayık gölde. Sen kayıkta. Ben göl kenarında, sarı ahşap bir tatil evinde. Geri döndüğünde, kayıktan senin kılığında bir genç adam çıkıyor, gözleri soğuk yeşil. Beni içine kabul etmeyen bir yeşil. Yalnızca sarı ve mavinin karışımından oluşmuş, sıradan bir yeşil!</p>

  <p class="normal1">Sesin ırak, yabanıl, pürüzlü. Yüzüme bakmaktan kaçınıyor, canını çok sıkıyormuşum gibi keyifsiz radyoyu karıştırıyor, o anlamadığım dilde haberleri dinliyorsun. Haber spikerinin monoton sesinden başka çıt yok. Akşam oluyor, ama her yan aydınlık... Çıt yok!</p>

  <p class="normal1">Neden? Niçin? <i>Miksi?</i></p>

  <p class="normal1">Dün gece kendini ele verdiğin için korkuyorsun?</p>

  <p class="normal1">Yıllardır sessiz süren, ama Johannus Bayramı'nda dillenen duygularından?..</p>

  <p class="normal1">Alkolsüzken korkak olduğunun anlaşılmasından?</p>

  <p class="normal1">Hangisinden? Hangisinden korkuyorsun en çok?</p>

  <p class="normal1">Söyleyeyim: Aşık olmaktan ama en çok eşitine âşık olmaktan korkuyorsun sen!</p>

  <p class="normal1">Kor-ku-yor-sun-!</p>

  <p class="normal1">Sesimin kuru, yapayalnız yankısı küçük göl evinin ladin duvarlarından hızla çıkıp, göle düşüyor. Gölde iç içe yayılarak genişleyen onlarca halka oluşturuyor. Halkalar dağılıyor, büyüyor, ama sonra usul usul kayboluyorlar.</p>

  <p class="normal1">Sen, sesimin gölde yarattığı halkaları görmemek için sırtını göle çeviriyor, artık kente dönmemiz gerektiğini söyleyerek, eşyalarını topluyorsun.</p>

  <p class="normal1">Laboratuvarda kontrol etmem gereken bir deneyin varmış, yol üzerinde üniversiteye uğramalıymışız. Çıkıp dışardaki boş şişeleri, geceden kalan dağınıklığı toparlıyorsun. Beni hep görmezden gelerek, sürekli temizlik yapıyorsun.</p>

  <p class="normal1">Görmezden gelmekle kalmıyor, itip-kakmaya başlıyorsun. Seni sevdiğimden ve peşinden ayrılmayacağımdan hiç kuşkusuz hırpalıyorsun... Peşinden geliyorum; laboratuvara, çarşıya, evine, yatağına...</p>

  <p class="normal1">Ne var bunda?</p>

  <p class="normal1">İnsan sevdiğine teslim olmazsa, kime olur?..</p>

  <p class="normal1"><br /></p>

  <p class="normal1">HAZİRAN 25 (Allegro amoroso)</p>

  <p class="normal1">İşlerim biteli altı, Johannus biteli dört, seni görmeyeli iki gün oldu. Kapına not yazıyorum, telefon ediyorum, araştırma yaptığın laboratuvara, ofisine uğruyorum; ya yoksun ya meşgulsün.</p>

  <p class="normal1">Spor salonuna gelip, saatlerce badmington maçının bitmesini bekliyorum, ter içinde ve hep galip olarak duşa giderken kuru bir selam verip, geçiştiriyor, yine kaçıyorsun. Gece Tülika'da yakalıyorum seni. Kenti ortasından bölen nehrin kenarındaki 'sanatçılar barı'nda. Her şeyin yolunda gittiğini, hayatının ve senin hiç eksiksiz, hiç yanlışsız sürdüğünü her an, herkese kanıtlamak üzerine kurulu 'protestan ahlâkınla', sonuna kadar ateist direnerek için, son teknolojik haberlerden, akademik dedikoduların neşeli yorumlarından dem vuruyor, ama hiç aksatmadan bol bol içiyorsun. İçtikçe kendine güvenin artıyor -sen öyle sanıyorsun!- cesaretleniyorsun... Neye? Kendin olabilmeye. Korkmadan kendin olabilmek için alkole mecbursun!</p>

  <p class="normal1">Şişeler boşaldıkça, gözlerimin içine bakmaya, orada beni aramaya başlıyorsun. Sen içtikçe, ben yeşile boyanıyorum...</p>

  <p class="normal1">İçim ısınıyor, yüreğimdeki kederli gürültüyü bile bile kesiyorum... Alkolün benden daha güçlü olduğunu bile bile...</p>

  <p class="normal1">Konuşuyorsun, anlatıyorsun, yıllarca susup, biriktirmiş gibi konuşuyorsun...</p>

  <p class="normal1">Dinliyorum. Seyrediyorum. Seviyorum. Nasıl çok seviyorum...</p>

  <p class="normal1">Diğer insanlara bakıyorum, hep aynı, hep aynı... Yirmilerce kopyan, kendileri olabilmek için bütün paralarını şişede saklı büyülü-sıvıya akıtıyorlar.</p>

  <p class="normal1">Konuşmalarından en çok iki sözcük takılıyor kulağıma; öyle çok yineliyorsun ki bu ikisini, kurtulmama imkân yok:</p>

  <p class="normal1">Aşk ve Korku!</p>

  <p class="normal1">Birden yeşil bir alevin üzerinde, aşkla korkuyu dudak dudağa dans ederlerken görüyorum. Çok tehlikeli bir dans bu, her an ayakları kayıp, yanabilirler... Polka mı? Hayır vals yapıyorlar... Müziği duyuyor musun?</p>

  <p class="normal1">'Kumpi on kauniimpi': En güzeli hangisi?</p>

  <p class="normal1">Aşk-Korku / Ölüm-Yaşam / Güven-İhanet / Sevgi-Nefret / Aşk-Korku...</p>

  <p class="normal1">En güzeli hangisi?</p>

  <p class="normal1">Aşkla korkunun ölüm dansına ben de katılıyorum.</p>

  <p class="normal1">Bile bile...</p>

  <p class="normal1">Beni bu dansa iten ne? Aşk ve korku mu?</p>

  <p class="normal1">Peki Bertan, O hiç korkmaz mı aşktan? Nasıl oluyor da o böyle farklı hepsinden?</p>

  <p class="normal1"><i>Ben</i> - Sevmek, âşık olmak seni korkutmaz mı?</p>

  <p class="normal1"><i>Bertan</i> - Korkum sevgisizliktendir benim. Sevmek korkuları öldürür.</p>

  <p class="normal1"><i>Ben</i> - Ya sonra, aşk bitince çekilen acılar? Ya seni bırakıp gidersem bir gün? Korktuğun olmaz mı bu yüzden hiç?</p>

  <p class="normal1"><i>Bertan</i> - Terk eden, aslında ilk önce terk edilendir. Beni terk ettiğin gün, çok daha önce ben seni bir şekilde terk etmişim demektir. Sevmekse, korkunun yangınını söndüren tek organik kimyasaldır.</p>

  <p class="normal1">Tillika'dan çıkıp, nehrin kenarında el ele yürüyoruz. Nasıl keyifli, nasıl güzelsin... Bir görebilseydin ah!.. Birini sevmeyi ne çok istediğini anlatan alkol tempolu konuşmanı, sık sık kahkahalarımız kesiyor. -Hayır, ben içmedim... Ama...- Martıların çığlıklarını onların kahkahaları olarak görmek haksızlık mı?</p>

  <p class="normal1">Sen, yanımdaki sevgilim, güzel insan, dokunduğum, gördüğüm, aslında sen kimsin?</p>

  <p class="normal1"><br /></p>

  <p class="normal1">HAZİRAN 26 (Andante-finale)</p>

  <p class="normal1">Yatakta yoksun. Yastıkta başının izi, çarşafta kokun yok. Kahvedanlık soğuk, havlu kuru.</p>

  <p class="normal1">Neredesin?</p>

  <p class="normal1">Kentin ortasında iki büyük göl, gölde sandallar, botlar, ama sen yoksun... Spor salonu, laboratuvar, ofisin Tillika... Yoksun!</p>

  <p class="normal1">Sekreter tonuyla konuşan birisi anlatıyor telefonun ucundan; aylar önceden planlanmış bir konferans için Londra'ya uçmuşsun bu sabahın köründe. Tek not, tek ses, tek ışık bırakmadan...</p>

  <p class="normal1">Terk eden, aslında ilk önce terk edilendir, demişti Bertan.</p>

  <p class="normal1">Karanlık, serin ve çok kalın bir giysinin içindeymişim gibi... Hem soğuk, hem çok kalın... Buldum!</p>

  <p class="normal1">Günlerdir dilimin ucuna gelen o oyunu buldum. Sen aslında Bay Puntilla'sın. Evet öyle. Ben de Matti.</p>

  <p class="normal1">Tıpatıp Bay Puntilla!</p>

  <p class="normal1">Kim bilir Brecht daha yıllar önce, burada sürgündeyken seni düşünüp, bu oyunu yazmıştır?</p>

  <p class="normal1">Sen içince iyi yürekli, sevecen, hakça Bay Puntilla, ben de sana inanan Uşak Matti.</p>

  <p class="normal1">Bir kâğıt, bir kalem, bir not: 'Bay Puntilla,</p>

  <blockquote style="margin: 0 0 0 210px; border: none; padding: 0px;">
    <p class="normal1">Uşak Matti oyunun sonunda</p>

    <p class="normal1">gözlerini açar, anımsadınız</p>

    <p class="normal1">mı?'</p>
  </blockquote>

  <p class="normal1">Notu, Eino Leino ile Brecht şiirlerinin arasına yerleştiriyorum. Saçımı tarayıp, kendime çeki-düzen veriyorum. Sonra çıkıyorum evinden, kapıyı dışardan sıkıca çekiyorum.</p>

  <p class="normal1">Ağır ağır yürüyorum kentte. Üstüm başım sırılsıklam yeşil!</p>

  <p class="normal1"><br /></p>

  <p class="normal1">HAZİRAN SONU</p>

  <p class="normal1">Sonunda sen Londra'da, ben de İstanbul'dayım.</p>

  <p class="normal1">Beni havaalanında Bertan karşılıyor. Biraz yorgun, ama derli toplu, traşını olmuş bir Bertan. Kucaklaşıyoruz. Hiçbir şey sormadan, her şeyi bilen, ama ilişmeyen dozuyla bütün sevgisi yüreğinde, yanıbaşımda. Sıcacık bedenine gömülüp, sımsıkı sarılıyorum. Hiç çekmiyor kendini.</p>

  <p class="normal1">Eşyalarımı, THY kent içi servisine taşıtıyor, taşıyıcıya para veriyor. Sessizce izliyorum. Servise biniyoruz. Ben yokken ülkede olup biteni özetliyor. Kısa kısa, tane tane anlatıyor. Kokusunu duyuyorum; taze, hafif naneli bir koku bu.</p>

  <p class="normal1">Dinliyor muyum diye gözlerime sorarak bakıyor. Hayır, dinlemiyorum.</p>

  <p class="normal1"><i>Bertan</i> - Eve varınca ılık bir banyo yapıp, gevşersin. Yarına zinde olman gerek. Getirdiğin projeleri iyi sunmalı, pazarlamalısın yarın şirkette. Hem ılık duş, düş kırıklıklarına da iyi gelir.</p>

  <p class="normal1"><i>Ben</i> - Herkesin düş kırıklıklarına mı?</p>

  <p class="normal1"><i>Bertan</i> - Hayır, herkese değil, ama sana iyi gelir.</p>

  <p class="normal1">Bertan'ın beni bunca iyi tanımasından gururlu bir keyif duyuyorum. Eline uzanıp tutuyorum. Çekmiyor elini.</p>

  <p class="normal1"><i>Bertan</i> - Adını vermek istemeyen bir arkadaşın aradı seni geçen hafta. Nereye ve ne için gittiğini çok merak ediyordu.</p>

  <p class="normal1"><i>Ben</i> - Allah Allah, kim olabilir ki?</p>

  <p class="normal1"><i>Bertan</i> - Böylece adını vermiş olmuyor mu? Her neyse, ona bir iş toplantısına gittiğini söylemek yerine, konusu belli olmayan bir seminere gittiğini söyledim.</p>

  <p class="normal1"><i>Ben</i> - Sahi böyle mi dedin? Aaaa, neden o?</p>

  <p class="normal1"><i>Bertan</i> - Senin, konusu önceden belirlenmiş, başı sonu belli tartışmaları sınırlı bulduğunu anlattım ona. Öyle ki, çook önceden yazılmış oyunları bile gözünle görüp, oynayabilmek, sınırlarını zorlamak üzere hiç üşenmeden binlerce kilometre gittiğini de açıkladım.</p>

  <p class="normal1"><i>Ben</i> - Ben böyle mi yapmışım?</p>

  <p class="normal1"><i>Bertan</i> - Elbette sen ya. Bay Puntilla ve Matti'yi zorlamadın mı bu kez de?</p>

  <p class="normal1">Elimi çeksem mi? Yüzüm de kızarır böyle hallerde... Hayır, elimi çekmiyorum. İnsan ancak sevdiğine teslim olur!</p>

  <p class="normal1">Servisten inince bir taksi bulup, eve varıyoruz. Çantalarımı giriş kapısı önünde bırakıp, anahtar arıyorum. Bertan sakin bekliyor. Anahtarı bulup, kapıyı açıyorum, içeri giriyoruz. İşte evdeyiz!</p>

  <p class="normal1">Kapının karşısındaki mantoluk aynasında kendimi görüyorum. Hayli zayıflamışım, biraz da yorgun görünüyorum, hepsi bu. Aynadan Bertan'a bakıyorum. Gülümsüyor.</p>

  <p class="normal1">Ben de ona gülümsüyorum.</p>

  <p class="normal1">Onu benden başka gören ve bilen yok!</p>

  <p class="normal1"><br /></p>

  <p class="normal1" style="text-align: right;">Haziran '87 Finlandiya Eylül '87 Ankara</p>
</body>
</html>
