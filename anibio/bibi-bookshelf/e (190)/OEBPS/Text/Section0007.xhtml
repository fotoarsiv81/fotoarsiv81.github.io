<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buket Uzuner - Güneş Yiyen Çingene</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body>
  <p class="normal2"><br /></p>

  <p class="normal2" style="text-align: center;">HAYATIMDAKİ BÜTÜN ERKEKLER</p>

  <p class="normal1"><br /></p>

  <p class="normal1"><br /></p>

  <p class="normal1"><br /></p>

  <p class="normal1" style="text-align: right;"><i>Hayati, Salih, AME ve Çan'a...</i></p>

  <p class="normal1"><br /></p>

  <p class="normal1">Hepsi hepsi üç tane!</p>

  <p class="normal1">Hayatımdaki üç erkek!</p>

  <p class="normal1">Bir insan, bir anda birden fazla insanı sevebilir mi? Bir kadın, aynı anda üç erkeğe tutulabilir mi? Diyelim ki, gönlünde üç erkeğe yer bulabilen bir kadın var; peki üçünü birden nasıl idare edecek, söyler misiniz? Tek bir erkekle bile yaşam adamakıllı yoğun, bol enerji ve zaman gerektirirken, birden fazlasıyla nasıl başa çıkılabilir ki? Doğrusu böyle olacağını hiç düşünmemiştim. Nasıl başladı, gelişti ve bugüne geldi pek bilmiyorum. Bazı şeyler böyle hiç beklenmedik biçimde oluşurlar ya; hani çok uzun süredir oluşma nedenleri vardır da, kimsenin dikkatini çekmeden usul usul birikir ve bir gün pattadanak ortaya çıkarlar; işte öyle oldu. Aslına bakarsanız, bir insanın bir anki hayatında birden fazla insan olması benim tutucu bulabileceğiniz kadın-erkek anlayışıma hiç de uygun değildi. Yoo hayır, bir insanın aynı anda pek çok kişiyi sevebileceğini, âşık olabileceğini reddetmiyorum. (Hadi canım, sevgilinizi/eşinizi çok seviyorsanız bile, kalbinizde yeri taze kalmış bir eski sevgili ya da yeni birisi olmasını önleyebiliyor musunuz sanki?) Bunu yadsımıyorum, ama gerçek hayatın içinde ayaklarımızı yere basabilmemiz için hemen hepimiz bir seçim yapıp, yüreğimizdeki sevgililerin en uygunuyla paylaşıyoruz sevinç, heyecan, düş kırıklığı ve yatağımızı; çünkü yaşam aslında bir öncelikli seçim meselesidir!</p>

  <p class="normal1">Fakat dediğim gibi, bazı şeyler insanın hiç planlamadığı ve beklemediği zamanlarda ortaya çıkıyor ve önceden asla onaylanmayacak bir durum ya kendini benimsetmek için yükleniyor değer yargılarınıza ya da hayat felsefenizi şöyle yeni baştan elden geçirip, eskileri onarmanız, yenilere korkmadan yaklaşmanıza zorluyor sizi.</p>

  <p class="normal1">Benim başıma da böylesi geldi: Üç erkeğe aynı anda âşık oldum!</p>

  <p class="normal1"><br /></p>

  <p class="normal1">BİRİNCİ ERKEK</p>

  <p class="normal1">Ona rastladığımda ben bir çocuktum. Bir çocukluk aşkının büyüyüp, bütün yaşantıma yayılacağını nereden bilecektim, daha ilkokula bile gitmiyordum ki! O genç bir erkekti. 1960'ların şık bürokratlarından (şimdiki YUPPIE'lere denk düşüyor herhal); kruvaze yün ceketler, kendisine çok yakışan fötr şapkalar ve kalın, uzun paltolar içinde yakışıklı bir adam! Hep pantolon askıları takıyor, ben de anneme ille askılı pantolonlar diktiriyorum... Sanırım son yirmilerinde; ya da ilk otuzlarındaydı o zamanlar. Beni çocuk tiyatrolarına, Disney filmlerine (Bambi'yi üç kez görmüştük birlikte), lunaparklara, götürür, büyüdüğümde ciddi bir meslek seçmemi, ne istediğini bilen, çalışkan ve dürüst bir kadın olmamı öğütlerdi. Bunları söylerken sanki benim göremediğim birisine bakar gibi boşluğa dönüp, kendisini iyice sevmeme yol açan bir gülümsemeyi yüzüne cömertçe yayardı. İnce bir pipo tütünü kokusu, kendi kokusuna karışır, geniş alnını saran siyah parlak saçları, bende onları hep karıştırma dürtüsü yaratırdı. Birlikte dolaşmamız için izin istediğimde, annem hiç karşı çıkmaz, aksine öylesine sevinirdi ki, bazen benden kurtulmak mı istiyor diye kuşkulanırdım. Kışın köşebaşlarındaki kestanecilerden sıcak kestane, yazın meyveli dondurmalar alır, Ankara'nın kent olma telaşındaki bulvarlarında el ele yürürdük. Karşılaştığımız dostlarına, "İşte benim küçük sevgilim bu! Büyüyünce akıllı bir kadın olacak," derdi gururla. O zaman öyle mutlu olurdum ki, bu mutluluk heyecanıyla, bana akıllı bir kadın olmaktan başka bir seçenek kalmadığını fark edemezdim... Gittiğimiz her yerde itibar görürdü; 'beyefendi' derlerdi ona. Zengin değildi. Zaman zaman para sıkıntısının olduğunu hisseder, büyüyüp, para kazandığımda ona yardım etmeye söz verirdim kendime. Acaba kabul eder miydi? Onun çok titiz, mükemmelci ve gururlu olduğundan şikâyet eden annemin tam olarak ne demek istediğini o zamanlar pek anlamıyordum ama, bunların olumlu özellikler olduğunu sanıyordum. Yıllar sonra, benzer çizgilerden oluşan kişiliğimin güçleştirdiği yaşantım bana, annemin şikâyetinin nedenini geç de olsa açıklıyordu.</p>

  <p class="normal1">Bir keresinde annemin çantasında onun bir fotoğrafını bulmuştum. Fotoğrafta daha önce hiç görmediğim spor giysiler içindeydi. Siyah keten pantolon, siyah yelek, kolları sıvanmış beyaz bir gömlek. Sağ bileğinde bir bileklik. Eski püskü bir bisikletin üzerinde bembeyaz gülümsüyordu; mahallenin bıçkın delikanlısı! Doğrusu, önce kim olduğunu pek çıkartamamış, anneme sormuştum. Annem, öfkeye benzer bir hırçınlıkla, fotoğrafı elimden almış, kimsenin çantasını izinsiz açamayacağımı bağırarak öğretmişti. İlkokula başladıktan sonra, aynı fotoğrafı tekrar ele geçirip, arkasında anneme, 'Cahide'me sonsuz sevgilerimle' diye ithaf edildiğini okumuştum. Fotoğraf 1950 yılında imzalanmıştı; ben doğmadan çok önceleri tanışıyorlarmış demek...</p>

  <p class="normal1">Bütün çocukluğum boyunca annemin ona ilgisinin farkındaydım, ama annemin hep mesafeli kalışını bir türlü anlayamıyordum, çünkü yetişkin bir kadın olsaydım, ona olan duygularımı pattadanak açardım. Ne yazık ki, küçük bir kız çocuğuydum ve kimse çocukların aşklarını ciddiye almaz! Bir keresinde cesaretimi toplayıp, "Büyüyünce tıpkı sizin gibi birisiyle evleneceğim," demiştim. Karlı bir Ankara akşamıydı, Peter Pan'ı ikinci kez izlemiş, tiyatrodan eve dönüyorduk. Kalın paltosu içinde iyice iri ve sevecen görünüyordu. Elinin içinde kaybolan küçük elimi sevgiyle sıktı. Bir süre konuşmadan yürüdük. Sonra mandalina almak için durduk. Mandalinalardan birini soyup, bana uzatırken; "Ben sandığın kadar mükemmel birisi değilim, sen çok daha iyilerine layıksın," dedi. Sesinde kederli bir yorgunluk vardı. O anda aklıma annemin gizli gizli ağlarken, "Neden böyle zalim olmak zorunda?" deyişi geldi. Acaba annemi ağlatan o muydu? Bunu hiçbir zaman soramadım.</p>

  <p class="normal1">İlkokulu bitirmek üzereyken erken bir menstrüasyona yakalandım. On bir yaşındaydım, neden böyle kanadığımın mantığını bir türlü kavrayamıyordum. Annemin şefkatle bacaklarımın arasına yerleştirdiği sterilize bezlerle (steril kadın bağlarının Türkiye'ye gelmesine birkaç yıl vardı) top oynamak, koşmak bütün keyfimi kaçırıyor, beri yandan annemin bu şikâyetlerimi neredeyse sevinçle dinleyişine adamakıllı bozuluyordum. En büyük tedirginliğimse, bendeki bu tuhaf değişikliğin onun kulağına gitmesi olasılığıydı. O asla duymamalıydı bunu, asla!</p>

  <p class="normal1">"Bu çok doğal ve güzel bir şey kızım, bütün kızlar böylece büyür ve kadın olurlar. Bu, insanın içini temizler."</p>

  <p class="normal1">Peki oğlanlar da erkek olmak için kanarlar mı?</p>

  <p class="normal1">"Hayır canım."</p>

  <p class="normal1">Demek ki erkekler kirli kalıyor...</p>

  <p class="normal1"><br /></p>

  <p class="normal1">İKİNCİ ERKEK</p>

  <p class="normal1">İkinci erkek bu sıralarda girdi yaşantıma. Bu okulda ya da mahallede âşık olduğum yaşıtlarımdan biri değildi. Benden küçük bir oğlandı (henüz temizdi) ve çok güzel şarkı söylüyor, taklitler yapıyordu. Çok yetenekli ve sevimliydi; herkes onu seviyor, ona bayılıyordu. Şimdi düşünüyorum da, onu, her girdiğimiz ortamın tek ilgi noktası oluvermesine rağmen, nasıl olup da kıskanmadığımı tam olarak çıkartamıyorum. Belki de, beni kayıtsız şartsız sevmesi ve bana bağlılığından hiç kuşkuya düşmediğim ilk erkek olması (son mu?) bu rahatlığı sağlıyordu, kim bilir... Dürüst ve derin bir aşkın peşinde koşulan yetişkinlik yıllarında yaşanan umarsızlıklar ve düş kırıklığı düşünülünce, genç kızlığa henüz adım atarken böylesi bir şansı yakalamamın benim için önemi anlaşılacaktır...</p>

  <p class="normal1">Bu ikinci erkek, bütün hovardalık ve muzırlıklarımı birlikte yaşadığım bir ikizimdi sanki. Peter Pan ve gölgesi! Öyle ki, ne annemin ne de ailedeki diğer kişilerin, hatta birinci erkeğin bilmediği pek çok, hem irili hem de ufaklı gençlik sırrımın tek şahidi olmaya başlamıştı. Hep yanımda, hep benden yana, ama hep beslenmek zorundaydı. Besin maddesi oldukça pahalıydı; onun gözünde daima başarılı, atak, çılgın ve yenilikçi olmam gerekiyordu. "Mahallenin tüm bebelerini ip atlama ve top oyunlarında yenmem, sınıf başkanı ve birincisi olmam, ağaçlara oğlan çocuklarından çevik tırmanmam, kapıların zillerini çaldığımızda, herkesten hızlı koşmam gerekiyordu. Hayatımdaki ikinci erkeğin ne kadar güç olduğunu yıllar boyu bilerek yaşadım. Ama bundan hiç şikâyetçi değildim çünkü bilinçsizce de olsa, günce tutmak yerine, onu şahit ediyordum çocukluğuma ve ilkgençliğime. Beri yandan, yaşıtım birçok kız gibi, bir 'kahraman'a rastlayıp, onun atının terkesinde dağlar, bayırlar aşmayı değil, kendim bir 'kahraman' olup, peşime Tom Miks, Teksas ve Zagor'u takmayı, Köroğlu'yla Bolu Dağı'nda buluşmayı, ara sıra Red Kit'le bir barda içmeyi düşlerdim ben. İşte ikinci 'o' bana bunları yaşama olanağını sağlıyordu. Birlikte yarattığımız büyülü bir dünyada 'kahraman' kalabilmek için okulda ve mahallede lider kalma savaşım bütün şiddetiyle sürmek zorundaydı. Bu arada birinci 'o' bana karşı mesafeli olmaya başlamıştı. Yine sık sık uğruyor, armağanlar alıyor, benimle ilgileniyordu fakat eskisi kadar sık kucaklamıyor, öpmüyor, kendini anlatmıyordu bana. Sorduğumda, işlerinin ters gittiğini, bunalımlı bir dönem yaşadığını söyledi, keyifsizce. Anneme sorunca, o da benzeri bir yanıt verdi. Ama ben ikna olmadım. Artık büyümeye başlayan memelerim ve şu 'temizlik yaptığına' hiç aklımın yatmadığı menstrüasyonum nedeniyle benden uzaklaştığını düşünmeye başladım. Başka ne olabilirdi ki... Halbuki ben değişmemiştim. Onların sevgisini kaybetmemek için değişmeye direniyordum belki de... Oysa, 'Değişmeyen, ölülerle gerilerdir' demezler mi? Peki, 'Can çıkmayınca huy çıkmaz' deyimini ölülerle geriler mi uydurdu?</p>

  <p class="normal1">Ben bunları düşünürken, annemin pek beğendiği bir okula yatılı öğrenci olarak yollanmaktaydım. Tasımı tarağımı toplayıp, başkentten İstanbul'a postalandım. Yedi yıl süren yatılı okul yaşantımın kalabalık ve ıssız, harika ve berbat yanlarını, yatılı öğrenci olanların zaten bildiği, olmayanlarınsa yaşanmadan anlaması güç olduğu için anlatmıyorum. Artık yakışıklı bir delikanlı olan ikinci 'o', tatillerimin tartışmasız baştacıydı. Birbirimize ayrıyken yaptığımız muzırlıkları, küçük çapkınlıkları kıkır kıkır anlatıp, eskisi gibi yakın olduğumuzu yakalamanın güvenli keyfini paylaşıyorduk. Onun yakışıklı dostluğunun albenisine tiryakiydim ve bu yüzden hep haşarı ve başarılı olmam gerekiyordu.</p>

  <p class="normal1">Birinci 'o' ise, orta yaşlı bir üst düzey bürokrattı artık. Sık sık iş gezilerinde olduğundan, tatillerde bile pek görüşemiyorduk. İstanbul'a yolu düştüğünde bazen okula gelip, ellerinde armağanlar, gözlerinde gururlu pırıltılar, ziyaret ediyordu beni. Bense hâlâ ona duyduğum derin aşkı açık etmeye çekiniyordum. Onun istediği gibi bir genç kız olabildim mi diye kendimi hırpalıyor, bazen bütün cesaretimi toplayıp, tıpkı küçükken yaptığım gibi elini tutup, gözlerine bakıyordum. Güzel tırnaklı, bakımlı elleri, ellerimi kavradığında ikimizi de bir heyecan dalgası sarıyordu. Onu kaybetmemenin tek yolu akıllı bir kadın olmaktı.</p>

  <p class="normal1"><br /></p>

  <p class="normal1">ÜÇÜNCÜ ERKEK</p>

  <p class="normal1">Üçüncüsü yakınlarda girdi yaşantıma. Bu, önceki ikincisine pek benzemiyordu. Ne bana verdiği güven duygusu, ne şık giysileri ne de beni kahramanı yapmak eğilimi... Halbuki ben, ilk ikisi benzeri veya sentezi erkek gölgelerinde dolaşıp duruyordum daima. Hayır, onu en çok enerjisiyle tanımlamak olasıydı.</p>

  <p class="normal1">Enerji dolu, bu yüzden yaşı hiçbir zaman tam olarak anlaşılamayacak bir genç adamdı. Önce gözleri değdi tenime, sonra teni. Kokusu, tadı ve sesi yüreğime ve bedenime sindi. Birlikte dar, ıslak bir tünelden, uzakta görünen aydınlığa ulaşmaya çalışıyor, her keresinde keyifli bir çabayla başarıyorduk bunu. Aydınlığa varınca, sevinçle bakışıyor, bu yol neden daha önce çok zordu diye şaşırıyorduk sevinçle. Beraberken yaşam daha kolay katlanılır, daha az mutsuzdu. Bir erkekle bir kadının güçlü bir dostluk ve hayranlık kadar, derin bir aşk ve duyarlılıkla çıkacağı uzun bir yolculuğu birlikte hayâl edebilecek denli cesurduk! Ancak yaşamın gri yanlarının hafiflediği, sevginin anlaşmayla köşe kaptığı, hoşgörü sınırlarının genişlediği bir boyutta yaşanabilecek şeylerdi bunların hepsi...</p>

  <p class="normal1">Üçüncü erkeğin yaşantımda ilk ikisi denli önemli bir yer tutacağını anladığımda, bunu onlara nasıl anlatacağımı kara kara düşünmeye başladım. Öyle ya, kıskandırmadan, kırmadan ve kaybetmeden kabul ettirmeliydim üçüncüyü onlara. Çünkü üçüne de aynı anda âşıktım ve onları kaybetmek istemiyordum. Sonunda üç erkeği tanıştırmaya karar verdim.</p>

  <p class="normal1">Kışın ortasında adalar boştur. Bir erkek arkadaşımdan rica edip, üç erkeği ayrı ayrı telefonla arattım. Hepsini birbirinin adına adada bir balık lokantasına davet ettirdim. Tuhaf bir davetti, hepsi meraklarına yenilip, birbirlerinin sandıkları davetimi kabul ettiler. Biri Ankara'dan, öbürü İzmir'den, üçüncüsü Moda'dan kalkıp adaya gittiler. Balık lokantasında buluşup, öğle yemeği yediler. Birbirlerine dostça ama, mesafeli davrandılar. Biri pipo, öbürü sigara içiyor, üçüncüsü hiç tütün kullanmıyordu. Biri rakı, öbürü şarap, üçüncüsü soda içiyor, hepsi lüfer yiyorlardı. Hiçbiri diğerine aslında neden çağrıldığını soramadı. Erkekler arasında gelişen ayrıntılara girmemek, sorun çıkmaması için konuyu ustaca ve kibarca çevirmek meziyetlerini kültürlü, saygın beyler olarak damıtılmış bir teknikle uyguladılar. Beni akıllı, saygın, cesur, içten bir dişi olarak tanımlayıp, özel bir insan olduğumda birleştiler. Lokantanın camına yaslanıp, soğuktan titreyerek onları seyrettim. Bu üçü arasındaki ve üçünü seçene dek sevdiğim bütün öbürlerine de gizlice gülümsedim. Hayatımdaki üç erkek biraz ötemde benden habersiz oturuyordu, dördüncünün üzerine koydum elimi, tekmeledi karnımı dördüncüsü. Deniz kenarına doğru yürüdüm sonra. Tam başımda bir bulut vardı, işaret ettim, eğildi, üstüne bindim. Adanın üstünde havalandığımda aşağıya baktım; üç sevgili erkeğe el salladım.</p>

  <p class="normal1">Babam, kardeşim ve sevgilim.</p>

  <p class="normal1"><br /></p>

  <p class="normal1" style="text-align: right;">Kasım '88 Moda</p>
</body>
</html>
