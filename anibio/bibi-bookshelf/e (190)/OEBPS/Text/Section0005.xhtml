<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buket Uzuner - Güneş Yiyen Çingene</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body>
  <p class="normal2"><br /></p>

  <p class="normal2" style="text-align: center;">CAĞALOĞLU'NDA METAMORFOZ</p>

  <p class="normal1"><br /></p>

  <p class="normal1">Koltuğunun altında bir dosya, önce bir yaz sonu, sonra bir kış ortası, son olarak da bir sonbahar başı onu Cağaloğlu'nda gördüklerinden söz ettiler. Genç bir kadınmış o zamanlar.</p>

  <p class="normal1">Kimisi esmer, kimisi kumral, kimisi de kızıl saçlı diye tanımladı onu, ama hepsi ufak tefek, narin, incecik bir kadın olduğunda birleştiler. Hakkında bilinenlerin hepsi bu.</p>

  <p class="normal1">Daha sonra birbirini tutmayan birçok olay anlatıldıysa da, bunların o kadınla bir ilişkisi olup olmadığı hiçbir zaman kesinlik kazanmadı. Ben bütün dinlediklerimi bir araya getirip yan yana koydum, sağdan baktım, soldan baktım, ters çevirdim... I-ıh, olmadı. Asla bir bütünlük vermedi. Tıpkı bir rüyanın kopuk, mantıksız, saçma kurgusu gibi eğreti kaldı. Rüyaların kendi içinde bir mantığı olduğunu söyleyenler çıksa da, onların pek ciddiye alınmadığını biliyoruz.</p>

  <p class="normal1">Rüya mantığıyla ilgilenen bir mühendis, bir yargıç, bir işadamı/işkadını gördünüz mü hiç?</p>

  <p class="normal1">Her neyse, bunları bir kenara bırakıp, o kadına dönüyorum yine. Kadını ilk kez Cağaloğlu'nda gören yaşlı bir ayakkabı boyacısı şöyle konuştu:</p>

  <p class="normal1">"Ağustos sonları olmalıydı, belki de eylül başları, hafif hafif dizlerim, dirseklerim, parmaklarım sızlar olmuştu. Bir sabah daha siftah etmeden, neşeli çevik adımlarını yokuşa vurmuş, gidiyorken gördüm onu. Bir tuhaflık olduğunu hemen anladım. Çok umutlu bir hali vardı. Biz yıllardır her çeşit adamı gördük bu yokuşta beyim, kimin nasıl bir yürek, hangi yüreğin neler taşıdığını bir bakışta anlarız gözbebeğinden artık. Umutlu, basbayağı umutluydu bu kadın! Koltuğunun altında pembe bir dosya... 'Boyayalım abla,' dedim, gülümseyerek sandaletlerini gösterdi. Sandaletlerin boyanmayacağını sananlardandı."</p>

  <p class="normal1">Aynı gün kadını Şen Yayınevi'nin bulunduğu Şenay Han'a girerken bir vergi kontrolörü görmüş. Tuhaflığı konusunda boyacının görüşünü paylaştı, ama koltuğunun altındaki dosyanın pembe değil, sarı olduğu konusunda ısrar etti:</p>

  <p class="normal1">"Evet, tuhaf bir kadındı. Dimdik yürüyordu. Saçları kısaydı, pantolon giymişti, yüzünde boya falan yoktu, ama yine de erkeksi değildi. Valla güzel bile denebilirdi. Dedim ya, tuhaftı. Koltuğunun altında sarı bir dosya vardı."</p>

  <p class="normal1">Şen Yayınevi sahibi Ahmet Cem Şenay'ın anlattıklarıysa, konuya kattığı değişik boyut nedeniyle, bana ilginç geldi:</p>

  <p class="normal1">"Bizim buraya her gün birçok genç gelir. İki hikâye yazan, bir derme çatma roman bitiren kendini yazar sanır. Vaktim olduğunca onlara bir ağabey gibi öğütler veririm. Kolay mı yazar olmak, derim. Kolay mı? Efendim? Bu kadın geldiğinde, kâğıt fiyatlarına gelebilecek yeni bir zamma karşı o ay dördüncü baskısını yapıp, dört bin satan yazarımızın yeni baskı kitabının fiyat çalışmasını yapıyordum. Kadın o sırada içeri girdi. İlk bakışta feminist olduğunu düşündüm. İnsanın gözünün içine dimdik bakıyordu. Rahat ve alışkın... Reddederler ama, bu feministlerin gerçek amacı erkekleri ezmek, bizleri diledikleri gibi yönetmektir. Fakat bir yandan da yumuşak bir ses tonuyla, gülümseyerek, âdeta feminist olmayan bir tavırla konuşuyordu. Bir anlam veremedim doğrusu... İlk romanıymış. Eflatun bir dosyaya koymuş romanını. Dikkatinizi çekerim, eflatun bir dosya. Ef-lâ-tun! Neden başka bir renk değil de, eflatun? Eflatun feminist rengidir de ondan! Yutar mıyım ben haa?.. Yutmam tabii... Hemen ona, bu romanı kaç kerede yazdığını sordum. Dört kerede yazmış. Sait Faik'in hikâyelerini en az altı kez yazıp bozduğunu söyledim. Hiç alınmadı. Herkesin bir yoğurt yiyişi varmış! Ukalalıktan hiç hoşlanmam!.. En fazla yirmi beşlerinde ya var, ya yok, daha ne anlar yazmaktan? Tabii William Faulkner'in hikâyelerini kaç kerede yazdığını anlatmaya hiç gerek duymadım artık. Yayın programımızın iki sezon için tamamen dolu olduğunu söyledim. Teşekkür edip, gitti. Hâlâ feminist olup olmadığını anlamış değilim."</p>

  <p class="normal1">Dinlediklerimden anladığım kadarıyla, kadın aynı yaz sonu Gölbaşı Yayınları'nın bulunduğu Ankara Caddesi'nde görülmüş. Basımevlerine kâğıt taşıyan bir hammal, pek net olmasa da, kadını anımsadı:</p>

  <p class="normal1">"Evet, öyle birini gördüm. Sarı, uzun bir etek giymişti. Yukarı çıkarken merdivenden eğilip, o kadar uğraştım ağbi, ama ne renk iç donu giydiğini göremedim. Anlarsın ya, hah hah ha... Omuzları çıplaktı. Fanila gibi bir şey giymişti. Koltuk arasından içini göreyim dedim, pek bir şey göremedim valla. Fakat sutyen giymişti, ben sutyensizleri hemen anlarım. Haa, bir de koltuğunun altında kırmızı bir dosya vardı."</p>

  <p class="normal1">Kadın Gölbaşı Yayınevi'nin yazıhanesine çıktığında, Gölbaşı Yayınevi sahibi Ali İhsan Gölbaşı ve yayın danışmanı Cemil Önhan, yeni yayın dönemini konuşmak üzere küçük bir toplantı yapıyorlarmış. Çaycı çocuk ve sekreter hanım, içeri girip çıkarken dışarıda bekleyen kadını görmüşler. Sayın Gölbaşı ve Sayın Önhan olayı birlikte anlattılar. Sesleri ve kahkahaları öyle çok birbirine karıştı ki, kimin hangi cümleyi söyleyip, kimin neye güldüğünü karıştırdım. Bu yüzden beni bağışlamalarını rica ediyorum.</p>

  <p class="normal1">"Hesap kitap arasında boğulmuş, bunalmıştık. Baktık sevimli bir yavru, turuncu bir dosyayı kucaklamış, gelmiş, oturuyor sekreter odasında. Bunların çoğu meşhur olmak hevesinde kızlardır. Sinema oyuncusu olacak kadar güzel değildirler, biraz da mürekkep yalamışlardır, eh daha entel bir yoldan ünlenmek isterler... Tek istedikleri ündür, değil mi, ha? Hoh hoh ho... Canım, hakkını yeme, aralarında güzelleri de çıkar ara sıra, hoh hoh hoh... Çıkar da, edebiyattan anlayanı pek çıkmaz ama, hoh hoh ho... Daha Emil Ajar'la, Romain Gary'nin aynı kişi olduğundan bile habersizdirler... Neyse efendim, bu kızcağız da çıkmış gelmiş, romanının basılmasını istiyor. Baktık, gayet rahat bir tip, değil mi? Evet, öyle görünüyordu. Yurtdışında falan da bulunmuş, romanına <b>'Dişi Vida'</b> adını koyabilmiş cesarette, eh artık, uygarlaşmıştır herhalde... Tabii böyle düşündük biz. Akşam Nuhî Bar'da rakımızı içer, kitap işini konuşuruz dedik. Aaaaaa, kadın bir bozuldu. Tam bir gecekondu ahlakıyla, ağzını açıp avaz avaz bağırdı bize. Yok efendim, kitabının basılması için yayıncılarla yatağa girme geleneği ve fantezisi yıkılmalıymış, yok işle, aşk ayrı şeylermiş... Sesini yükseltti, resmen bağırdı, değil mi, abartıyor muyum? Yok canım, aynen, aynen öyle azizim... O şapşala mı kaldık biz be? Sıska, dal gibi bir şey, gösterişsiz, kara kuru bir şey... İşte genç kardeşim, işte bizim kadınlarımız ne kadar okusa, batıya, kuzeye gitse de, kafaları aynı... Değişmiyor!"</p>

  <p class="normal1">Cağaloğlu Yokuşu'nun emektar büfecisi 'Can Boğazdan Gelir, Boğazdan Gider'in sahibi Mehmet Usta, kadını teşhis etti ve aynı hafta her öğle vakti büfesinden sosisli bir sandviçle iki ayran aldığını anlattı:</p>

  <p class="normal1">"Konuşkan, güleryüzlü, hanımefendi bir kızdı, İstanbul'un yabancısı olduğunu, iş için geldiğini anlattı. Bir kitap yazmış galiba. Bu yolculuğun ona tuzluya patladığından, yol, yemek masraflarının umduğundan fazla tuttuğundan yakındı. Ben de enflasyona verdim veriştirdim. Ancak bir gün daha kalabileceğini, parasının tükendiğini söyledi. İzmirliymiş. Koltuğunun altında sımsıkı tuttuğu bir dosya vardı: Bembeyaz."</p>

  <p class="normal1">Tam olarak saptayamadığım bir başka nokta da, kadının İstanbul'daki son gününde önce Kınalı mı, yoksa Erkek Yayınları'na mı gittiği oldu. Erkek Yayınları Yayın Danışmanı İpek Hanım, araştırmama yardımcı olabilmek için, yoğun iş buluşmalarını iptal ederek beni çok duygulandırdı. Kendisine burada bir kez daha teşekkür ediyor, bu yüzden onun anlattıklarını öne alıyorum. İpek Anasis -hepinizin tanıdığı gibi- orta yaşlarına meydan okuyan güzelliği ve haklı olarak dillere destan olan zarafetiyle olanları şöyle anlattı:</p>

  <p class="normal1">"Çok cici bir kızdı. Ufak tefek, kumraldı. Sade, taze bir güzelliği vardı. <i>Fresh!</i> Fıstık yeşili dosyası pastel mavi keten takımına çok yaraşmıştı. Dosyasını alıp, inceleyeceğimizi söyleyince gözleri parladı. Bizim Erkek Yayınevi olarak politikamız budur. Kapımız herkese, özellikle gençlere açıktır. Ayrıca bir kadın olarak ben, hanım arkadaşlara daha teşvik edici davrandığımı hiç gizlemiyorum. Kitabının adı <b>'Dişi Vida'</b> idi. Bana biraz vulgar geldi ama ticarî şansı olabilir diye ilişmedim. Kısa bir özgeçmişini yazmasını istedim. Meğer yirmi beş yaşındaymış, ben daha genç sanmıştım. Bazı insanların böyle genetik şansları oluyor tabii... Neyse, o gün İstanbul'dan ayrılacağını, İzmir'e döneceğini söyledi. Bir ay içinde kendisine sonucu bildireceğimizi öğrendiğinde heyecanla fırlayıp, teşekkür etti ve uçarcasına gitti."</p>

  <p class="normal1">Altı ay sonra, Erkek Yayınları, "Dişi Vida"yı yayım programlarına alamayacaklarını bildirir bir mektubu ve dosyayı kadının İzmir'deki adresine postalamışlar. Bu gibi red durumlarında yayınevi bunun nedenini belirtmek zorunda değilmiş.</p>

  <p class="normal1">Bütün çabalarıma karşın, ne yazık ki kadının adresini Erkek Yayınevi'nde bulamadım. Kaybolmuş.</p>

  <p class="normal1">Ertesi kış koltuğunun altında bir roman dosyasıyla Cağaloğlu'nda görülen genç kadının, benim karıştırdığım kadın yazarla aynı kişi olup olmadığı konusunda güvence vermekten çekiniyorum. Anlatılanların birbirinden kopukluğu, notlarımdaki tarihlerin birbiriyle tutarsızlığı zaman zaman beni umutsuzluğa düşürüp, araştırmayı yarım bıraktıracak denli bezdirdiyse de, giderek artan merakım yüzünden bu işin peşini bir türlü bırakamadım. Kim bilir, şimdi anlatacaklarım bambaşka bir kadın yazarın başından geçmiştir ama ben hep aynı kadını takip ettiğim duygusunu korudum içimde...</p>

  <p class="normal1">İşte, Bitirim Lokantası garsonu Cezmi'den başlayacağım. Garson Cezmi, o kış kadını üç gün üst üste öğle yemeğinde Bitirim'de gördüğünü anımsadı.</p>

  <p class="normal1">"Üç gün üst üste hep çorba içti. Ezogelin, mercimek, şehriye. Bir de yoğurt yiyordu. O kadar. Biraz durgun bir kadındı. Orta boy kesilmiş simsiyah saçları vardı. Tüvit bir ceket, siyah etek, uzun siyah çizme giymişti. Sigara içmiyordu. Kucağında siyah bir dosya vardı."</p>

  <p class="normal1">Aynı günlerde kadını gören büfeci Mehmet Usta, bunun geçen yılki kadınla hiçbir ilgisi olmadığını iddia etti. Yalnızca dosyasının rengi aynıymış; beyaz. Hem bu ikinci kadın, kaşarlı tost ve Çamlıca gazozu almış.</p>

  <p class="normal1">Notlarım arasında, bir önceki yıla ait bir bilgi yanlışlıkla buraya karışmış, bunca karışıklığın arasında bağışlanacağını umuyorum. Bu karışıklığa neden olan bilgi Kınalı Yayınevi'yle ilgili. Yayınevinin sahibi ve sanat danışmanı Efdal Pere, kadının geldiği mevsimden bir türlü emin olamadı, fakat kadın geldiğinde ne yaptığını kesinlikle anımsadı. Efdal Bey, kadın geldiği sırada tıkanan piposunu açmaya çalışıyormuş:</p>

  <p class="normal1">"Sürrealist bir tablodan fırlayıp, ofisime gelmiş gibiydi. Uzun kırmızı saçları, yüksek topuklu kırmızı pabuçları, daracık turkuvaz rengi döpiyesi vardı. Diz hizasında etek. Çok etkileyiciydi... Çook! Benim gerçeküstü sanata tutkumu bilirsiniz sanıyorum. Eh, bu durumda etkilenmem de çok doğaldı. Aklıma gelen ilk soru; acaba saçları kendi rengi miydi?.. Soramadım... Ya kına olduğunu söylerse diye korktum. Elinde kızıl renkte bir dosya vardı. Yüzü biraz solgundu. Kahve içmek istedi. Ne güzel portresi yapılır diye geçiyordu içimden üst üste, ne gizliyeyim... Öyküler yazıyormuş. İçinde on bir öyküsünü topladığı dosyasını getirmişti. Adı: <b>Topuklu Döpiyes!</b> İlginçti ve belli bir kesimde iyi satardı.</p>

  <p class="normal1">"... Yani kitabı basmak konusunda hiç de gönülsüz değildim. Tam o sırada pipomun tıkanıklığını da açmış, Captain Black'imi keyifle tüttürüyordum. Kadın sessizce kahvesini içiyor, duvardaki Picabia reprodüksiyonunu seyrediyordu. Palyaçolar... Onun Transparans döneminin bir şaheseridir. Evet, bu kadın gerçek bir sanatçı olmalıydı... Gerçek sanatçılar seçkin insanlardır. Fakat hemen sonra, bütün keyfim kaçtı. Kadın Picabia'nın eserine baka baka, onu Picasso sanmasın mı? Zelzele oldu sandım. Midem bulandı. Bulantı... Derhal başımdan savdım kadını. Ben daha Picasso ile Picabia'yı birbirinden ayırt edemeyen birisiyle muhatap olamam."</p>

  <p class="normal1">Kadını Kınalı Yayınevi'nden çıkarken gören bir taksi sürücüsüyse, Sayın Efdal Pere'nin anlattıklarıyla tamamen çelişir biçimde konuştu:</p>

  <p class="normal1">"Kısa, kumral saçlı bir kadındı. Tuhaf bir hali vardı. Sanki rüyada gibiydi. Hastaydı herhalde. Üç yüz metre için taksiye bindi. Kucağında sımsıkı kavradığı kahverengi bir dosya vardı."</p>

  <p class="normal1">Aynı gün Hayat Yayınları'na giden bir kadından söz edildi. Hayat Yayınları sahibi ve editörü Erol Örs, konuyla ilgili konuşmaktan özellikle kaçındı. Hayat Yayınları'nın, ülkemizin en etkin ve seçkin yayınevi olduğunu belirttikten sonra, araştırma konum olan kadın yazarla ilgili bilgi vermek istemediğini açıklayan Erol Örs, bu konudaki ısrarım üzerine bir ara kendini kaybedip, not defterimi camdan aşağıya fırlattı. Daha sonra defterimi bulup, bana iade eden esnaf arkadaşlara, özellikle çaycı Hakan'a burada bir kez daha teşekkür ediyorum. Daha sonra gizlice görüştüğüm Sayın Örs'ün sekreteri -ki adını saklı tutmamı özellikle istediği için burada kendisinden yalnızca Bayan H.Ş. olarak söz edeceğim- Erol Örs'ün son zamanlarda hep böyle sinirli, hırçın olduğunu, bunun benim araştırdığım kadın yazarla bir ilgisi olmadığını belirtti. Bayan H.Ş.'nin anlattığına göre, Erol Örs, kadın yazarın dosyasını almış, okuyacağına söz vermiş, ama sekreterinin çok iyi bildiği o meşhur çekmeceye atıvermiş. Çekmecenin ünü, oraya atılan dosyaların ilgisizlik ve havasızlıktan ölüyor olmalarından kaynaklanıyormuş. Tabii bayan H.Ş. bunu kadın yazara söyleyememiş çünkü iyi bir sekreterin daima patronuna sadık kalması ilkesini benimsemekteymiş. Sekreter hanımın özellikle altını çizdiği noktaysa, kadının dosyasının şampanya köpüğü renginde olduğuydu.</p>

  <p class="normal1">Dosyasını bu kez de Hayat Yayınları'na teslim eden kadının o yıl bir daha Cağaloğlu'nda görüldüğüne dair tek bir iz bile bulamadım. Daha sonra yaptığı bütün çalışmalar, bütün girişimler sonuçsuz kaldı. Ben de bütün notlarımı toplayıp, dolabıma kilitledim. Yarım kalmış bir hikâyenin hiçbir anlamı olmayacaktı... Notlarımı oradan kaldırdım ama kadını bir türlü unutamadım. Öyle ki, nereye gitsem, kiminle konuşsam, konuyu bir şekilde mutlaka kadına getirip, onu soruştururken yakalıyordum kendimi. Çevremdekiler önce alaya, sonra acımaya başladılar. Varlığı bile şüpheli bir kadını sayıklar olmuştum. Geceleri rüyama giriyor, uykumda bile bana rahat vermiyordu. Bu rüyalar çoğunlukla geceleyin Cağaloğlu'nda geçiyordu. Simsiyah gecede, ıpıssız sokakları ürkerek dolaşırken, burada ne işim olduğunu soruyordum kendime. Derken bir sokakta ansızın onu görüyordum. Yüzünün bir yanı kısa saçlı, doğal, taze, pırıl pırıl, öbür yanı kızıl saçlı, baygın bakışlı, "erkek yiyen" bir dişi. Elleri kolları rengârenk dosyalarla dolu. Yüzünün bir yanı yardım istiyor, diğeri az sonra saldıracak...</p>

  <p class="normal1">Bazen da onu çırılçıplak görüyordum rüyalarımda. Yüzü karanlık ama, bedeni dişilik sembolü dövmelerle dolu, sereserpe yatıyor.</p>

  <p class="normal1"><br /></p>

  <p class="normal1">Bir ara bacaklarını açıyor, bacaklarının arasından döne döne bir vida çıkıyor: İri, parlak metal, pırıl pırıl... Vidanın üzerinde de dişilik işareti var, altında da Picabia'nın imzası.</p>

  <p class="normal1">Canının çok acımış olduğunu düşünerek yanına koşmak istiyorum, birden yolumu ellerinde zincirlerle birileri kesiyor. Biraz sonra gözüm loş ışığa alışıyor ve bunların kendileriyle görüştüğüm yayımcılar, sanat danışmanı, editörler olduğunu görüyorum. Kadına yaklaşmamı önlüyorlar. Ellerindeki zincirlerle ne yapacaklarını merak ettiğimde, arkalarını dönüp, kadının yanıbaşında dizili duran <i>rengârenk</i> dosyaları zincirlemeye başlıyorlar. Dosyalar canlanıp, zincirlerden kaçmak istiyorlar, bir anda Cağaloğlu göğünü rengârenk onlarca kuş kaplıyor. Kuşların çığlıkları ve kanat sesleri kulaklarımı parçalıyor. İçim daralıyor. Ama elleri zincirliler bütün kuşları yakalayıp, zincire bağlıyorlar. İçlerinden biri bağırıyor: "Sıkın, sıkın, daha sıkın zincirleri!" Uyandıktan sonra, bu sesin eleştirmen Ziya Fâni'ye ait olduğunu hatırlıyorum, halbuki araştırmam sırasında onunla hiç görüşmemiştim... Ziya Fâni'nin bu rüyada ne işi olduğunu bir türlü çıkartamıyorum ama, o sık sık bu rüyalarda yer alıyor.</p>

  <p class="normal1">Zincirlerle sımsıkı bağlanan renkli dosyaların her sıkıştırılışında kadın canı yanarak inliyor. Bir ara İpek Anaïs'in son derece yumuşak, güzel sesini işitiyorum. "Çok fazla acıtıyorsunuz canını, biraz daha insaflı sıkıştırın şu zincirleri beyler!" diyor fısıldayarak. Ter içinde uyanıyorum!</p>

  <p class="normal1">İki yıl boyunca peşimi bırakmayan, bu kimliğini dahi çözemediğim kadın yazardan kurtulmak için çok uğraştım. Ondan nefret ettim, yeteneksiz, beceriksiz olduğunu düşündüm, çirkin, eğri-büğrü olduğuna kendimi inandırdım... Yok. Olmadı. Olmadı bir türlü... Yapıtı dışında, hakkında her türlü -birbirini tutmaz- bilgi edindiğim bu kadın yazardan asla kurtulamadım. Uğraştıkça iyice girdi hücrelerime, aklıma, fikrime... Sonunda notlarımı dolabımdan çıkarttım, iki yıl önce kapılarını çaldığım yayınevlerini yeniden tek tek dolaşmaya koyuldum. Bu kez onu bulmayı kesinkes aklıma koymuştum. Fakat iki yıl öncesinde bana birbiriyle çelişik de olsa bilgi verenlerin bir kısmı onu çoktan unutmuşlardı, bir kısmı da, işyerini kapatmak zorunda kalıp, çoktan Cağaloğlu tarihine karışmıştı. Umudumu yitirmek üzereyken, Memba Yayınevi sahibi Ayşenur ve Halit Ökmen imdadıma yetiştiler. Memba Yayınevi'nin son zamanlarda kurgu yayınları azaltıp, belgesel, bilimsel kitaplara ağırlık verdiği hepimizin malûmu olduğu için onlara uğramayı pek düşünmüyordum. Yine de bir deneyeyim diye kapılarını çaldım. Sayın Ayşenur Ökmen, iki sonbahar önce, kocası bir toplantı için yurtdışındayken genç bir kadının, elinde dosyasıyla Memba Yayınevi'ne geldiğini anımsadı:</p>

  <p class="normal1">"İçe dönük, solgun bakışlı, gözlerinin altı uykusuzluk ve mutsuzluk renginde, saçlarının uçları kırık, az duyulur bir sesle konuşan genç bir kadındı. Tırnak uçları yenmiş, elleri çatlak içindeydi. Bulaşık yıkarken eldiven kullanmadığı besbelliydi. Doğrusu bir yazar elinin zarif, bakımlı olması gerektiğini düşünmüşümdür hep..."</p>

  <p class="normal1">Kadını birçok bakımdan gözü tutmamasına karşın, dosyasını alıp, okumuş Ayşenur Hanım.</p>

  <p class="normal1"><b>"'Dişi Vida',</b> ilginç bir romandı. Dili güzeldi ve bir kadın olarak beni etkiledi."</p>

  <p class="normal1">Ayşenur Ökmen'in gösterdiği bu aydın tutum, bu nesnellik karşısında çok duygulandım. Tıpkı, kirli kentte yaşamaya alışmış birinin, temiz havada geçirdiği oksijen şoku gibi altüst oldum ve kendime hâkim olamayıp, ağladım. Fakat Ayşenur Hanım anlamasın diye, hapşırmış gibi yapıp, mendilimle kuruladım ıslak yanaklarımı. Ne yapayım, bir erkeğin de gözyaşı bezleri olduğuna hâlâ pek inanan yok... Yine de böyle bir duygusallık göstermem erkeklik gururumu zedeledi, ama bunun son zamanlarda bozulan sinir sistemimle ilişkisini bulup, bilimsel olarak yatıştırdım kendimi. Her neyse, ben kitaba dönüyorum yeniden. Kitabı bir solukta okuyan Ayşenur Ökmen, <b>'Dişi Vida'nın</b> Memba Yayınevi'nden yayımlanmasına karar vermiş. Karı-kocanın Memba Yayınevi'nden eşit hisseleri ve eşit hakları olduğunu bu vesileyle öğrenmiş oldum ben de.</p>

  <p class="normal1">"Her ne kadar yayınevinde eşit söz hakkına sahip olsam da, Halit dışardayken tek başıma kitabı basmak istemedim. Zaten dönüşü de yakındı. Kocam döndüğünde -ki, evliliğimizin yedinci yılıydı, çok kritik bir yıldır bu, evli misiniz? Ah evet, evli olsaydınız, bilirdiniz...Çok bunalımlı bir dönem yaşadık. Burada detaylara girmek istemiyorum, her evlilikte olur böyle şeyler. Az daha ayrılmaya kalkıyorduk... Oğlumuzun varlığı bile yardımcı olamadı. İşte bu karışık ortamda Halit'e <b>'Dişi Vida'</b> romanından söz ettim. Fakat o, benden gelen her öneriye ters tepki veriyor, her sözümden bunalıyor, hatta benden sıkılıyordu. Kitabı ben beğendim diye, o beğenmedi. Şimdi sular duruldu, kocamla aramız düzeldi. Yani, aynı evde birbirimize batmadan yaşamayı öğrendik. Ama kadının dosyasını iki ay içinde iade etmem gerekiyordu. Bir bahane bulup, geri verdik. Kadın dosyasını geri alırken ne sevindi, ne üzüldü. Hasta gibi bir hali vardı. Umutsuz bir hasta... Elleri yorgun insan gördünüz mü siz hiç? Elleri yorgundu onun. Yazık oldu kitaba, bizim yedinci yılımıza denk düştü..."</p>

  <p class="normal1">Çemberlitaş'tan kederli kederli aşağı doğru yürürken, kadın için kaygılarım giderek büyüyordu. Ya başına bir şey gelmiş, ya... Ya onu hiç bulamazsam... Hayır, hayır, pes etmemeliydim. Bulmam gerekiyordu, başka çarem yoktu artık. Elimde kala kala bir tek, son yayınevi olarak Sevgiyolu kalmıştı. Kapıyı genç insanlar açtı, beni buyur edip, çay ikram ettiler. Adının açıklanmamasını özellikle isteyen Sevgiyolu Yayınları sorumlularından biri -politik sakıncaları olabileceğinden, bu isteği saygıyla karşıladım- kadını teşhis etti:</p>

  <p class="normal1">"Çok 'küçük burjuva' tavırlıydı. Saçları modaya uygun permalıydı, yüzü makyajlıydı ve ciklet çiğniyordu. Proleter terminolojiyle yabancıydı ve sınıf bilincinden yoksundu. Fakat biz demokrat tavrı prensip edinmiş insanlarız ve kapımızı çalana önyargılı davranmayız."</p>

  <p class="normal1">Elimizde çay bardaklarıyla geniş bir halka olmuş, adını açıklayamadığım yayın sorumlusunu dinliyorduk. Sigara dumanından çok rahatsız olmama rağmen, benimle birlikte pür dikkat yayın sorumlusunu dinleyen gençlerin bu ilgisinden heyecanlanarak, sonuna kadar hiç kesmeden her anlatılanı dinledim. Bir saat sonra Sevgiyolu Yayınları'ndan çıktığımda, bütün anlatılanlardan çıkarttığım kadarıyla kadının kitabı yayımlanmak üzere yayın programına alınmış, fakat sosyal talep nedeniyle daha önce yayınlanması gereken Marksist teorik kitaplar bu programı iki yıl kadar erteletmiş. Kadın sonunda gelip dosyasını geri almış. Fakat onu kitabının iki yıla yakın rafta beklemesi değil de, dosyanın değişen rengi şaşırtmış. "Bunun rengi yeşildi, nasıl gri olmuş?" diye üst üste sormuş. Güneşten solmuş olabileceğini söylemişlerse de, o kendi kendine söylenerek, veda bile etmeden çıkıp gitmiş.</p>

  <p class="normal1">Peykâne Yokuşu'ndan yukarı doğru ilerlerken artık onu hiç bulamayacağım paniği içindeydim. Kimdi bu kadın, nasıl bir kitap yazmıştı ve ona ne olmuştu? Neden ortadan kaybolmuştu, şimdi ne yapıyordu? Tanımadan ona tutulmuş muydum yoksa gerçekten? Belki de onu tanımadığım için tutulmuştum ona... Bilemiyorum, hiç bilemiyorum. O sırada, işte tam o sırada onu gördüm. Kendi kendine konuşarak, önümden gidiyordu. Dosyası koltuğundaydı; yeşil! Gidip, koluna girmek, rengini bir türlü öğrenemediğim gözlerine bakmak, ona dokunmak, romanını gerçek gözlerle okumak istedim. Ama çok hızlı yürüyordu, koşar adımlarla takip ettim. Evet ufak tefekti, kısa saçlıydı ama daha başka bir şey göremiyordum ki... Derken yokuşun başında, bir işhanına girdi, hemen peşinden ben de. Kendimi tavşanı kovalayan Alice gibi hissediyordum. Baktım asansör üçüncü katta durdu, merdivenleri ikişer ikişer atlayarak çıktım üçüncü kata. Tek kapı vardı, tereddütsüz çaldım zili. Kapıyı ince, uzun, genç bir adam açtı, dostça gülümsedi. Biraz önce içeriye giren kadınla görüşmek istediğimi söyleyince, şaşkın şaşkın baktı. O zaman kapı zilinde 'İşlem Yayınları' yazılı küçük levhayı gördüm. Hemen toparlanıp, bir araştırma için geldiğimi belirttim. Nazik insanlardı doğrusu. İçeri buyur edildim. Sıcak elmalı oraletimi içerken, yayınevinin sorumlusu, genç, güler yüzlü, hoş bir kadın odasındaki işlerini bırakıp yanıma geldi. Müthiş tedirgindim. Yazar kadının buraya girdiğinden emindim, fakat hâlâ bulamamıştım. Çevreye şöyle bir göz attığımda kapıları açık iç odalarda genç insanların çalıştığını görmüştüm. Tek şüphelendiğim yer, arkamda kapısı sımsıkı kapalı duran odaydı. Bana kapıyı açan genç adamla, işlerini bırakıp benimle ilgilenen sorumlu kadına yaptığım araştırmayı anlattım. Yayınevi sorumlusu genç kadın bir kahkaha attı:</p>

  <p class="normal1">"Hiç üzülmeyin, onun izini buldunuz!" Kalbim yerinden çıkacak gibi çarpmaya, soluğum kesilmeye başladı. Onun izini buldum? Buldum demek!...</p>

  <p class="normal1">Genç adam kalktı, arkamda, kapısı kapalı odayı açtı. Peşinden ben de daldım odaya. Oda loştu. Gözlerim alışınca masa başında tek başına oturmuş, şişman, orta yaşlı bir adam gördüm. Elinde piposu, bir gemi maketine dalmış, öylece oturuyordu. Sakalına konan sineği kovmuyordu. Canlı mıydı, hiç anlayamadım... Ama odada ondan başka kimse yoktu. Beni ürkütecek kadar gerçek dışı bir manzaraydı bu ve rüyada olmadığımı anlamak için kendimi çimdiklemek zorunda kaldım. Odada tuhaf bir küf kokusu vardı, sanki yıllardır havalandırılmamıştı burası... İçim ezildi. Kendimi dışarı attım. Arkamdan, ince, uzun genç adam da çıktı. Elinde bir kitap tutuyordu. Gülümseyerek kitabı uzattı; <b>'Dişi Vida'.</b></p>

  <p class="normal1">Olamaz. Sonunda yayımlanmış kitap demek. Çok sevindim. Sarılıp öpmek geldi içimden onları. Demek, demek nihayet kitabı okuyan, okuyup beğenen, beğenip yayımlayan birileri olmuştu. Sevinç çığlıkları bedenimden cıvıl cıvıl dalgalarla yayıldı çevreme. Ama onlar, o tuhaf odanın kapısını kilitlemekle öylesine meşguldüler ki, benim heyecanımı fark etmediler bile.</p>

  <p class="normal1">Genç sorumlu bayan, sıcak bir gülümsemeyle anlattı:</p>

  <p class="normal1">"Kitabı bize getirdiğinde -siyah beyaz damalı bir dosyadaydı- aldık, inceledik ve yayımlamaya karar verdik. Çok sevindi. Malum, ilk kitap heyecanı! Durun bakayım, nasıl bir kadın olduğuna dair sorunuzu şöyle yanıtlayabilirim; onda her yere yabancı insanların ıssız yalnızlığı vardı. Kendi ülkesinde yabancı insanlar vardır ya, öyle işte... Tam bir 'outsider' yani! Her neyse, kitabın yayımı sırasında biz Cağaloğlu emektarlarının pek alışkın olduğu bazı küçük aksaklıklar oldu. Olacak tabii, burası Türkiye ve ekonomik, sosyal, kültürel eksiklikleri malûm... Bazı dizgi, kapak yanlışlıkları ve bu gibi... Biz bunlara alışkınızdır, ama kadın kitabının bu hatalar nedeniyle dokuz ay geciken yayımından çok etkilendi. Sinirli, alıngan, hatta 'offensive' derler ya, öyle oldu. Dedim ya, ülke koşullarına yabancı, uyumsuzdu. Ama biz bu tepkiyi çok normal karşıladık, malûm, yazarlar 'uç' insanlardır.</p>

  <p class="normal1">"Kimler görüp, kimler tanıyor insan Cağaloğlu'nda çalışınca... Her neyse, sonunda kitap yayımlandı, fakat yine bir Cağaloğlu hatası olarak yalnız üç adet basılmıştı. Birini yazara verdik, birini eleştirmen Ziya Fâni'ye, sonuncusunu da kendimize alıkoyduk. Eğer piyasada tutarsa, önceden planladığımız gibi iki bin adet basacaktık. Ama..."</p>

  <p class="normal1">Oraletinden bir yudum alıyor; "Ama olmadı. Kitaba hemen hiç ilgi duyulmadı. Bu, elbette kitabın kalitesiyle ilgili bir durum değildi. Piyasada neler satıyor, kaç falanca baskı yapıyor, biliyorsunuz. Ama sorun başkaydı. Bu kadının 'arkası' yoktu. Anlıyorsunuz değil mi? Sesi bu yüzden duyulamadı. Yoksa, kitap hiç de fena değildi. Aksi halde neden yayımlayacaktık ki?"</p>

  <p class="normal1">Peki kadına ne olmuştu? Şimdi neredeydi, ne yapıyordu?</p>

  <p class="normal1">"Biz de bilmiyoruz. Bir iki kez telefon ettik. Otomatik telesekreter bize tuhaf bir mesaj verdi.</p>

  <p class="normal1"><b>"'Dişi Vida'nın</b> yazarı, insan ve çevre etkenleri yetmezliğinden kan dolaşımı bozukluğu geçirmiş ve kendi isteğiyle bitkisel yaşama geçmiştir." Biz bu mesajı yazarca bir şaka olarak alıp, güldük. Çok zekice sayılmazdı ama yine de espriliydi. Fakat daha sonra ondan hiç haber alamadık..."</p>

  <p class="normal1">İşlem Yayınları'ndan <b>'Dişi Vida'nın</b> üçüncü ve son kopyasını almam hiç de güç olmadı. Kitabı heyecanla çantama yerleştirirken, bana kapıyı açan ince uzun, genç adam bir şeyler anlattı, o heyecan içinde aklımda kalan şu oldu:</p>

  <p class="normal1">"Yüzyıllık Direngen Dergisi'nden Güneş Günoğlu, yıllarca bazı yayınevlerinin dağıtım sorunu olduğuna dair yazılar yazdı ama zaten üç adet basılmış bir kitabın bir dağıtım sorunu olamayacağı için, pek üzerimize alınmadık doğrusu."</p>

  <p class="normal1">İşlem Yayınları'ndan uçarcasına çıkıp, en yakın pastaneye koştum. Piyerloti Kahvesi'ne girdim, bir kahve ısmarladım. Artık o beklediğim güzel an gelmişti. Kadına ait elle tutulur bir şey bulabilmiştim. Nihayet kitabını okuyacak, hakkında gerçek, kendi kaleminden çıkmış şeyler öğrenecektim. Çantamı açtım, kitabı aradım. Bulamadım! Toprağa sakladığı en değerli kemiğini arayan bir köpek gibi çantamı kazdım. Yok!</p>

  <p class="normal1">Deli olmak üzereyken, elime değen ıslak bir şeyle irkildim. Dikkatle baktım: Aaa, bir demet fesleğen!.. Ben fesleğen severim ama, almadım ki... Fesleğeni çıkarttım, masaya koydum.</p>

  <p class="normal1">Dakikalarca baktım ona.</p>

  <p class="normal1">Fesleğen: Ocimum basilicum.</p>

  <p class="normal1">Yıllar süren dakikalar sonra kendime geldiğimde, koşarak evime döndüm ve fesleğeni suya koydum.</p>

  <p class="normal1">Solmasın diye...</p>

  <p class="normal1"><br /></p>

  <p class="normal1" style="text-align: right;">Aralık '86 İstanbul Eylül '87 Marmaris</p>
</body>
</html>
