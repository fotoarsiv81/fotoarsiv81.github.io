<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buket Uzuner - Güneş Yiyen Çingene</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body>
  <p class="normal2"><br /></p>

  <p class="normal2" style="text-align: center;">GERÇEKLİĞE VE ÜLKESİNE YENİK DÜŞMEYEN DÜŞLER</p>

  <p class="normal1"><br /></p>

  <p class="normal1" style="text-align: right;"><i>"Sonunda gerçekliğe ve İspanya'ya yenik</i></p>

  <p class="normal1" style="text-align: right;"><i>düşen Don Quixote, 1614 yılında, doğduğu</i></p>

  <p class="normal1" style="text-align: right;"><i>köyde öldü. Miguel de Cervantes de onun</i></p>

  <p class="normal1" style="text-align: right;"><i>ardından kısa bir süre daha yaşadı ancak."</i></p>

  <p class="normal1" style="text-align: right;">Jorge Luis Borges</p>

  <p class="normal1" style="text-align: right;"><br /></p>

  <p class="normal1"><i>Nesrin A. 'ya...</i></p>

  <p class="normal1"><br /></p>

  <p class="normal1">Nilşen bana rastladığında, ben de ona rastladım. Bu rastlantının bizi pek etkilediği söylenemez. Hemen sonra, ikimiz de ayrı ayrı kendi yaşantılarımızı sürdürdük, taa ki şu havaalanı meselesine dek...</p>

  <p class="normal1">Nilşen bir sabah uyandığında, ertesi yıl başına gelecekleri düşünüp, hayıflanmadı. Sevinmedi de... Dahası, benim bunları sonradan düşünüp, kafa yoracağımı hiç bilemedi. Yirmi dokuz yaşında İstanbul'a gidecek bir uçağı beklerken yaşayacaklarını kimse önceden bilemezdi. Siz birazdan başınıza gelecekleri, daha kötüsü, başınıza gelmeyecekleri biliyor musunuz sanki?</p>

  <p class="normal1">François, Montpellier'in küçük bir köyünde canı sıkılmış, umutsuz ve asla okula gitmemiş yirmi yaşında bir delikanlıyken, iki yıl sonra Orly Havaalanı'nda Nilşen'e rastlayacağını düşünemezdi bile. Siz, bırakın iki yılı, gelecek ay kime rastlayacağınızı, daha fenası, kime rastlayamayacağınızı düşünebiliyor musunuz yani?</p>

  <p class="normal1">Andreas aynı havaalanında Leon'dan bir gün önce Nilşen'in kendisini yolcu ettikten sonra neler düşüneceğini, Leon, Türkiye'yle Londra arasına sıkışan yaşantısının tam bağlantı yerine çöreklenen Nilşen'in anlamını Orly'de kavrayacağını, önceden tahmin edemezdi. Ama ben, bütün bunları taa o zaman biliyordum, çünkü aslında bütün hayatlar birbirinden farklı olduğu kadar, birbirine benzer! Nilşen'in başına gelenler, daha 1912'de babaannemin, 1980'de benim başıma gelecekti. İnansanız da, inanmasanız da, bütün bunlar bir gün sizin de başınıza gelecektir, çünkü; aynada gördüğünüz suretinizdir!</p>

  <p class="normal1">Anlatacağım olayın bütün kahramanları hayatta bugün, fakat konuşmamaya yeminliler. Hepsi kendi dinî ve ahlâkî inançları ve inançsızlıklarına göre yemin ettiler, fakat birbirlerinin yeminli olduğundan haberleri yok! Ben, onları zamanın tanıklığı altında, bir yazarın bütün zaafları ve meziyetlerinin getirdiği kaçınılmaz kurgusal hileler ve düşsel çeşitlemelerle kâğıda geçiriyorum.</p>

  <p class="normal1"><br /></p>

  <p class="normal1">ŞİMDİKİ ZAMAN</p>

  <p class="normal1"><i>Nilşen:</i> Yirmi dokuz yaşında. Trabzon'da doğdu. Yeşil, badem gözlü, siyah saçlı. 42 kg. Çevrebilimci. Ankara'da yaşıyor. Çocukluğu babasının işi nedeniyle Madagaskar'da geçti. Sorbonne'da toplumbilim ve çevre hukuku okudu. Şiir seviyor, flüt çalıyor ve yaprak biriktiriyor. Jacques Brel ve Suzanne Vega dinliyor. Anadili Türkçe, Fransızca biliyor, İngilizce öğreniyor.</p>

  <p class="normal1"><i>Leon:</i> Otuz yedi yaşında. İstanbul'da doğdu. Esmer, kıvırcık saçlı, bıyıksız. 67 kg. Ailesi Kudüs'e göçtükten sonra, kendisi de Londra'ya taşındı. Üniversitede felsefe tarihi anlatıyor. Şiir ve deneme yazıyor. Yürümeyi seviyor. Beatles, Bob Dylan, Keith Jarrett ve Yidiş şarkıları dinliyor. Anadili Türkçe, İngilizce biliyor, çok az İbranca anlıyor.</p>

  <p class="normal1"><i>Andreas:</i> Otuz bir yaşında. Atina'da doğdu. Siyah saçlı ela gözlü, bıyıksız. 70 kg. Edinburg'da çevre mühendisliği (endüstriyel atık sular) doktorası yaptı. Atina Polyteknik'te ders anlatıyor. Anneannesi İzmirli. Tenis oynuyor, gitar çalıyor, Theodorakis, Livaneli, Joen Baez, Spyro, Gyra dinliyor. Anadili Yunanca, İngilizce biliyor, çok az Türkçe anlıyor.</p>

  <p class="normal1"><i>François:</i> Yirmi iki yaşında. Güney Fransa'da, haritalarda adı yazılmayan bir köyde doğdu ve orada büyüdü. Okuldan kaç kez kaçtığını hatırlayabilen yok. Daha sonra evden ve köyden de kaçtı. Montpellier ve Nimes'de bulaşıkçılık, garsonluk yaptı. Kumral, yeşil gözlü, bıyıksız. 75 kg. Marangozluğa eli yatkın. Michael Jackson ve Madonna dinliyor. Her şeyden çabucak sıkılıyor ve bıkıyor. Paris'te küçük bir kafede garsonluk yapıyor. Anadili Fransızca, okuma-yazması var.</p>

  <p class="normal1">Nilşen, günlük harcırahı 79 Amerikan Doları (bu 475 FF ve bu satırlar yazıldığında 142.000 TL kadar bir şey ediyor) cebinde, Paris'e indiğinde, havayı derin derin içine çekti. Bu kokuyu sevdi. Kentlerin kendine özgü havaları vardır ama son yıllarda artık hepsi kükürtdioksit benzeri kokuyorlar! Ama Nilşen, Paris kokusunu duymayı öyle çok istiyordu ki, elbette bu kadar uğraşınca duydu. İçini zıpkın gibi kesen bir heyecan dalgası kapladı. İşte dört yılını geçirdiği Paris'teydi yine! Gerçekten onu heyecanlandıracak şeyler mi yaşamıştı bu dört yıl içinde? Bilmiyorum. O zamanlar yanında değildim. Fakat zamanın çoğunlukla iyi anılardan yana olduğunun son elli yıldır farkındaydım.</p>

  <p class="normal1">Nilşen, ucuzca ama konforlu oteline yerleşti. Gelecek dört gün içinde katılacağı seminerin notlarını düzenledi, bu iş için Ankara'da ödünç parayla satın aldığı iki asık yüzlü elbiseyi askıya astı. (Siyah bir döpiyes, neftî bir elbise.) Diğer elbiselerinin canlı renkleri ve biraz tuhaf modelleri yanında, bu ikisi yapayalnız kaldılar. Bir insanın kendini böyle kesin biçimde ikiye ayırabilmesinin faturası nedir acaba? Bunlar bitince, eflatun üzerine yeşil puanlı telefon defterini çıkartıp, A harfini açtı;</p>

  <p class="normal1">— Alo, Andreas'ı soracaktım. Geldi mi Paris'e?</p>

  <p class="normal1">Andreas bir gün önce gelmişti ve hemen buluşabileceklerini söyledi. Nilşen, defterinin L harfini açtı ve bu kez de;</p>

  <p class="normal1">— Aloo, Leon'u soracaktım, Londra'dan gelecekti?</p>

  <p class="normal1">Leon'un uçağı iki saat sonra Paris'te olacaktı, otel resepsiyonisti odasının rezerve edilip, bekletildiğini bildirdi. Nilşen, kendi otelinin telefonunu verip, Leon'a haber verilmesini sıkı sıkı tembihledi.</p>

  <p class="normal1"><br /></p>

  <p class="normal1">İLK DÜŞ</p>

  <p class="normal1">Andreas, Nilşen'i ilk tanıştıkları kafede, Cafe du Reve'de bekledi. Üç yıl önce, yine bir çevre sempozyumunda hiç mi hiç farkında olmadan aynı otelde kalmışlar, ama aslında birbirlerini, ayrı ayrı gittikleri bu kafede Türkçe konuşan bir delikanlıya 'merhaba' derken tanımışlardı. Üç yıl içinde tam dokuz kez buluştular, bu onuncusu! Her keresinde artık görüşmemeye karar verilen ya da hiç ayrılmayacakları sonucu çıkartılan ama hâlâ süren bir <i>DÜŞ: Aşk, günlük hayatın bayağılıklarına bulaştırılmadan ve eskitilmeden daha canlı ve uzun yaşar.</i></p>

  <p class="normal1"><br /></p>

  <p class="normal1">İKİNCİ DÜŞ</p>

  <p class="normal1">Leon, o akşam otelinde bulamadığı Nilşen'e not bıraktı, ertesi gün öğle üzeri buluşup, küçük bir İtalyan lokantasına gittiler. Leon bundan on bir yıl önce yaz tatili için İstanbul'a gittiğinde, babasıyla Paris'ten İstanbul'a gelen Nilşen'e, o zamanlar hâlâ yapılan bir şiir okuma matinesinde rastladı. O gün okunan bir şiiri ikisi de ezbere anımsarlar; adı 'Yağmur Kaçağı'dır. Nilşen on sekizlerinde bir kızdı o zamanlar. Yine aynı parlak siyah saçlar, parlak badem gözler ve ısırgan mizah anlayışı! (belki de anlayışsızlığı...) Bir uluslararası gönüllü kuruluşa doktorluk yapan babasının peşine takılıp Madagaskar'a gitmişti. Bu ayrılığı, annelerine hiç uymayan maceraperest yapısından ötürü babasına ömür boyu bir suç olarak yükleyen iki ablası gibi algılamamıştı hiç. Değişik Afrika ülkeleri ve çoğu Madagaskar'da geçen çocukluğu zıpzıp dergisindeki çizgi romanları kendi yaşantısına taşıyıvermişti. Sonra liseyi Türkiye'de okumuş ve ardından bu kez Paris'te yaşayan babasının yanına, üniversite eğitimine...</p>

  <p class="normal1">Leon'la on bir yıldır farklı kıtalarda sayısız kereler buluştular, birbirlerini ziyaret ettiler. Aynı yemeği, aynı evi, aynı keyif ve sıkıntıları, ilk insanın birbirine en yakın olabileceği sanılan o noktada buluşup, paylaştılar. İkisi de hep özledikleri zeki ve duyarlı sevgiliyle, zeki ve anlayışlı kardeş karışımını birbirlerinde bulmuşlardı. Böylesi bir ilişkiyi ne gerçek kardeş ne de sevgili olsalar yaşayamayacaklarını o zamanlar henüz bal gibi bilmiyorlar, ama şiddetle hissediyorlardı. Zamanla bal gibi öğrendiler tabii. Çünkü ikisinin de zamanla pek beğendikleri sevgilileri olmuştu, eskiden beridir de ikişer kardeşleri vardı. Hatta içlerinden biri evlendi bir ara. Bu eş, diğerinin arkadaşını yürekten benimsemekle birlikte, içinde daima bir soru işareti kaldı. Genç sevgililerin içlerinde daima soru işareti şeklinde bir kurtçuğun bulunmasının yararlarından söz eden bazı yazarlar olsa da, ben bu konuda hâlâ karar vermiş sayılmam. Leon ve Nilşen'e gelince, onlar hep bir düşün peşinden sürüklendiler; <i>DÜŞ: Sürekli ve coşkulu bir aşkın dostluğa dönüşmüş şeklini inançla korumak!</i></p>

  <p class="normal1"><br /></p>

  <p class="normal1">ÜÇÜNCÜ DÜŞ</p>

  <p class="normal1">Bu üçüncü düşün François'la ilgili olduğunu sanıyorsunuz ya da öyle birkaç satır okumayı umuyorsunuz belki, ama değil! Bu üçüncü düşü kendime ayırdım. Benimkisinin, Nilşen'in iki düşüyle kıyaslanınca, önemsiz, hatta masum sayılabileceğini sanıyorum. Çünkü, aşkın günlük yaşamın bayağılıklarına bulaştırılmadan ve eskitilmeden daha canlı ve uzun yaşayacağına inanmıyorum ben! İnsan zaten günlük yaşamın bayağılık ve acayiplik denizine doğduğu gün batmıştır. Bunun derecesi farklıymış, ne yazar!.. Yoo hayır, bu karamsarlık değil, aksine tam bir iyimserlik; günlük yaşamın o kadar da korkunç olduğunu sanmıyorum ben. Aşkın sürekli ve coşkulu olanının dostluğa dönüşmüş şeklini inançla korumak düşüne gelince; aşkın yüzlerce çeşidi olduğunun farkındayım ama, tümünün de bu isterse Nilşen'le Leon'un geliştirdiği gibi cinselliği geri plana itilip, dostluğu ön plana çıkartılmış bir çeşidi olsun, yine de tavsama tehdidiyle tir tir titrediğini biliyorum. Bunu ister her şeyin değişmesiyle açıklayın ve adına diyalektik mantık deyin ya da isterseniz kategorik mantıkla yapın açıklamanızı, bence artık önemi yok!</p>

  <p class="normal1">Nilşen'in iki düşünü tartıştıktan sonra gelelim benim düşüme; inanmayacaksınız ama benim <i>DÜŞ'üm bu öykünün sonunda Nilşen'in Don Quixote'a, benim de Miguel de Cervantes'e benzer bir akıbete uğramamamızdır!</i></p>

  <p class="normal1"><br /></p>

  <p class="normal1">GERÇEĞE DÖNÜŞ (Şimdiki Zaman)</p>

  <p class="normal1">Nilşen hem çevre sorunları sempozyumuna başarıyla katılımını, sürdürdü, hem de Atina'dan ve Londra'dan yalnızca onunla buluşabilmek için Paris'e gelen iki erkeği birbirine karıştırmadan görmeyi... Sempozyumda ciddi, hırslı ve ataktı. Kadın olmasına rağmen, iş konsantrasyonuna aşk dalgınlığını karıştırmayarak beni şaşırttı!</p>

  <p class="normal1">Andreas, Nilşen'in oteline hiç gelmedi. Çevrecilerin içinde mutlaka kendisini tanıyacak birileri çıkacak, bu da şu an hiç hazır hissetmediği bilimsel konuşmaları doğuracaktı. Daha çok bir banliyö evinde, yanında kaldığı kuzeninde buluşup, seviştiler. Sevişmeleri eskisi gibi canlı ve tutkuluydu. İkisi de bu ilişkiyi Andreas'ın geçen yıl evlendiği Rodoslu Helena'yı incitecek bir aldatmaca saymıyordu. Kendilerini fazlaca önemsemiyorlardı bence.</p>

  <p class="normal1">Hafta sonu güzel bir sevişmenin sabahında bedeninin kıvrımlarına sinen sevgi sıcaklığıyla oteline dönen Nilşen'e, resepsiyondan bir misafiri olduğunu söylediler. Leon mu? Hayır. Neredeyse ikiz kardeşi sanılacak bir genç kadın; Rodoslu Helena bu!</p>

  <p class="normal1">Bundan sonrasını onların anlatmasını tercih ederdim ama, iki kadın öyle çok konuştular ki, konuşmalarını bölmeye cesaret edemedim. Birbirlerini sevip sevmediklerini bilmiyorum. Hem sevgi anlayışları hem de kişilikleri çok farklı, fakat baktığınızda ikiz kardeş sanıyorsunuz. Bir erkek bunca benzer ve benzemez iki kadını aynı anda sevmekten sıkılmaz mı? Eğleniyor olmalı diye düşündüm. Nilşen'in hiçbir zaman kendini kimseye teslim etmeyecek yapısı ve hiç sahiplenmek istemeyişindeki gerilim ve Helena'nın tamamen teslim oluşundaki heyecan... Ne baş döndürücü bir zıtlık! Birbirlerine ne dostça ne de düşmanca sayılmayacak bakışlarla bakan 'suyun iki yanından gelme' kadınlar, akşama doğru birlikte Orly Havaalanı'na gittiler. Helena, Andreas'dan habersiz, yalnızca Nilşen'i görmek için geldiği Paris'ten, onun elini sıkarak ayrıldı. Sizi hayâl kırıklığına uğratacak belki ama, Helena tam veda ederken gebe olduğunu ve kocasını kendine bırakmasını söylemedi 'öbür kadına'. Zaten gebe de değildi.</p>

  <p class="normal1">Nilşen, havaalanı dönüşü Cafe du Reve'ye uğradı, konyakla kahve içti. Çünkü mevsimlerden kıştı. Oteline döndüğünde Leon'u, lobide kendini bekler buldu. Bir Yunan lokantasına gittiler. Bol bol uzo içtiler. Leon, Edip Cansever ve Attilâ İlhan'ın şiirlerini mırıldandı, sonra da kendi yeni şiirlerinden bazılarını okudu (çoğunu Türkçe yazıyor):</p>

  <p class="normal1">...son sitemim ilk gençliğime/yakın heyecanın sonbaharında/havada tuzlu bir renk/denizde siyah saçlı dalgalar.../hep bir şiir/seni buluşturacak/gençliğimle/telaşsız bir heyecan/parlak bir dinginlik/yazmak istedim,/fakat ben/hâlâ burada amatör/âşık bir RİAŞ'ım...</p>

  <p class="normal1">Alkol, şiir ve kahkaha. Kahkahaları lokantanın duvarlarını zorladı, duvarları delip, geceye daldı, gitti. Bir tanesi Paris'in öbür ucunda, gündüz vardiyasında çalıştığı için gece boş olan François'in kulaklarına değdi. Hiç tanımadığınız kahkahalar kulağınıza gelirse ne yaparsınız? Tedirgin oldu François. Kalktı, banka cüzdanını açtı, birikmiş filanca miktar parasına baktı. İyi ama bu parayla ne yapacaktı? Daha iyi bir odaya mı taşınacaktı, daha iyi giysiler mi alacaktı, daha pahalı ayakkabılar, yeni motosiklet, daha çok kaset, daha iyi bir müzik seti? Daha iyi bir kafede çalışsa? Neden? Şimdi çalıştığı yeri seviyor, bahşişi fena değil, çalan müzik de kafa ütülemiyor... Belki daha şık kızlarla çıkar artık? Peki ama sonunda ne olacak yani?.. Bunları düşünmek hiç heyecanlandırmadı onu. Tıpkı küçük bir çocukken köyde sıkıldığı gibi, yine sıkıldı. Sinemaya gitti, sevgilisiyle buluşup, sevişti. Çıktığı bütün kızlar gibi bu da ağzı küfür kokan, güzelliğine zarafet katılmamış bir kızdı. 'Kaymaksız süt gibi,' diye düşündü. Peki ya kendisi? Dehşetli yakışıklı yüzü, inanılmaz çekicilikteki genç erkek bedeni, kadınların beğenili, davetkâr bakışlarını istisnasız üzerine toplayışı, sık sık mankenlik teklifi alıyor oluşu gururunu okşamaktan öte neye yarıyordu? Kılını kıpırdatmak için bile tek dürtü, heyecan uyandıracak bir yol olsa... Sonuçta yine bunalıyor, sıkılıyor, çocukluğundan beri hiç yakasını bırakmayan can sıkıntısı ve boşluk duygularından kurtulamıyordu. Ne yapmalı, neyin peşinden koşmalı, ne işe yaramalı? (bir işe yaramalı mı?) François bilmiyor ama, ben onu Martin Eden'in ilk zamanlarına benzetiyorum birazcık. Gerard Depardieu'nün ilk yıllarındaki köylü fiziği de adamakıllı uyuyor tipine. Fakat bunun işi Martin Eden'den daha zor, bir de 1988'lerin Paris'inde yaşıyor!</p>

  <p class="normal1"><br /></p>

  <p class="normal1">GENİŞ ZAMAN</p>

  <p class="normal1">Nilşen, sabaha karşı oteline döndüğünde pat diye ayıldı. Oysa biraz daha sarhoş kalmak, keyif çatmak istiyordu. Hâlâ sarhoş olan Leon'u oteline göndermek üzere güç bela bir taksiye bindirdi. Oda servisi olmayan otelinin lobisindeki kahve otomatından bayat, acı bir fincan (kağıt bardak) kahve alıp, odasına çıktı. Oturup düşündü; önce Andreas'ı ve Helena'yı. Leon ve eski eşini... Sonra da kendini. Bu arada düşünmeyi atladığı bir yığın insan vardı elbette ama, herkesin filminde figüranlar ve isimsiz kahramanlar yok mudur?</p>

  <p class="normal1">Ankara'ya döndüğünde kendini bekleyen kedisi Mumuk'u, işlerini ve arkadaşlarını gözünün önüne getirdi. Hepsi bu mu? Yani insan otuz yıla yaklaşan ömrüne (beş ay sonra otuzuna girecek) yalnızca bunları mı sığdırabilir? Beri yandan Afrika renkleri, Avrupa kokuları ve Türkiye sesleriyle yoğrulan zepzengin bir gençlik!</p>

  <p class="normal1">İyi ama, yirmi dokuz yılda neler inşâ edilebilir, neler yıkılır? Neler kaçırılır ve neler yakalanmalıdır? Okuduğu kitapları, beğendiği yazarları, sanatçı ve bilimadamlarını düşündü. Canlıları ve ölüleri, tanıdıklarını, tanımadıklarını, okuduklarını ve toplantıları...</p>

  <p class="normal1">Andreas, bütün aykırılığına karşın kendine herkesinki gibi bir hayat kuruyordu. Leon şimdiden kırk yaş bunalımına giriyor, 'nostaljik takılıyor' yalnız ve başarısız sayıyor kendisini... Nilşen'in genç direngenliğiyle besleniyor.</p>

  <p class="normal1">Eski eşler, eski kocalar, eski karılar... Onlar eskiyorlar! Yaşasalar bile, bir süre sonra ölüler gibi yıpranıyor suretleri, siliniyor gerçeklikleri yaşamdan.</p>

  <p class="normal1">Nilşen, sigara içmiyor. Ben bu öykünün yazarı olarak öykünün tam burasında Nilşen'in eline bir sigara tutuşturmak isterdim, iyi yakışırdı doğrusu. Ayrıca Don Quixote'u gerçek bir kahraman gibi Nilşen'in odasına getirip, bu ikisini konuşturmayı da pek isterdim. (Ben de Cervantes'le buluşmayı arzu ederdim laf aramızda.) Ama nerede o eskiden yazarların sahip olduğu bütün ipleri oynatma hakkı? Günümüzde yazarları yöneten yazdıkları kişiler, biliyorsunuz...</p>

  <p class="normal1">Sabah olduğunda, Nilşen iki saatlik tuhaf rüyalarla dolu rahatsız bir gecenin ağırlığıyla sersemlemiş olarak kalktı. Duş yaptı, kendine çeki düzen verdi. Bir karara varmış mıydı? Bilmiyorum. Fakat yüzü dingindi. Buna huzurlu denebilir mi, karar veremiyorum. Eşyalarını toplamadan, doğruca havaalanına gitti.</p>

  <p class="normal1"><br /></p>

  <p class="normal1">ŞİMDİKİ ZAMAN</p>

  <p class="normal1">Andreas sarılıp Nilşen'i öptü. Sevdiği kadını görmek için bir haftalığına geldiği Paris'ten ayrılıyordu ve sevdiği öbür kadına gidiyordu. (Hayat bir gidiş-geliş midir yoksa?) Bir gün bir yerlerde yeniden buluşmak üzere <i>ciao!</i></p>

  <p class="normal1">Olympic Hava Yolları Andreas'ı aldı ve havalandı. Nilşen arkasından baktı. 'Tam sevebileceğim erkek,' diye düşündü. Dönüp, küçük İtalyan lokantasında Leon'la buluştu. Akşam uçağıyla Leon'u yolcu etmek için havaalanına geldiklerinde, Leon'un yüreği burkuldu. "Seni son kez görüyormuşum gibi bir his var içimde," dedi ağlamaklı. "Kırk yaş krizin olmalı," diye geçiştirdi Nilşen onu. Acımasızı oynamak, görmezden gelmekle eşanlamlı mıdır? British Airways Leon'u aldı ve havalandı. 'Tam dost olacağım erkek,' diye düşündü ardından. Cebinde kalan parayı Cafe du Reve'de harcadı. Tam kapanmak üzereyken, kibarca uyarıldı. Nilşen'i uyaran, çok yakışıklı, genç bir garsondu. Tabii hemen kimden bahsettiğimi anladınız. Zaten François artık öyküye girmeseydi, neredeyse öykü bitiyordu. Nilşen, köylü olduğu ellerinin çizgilerinde yazılı genç adama sevgiyle baktı ve şöyle söyledi: "Ne kadar yakışıklı olduğunu mutlaka biliyorsun genç adam fakat bu düşlerini gerçekleştirmene yetiyor mu?" François büyülenmiş gibi kaldı. "Hayır Madame, yetmiyor. Siz her şeyi nasıl çabucak anladınız acaba?"</p>

  <p class="normal1">Nilşen gülümsedi; "Bilmem, üçüncü göz olmalı," dedi.</p>

  <p class="normal1">"Bunu hiç düşünmemiştim Madame, siz şair misiniz?"</p>

  <p class="normal1">Nilşen şakrak bir kahkaha attı. Tanımadık birine atılan kahkaha, içi boyanmamış bir resim gibi her renge açıktır. François bunu pembeye boyadı; "İzin verirseniz, bildiğim bir barda pembe şarap ısmarlayayım size Madame?"</p>

  <p class="normal1">Paris'teki en keyifli gecesini François'le yaşamadı Nilşen. Ertesi sabah çok erkenden İstanbul'a gidecek uçağına yetişebilmek için bir kadeh pembe şaraptan sonra kalktı. Gece yarısını iki saat geçe, otel odasına geri döndüğünde, uyumak için vakti kalmamıştı. Eşyalarını yatağın üstüne yığdı, keyifsizce söylendi, "Beni yolcu edecek kimse kalmadı..." Tık tık kapı çaldı ve François geldi. Hayır, bu Nilşen'in ya da benim bir düşüm değildi, gerçekten de genç ve yakışıklı garson gelmişti.</p>

  <p class="normal1">"Şimdiye kadar yolcu edecek kimsem olmadı, merak ettim de..." Nilşen buna çok sevindi ve sevincini gizlemedi. Birlikte valizleri toplayıp, otelden çıktılar. François eşyaları toplarken Nilşen'in flütünü gördü ve bunun genç kadının ülkesinin geleneksel enstrümanı olduğuna inandı. Havaalanına gidip, uçak vaktine dek kahvaltı ve sohbet ettiler.</p>

  <p class="normal1">"Benimle böyle düzgün Fransızca konuşacak ilk kadının bir yabancı olacağını hiç düşünmemiştim Nilşen..."</p>

  <p class="normal1">"Ben de Paris'ten, bu havaalanından birinin beni yolcu edeceğini hiç düşünmemiştim."</p>

  <p class="normal1">"Senden ayrıldıktan sonra evime, yani küçük bir odadır o, gidip, eski cep defterimdeki küçük haritada senin ülkenin yerini aradım. Fakat bu kez adını unuttum!"</p>

  <p class="normal1">"İlahi François, doğduğumuz yerli miyiz sanki? Bak sana ne anlatacağım; seninle aynı ülkede doğmuş adamın biri, eminim adını duymamışsındır, 'Tanrı var olmasaydı, onu icat etmek gerekirdi,' demiş."</p>

  <p class="normal1">(Sakın François'in Voltaire diyerek Nilşen'i şaşırtacağını sanmayın. Zaten böyle de olmadı, çünkü şaşıran kendisiydi.)</p>

  <p class="normal1">"Peki sen o adamın böyle dediğini nereden biliyorsun Nilşen?"</p>

  <p class="normal1">"Parce qu moi je viens d'un pays, dit pays des de couvertes, et la les reves sont encore vivants, les verites sont toujours vrais... Voila c'est ça mon univers. Mon pays d'origine est celuici!"<sup>[<a href="#n1" id="nd1">1</a>]</sup></p>

  <p class="normal1">"Bütün bu söylediklerini anadilinde de söyleyebilir misin, becerebilir misin?"</p>

  <p class="normal1">Şimdi siz zavallı François'e acıyorsunuz belki ama, o hayatının en mutlu anını yaşıyor. Hem de ne heyecanla... Okullar bitirmiş, birçok dil konuşan, nereli olduğunu bir türlü anlayamadığı, ülkesinin adını anımsayamadığı, kendinden büyük bir kadın, onunla oturup konuşuyor. Ne olağanüstü bir olay! İşte o çocukluğundan başlayan sıkılma ve boşluk duygusu, kısacık da olsa, yok oldu, ilk kez yok oldu!</p>

  <p class="normal1"><i><a href="#nd1" id="n1"><sup>1</sup></a>&#160;Çünkü ben icatlar ülkesi denen, düşleri korunmuş, gerçekleri yere basan kendi dünyamdan geliyorum. Asıl memleketim orasıdır! [Y.N.]</i></p>

  <p class="normal1"><br /></p>

  <p class="normal1">DÜŞLER VE GERÇEKLER ÇARPIŞIYOR</p>

  <p class="normal1">(Geniş Zaman)</p>

  <p class="normal1">Ne Don Quixote'u öyküye sokabildim, ne kendim Cervantes'la buluşabildim. Bir ara Madrid'deki heykelinin yanına dikildim, o kadar.</p>

  <p class="normal1">Nilşen'e gelince; o, kendisini İstanbul'a getiren bir THY'den inip, Ankara'ya götürecek bir başka THY uçağı beklerken öyküden çıkıp, karşıma dikildi. Biraz öfkeli bir hali vardı; neden ille de öykünün sonunda dramatik bir şeylerin oluşmasını beklediğimi sordu. Onun düşlerinin yıkılmasını içten içe istiyormuşum ben! (Ben mi? Hah, ne saçma!)</p>

  <p class="normal1">"Lichtenberg'i tanır mısınız yazar hanım?"</p>

  <p class="normal1">Vallahi ayıp olacak ama, tanımıyorum (kendimi biraz François gibi hissetmemi istiyor besbelli).</p>

  <p class="normal1">"Lichtenberg ciltler dolusu özdeyişler yazmış adamın biri. Şöyle demiş: 'İnsanların birçoğunda bir şeye karşı inançsızlık, bir başka şeye karşı körükörüne inançla temellendirilmiştir.' Siz de öyle yapıyorsunuz, benim Andreas ve Leon'la olan ilişkilerimin gerçekliğe yenik düşecek düşler olduğuna dair sabit fikirlisiniz."</p>

  <p class="normal1">Ben öyle mi yapıyorum sahi?</p>

  <p class="normal1">"Benim düşlerimi yazdığınız için onlarla oynama ve yıkma hakkına sahip değilsiniz! Yazar olmanız size bu hakkı vermez! Düşler, onları kuran kişinin yönetimindedir... İkisiyle de dostluğum sürecek, siz istemezseniz bile. Üstelik şimdi bir de..."</p>

  <p class="normal1">Çantasını açıp, portföyünden renkli bir fotoğraf çıkarttı. Çok yakışıklı, genç bir adam gülümsüyor fotoğrafta. Ah evet!...</p>

  <p class="normal1">"Onunla da ilişkimi sürdüreceğim. Baksanıza, neden insan ilişkilerinin ille de başlayıp biteceğine dair böyle büyük bir saplantınız var? Okullarda mı öğrettiler yoksa?.. Yakışıyor mu bir yazara?"</p>

  <p class="normal1">Kalakaldım! Kâğıtlarımı, kalemlerimi toplayıp, sessizce kaçmayı denerken, Nilşen kolumu tuttu, sesinde alaycı minik iğneler vardı: "Ama yine aynı adam, 'Uzun süren mutluluk, en azından bu süre dolayısıyla zayıf düşer,' demiş." Baktım gülümsüyordu. Ben de gülümsedim. Böylece öykü bitti.</p>

  <p class="normal1"><br /></p>

  <p class="normal1" style="text-align: right;"><i>"Değil mi ki edebiyat mitosla başlar, mitosla biter."</i></p>

  <p class="normal1" style="text-align: right;">Jorge Luis Borges</p>

  <p class="normal1" style="text-align: right;"><br /></p>

  <p class="normal1" style="text-align: right;">Şubat '89 İzmir</p>
</body>
</html>
