<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>13. Bölüm: Çürütülemez Kanıt</title>
</head>

<body>
  <h2 class="h21">13. Bölüm: Çürütülemez Kanıt</h2>

  <p>&nbsp;Tommy ile Tuppence gelen mektupları kontrol ediyorlardı. Tuppence bir çığlık atarak elindeki mektubu kocasına uzattı.</p>

  <p>&nbsp;"Yeni bir müşteri," dedi ciddi bir tavırla.</p>

  <p>&nbsp;Tommy, "Hah!" dedi. "Bu mektuptan ne sonuç çıkarabiliriz, Watson? Bay, şey... Montgomery'nin yeryüzünün yazım kurallarına en fazla uyan insanlarından biri olmadığı dışında pek bir şey çıkmıyor. Ama buna rağmen onun eğitimi için çok para harcandığından eminim."</p>

  <p>&nbsp;Tuppence, "Montgomery Jones?" diye mırıldandı. "Montgomery Jones... ben bu adı nerede duymuştum? Oh evet, buldum. Sanırım Janet St. Vincent bahsetmişti. Annesi Lady Aileen Montgomery son derece dindar, sert, aristokrat bir kadındı, hani şu altın haçlar filan takanlardan. Sonradan Jones isminde çok zengin bir adamla evlendi."</p>

  <p>&nbsp;"Hep aynı hikâye. Bakalım bu Bay M. J. bizimle ne zaman görüşmek istiyor? Evet, on bir buçukta."</p>

  <p>&nbsp;Saat tam on bir buçukta uzun boylu, zeki ve şık bir genç adam bekleme salonuna girerek Albert'e başvurdu.</p>

  <p>&nbsp;"Şey, acaba Bay Blunt ile görüşebilir miyim?"</p>

  <p>&nbsp;Albert, "Randevunuz var mıydı?" diye sordu.</p>

  <p>&nbsp;"Pek emin değilim ama sanırım var. Yani mektup yazmıştım."</p>

  <p>&nbsp;"İsminiz efendim?"</p>

  <p>&nbsp;"Bay Montgomery Jones."</p>

  <p>&nbsp;"Bay Blunt'a geldiğinizi bildireceğim."</p>

  <p>&nbsp;Kısa bir aradan sonra ekledi. "Biraz bekleyeceksiniz, efendim. Bay Blunt şu anda önemli bir görüşme yapıyorlar."</p>

  <p>&nbsp;"Oh tabii."</p>

  <p>&nbsp;Tommy gelen üzerinde etkili olabileceğini düşündüğü bir süre beklettikten sonra masasının üzerindeki zili çaldı ve Albert hemen Bay Montgomery Jones'u içeri aldı.</p>

  <p>&nbsp;Tommy konuğu ayakta karşıladı, samimi bir şekilde elini sıktıktan sonra karşısındaki boş koltuğu işaret etti.</p>

  <p>&nbsp;Canlı, neşeli bir tavırla, "Evet, Bay Montgomery Jones," dedi. "Sizin için ne yapabilirim?"</p>

  <p>&nbsp;Bu sırada Bay Jones'un bakışları odadaki üçüncü kişiye takılıp kalmıştı.</p>

  <p>&nbsp;Tommy, "Özel sekreterim Miss Robinson," diye tanıştırdı Tuppence'ı. "Onun yanında rahatça konuşabilirsiniz. Yanılmıyorsam ailenizle ilgili çok özel bir konu hakkında görüşmek istiyordunuz?"</p>

  <p>&nbsp;Bay Montgomery Jones, "Şey, pek sayılmaz," dedi.</p>

  <p>&nbsp;"Beni şaşırttınız, umarım başınız herhangi bir şekilde belada değildir?"</p>

  <p>&nbsp;"Oh hayır."</p>

  <p>&nbsp;Tommy sabırsızlanarak, "Neyse, sanırım bize samimiyetle durumu açıklamanız iyi olacak," dedi.</p>

  <p>&nbsp;Bay Jones'un da zaten bu konuda zorlandığı her halinden anlaşılıyordu.</p>

  <p>&nbsp;Çekinerek, "Size sormak istediğim çok tuhaf bir şey var," dedi. "Ben... şey... nasıl söyleyeceğimi bilemiyorum."</p>

  <p>&nbsp;Tommy, "Boşanma davaları ile ilgilenmiyoruz," dedi.</p>

  <p>&nbsp;"Aman Tanrım, hayır. Öyle bir şey değil. Şey bu, yalnızca pis bir şaka. Hepsi bu."</p>

  <p>&nbsp;"Yoksa biri size kötü bir şaka mı yaptı?"</p>

  <p>&nbsp;Bay Montgomery Jones yine başını salladı.</p>

  <p>&nbsp;Tommy sabrının taşmak üzere olduğunu hissediyordu.</p>

  <p>&nbsp;"Neyse, biraz düşünün sonra da bize kendi istediğiniz şekilde anlatın."</p>

  <p>&nbsp;Kısa bir sessizlik oldu.</p>

  <p>&nbsp;Bay Jones bir süre sonra, "Bakın," dedi. "Anlayacağınız yemekteydik. Yanımda bir kız oturuyordu..."</p>

  <p>&nbsp;Tommy, onu cesaretlendirmek isteyerek, "Evet?" dedi.</p>

  <p>&nbsp;"O çok şey, yani nasıl tanımlayayım ki, o şimdiye kadar rastladığım en aklı başında, dürüst kız. Kendisi Avustralyalı. Bir kız arkadaşı ile Clarges Sokağı'nda bir apartman katında yaşıyor. Kendinden emin, her şeyi becerebilen biri. Beni nasıl etkilediğini anlatamam."</p>

  <p>&nbsp;Tuppence, "Anlıyoruz Bay Jones," dedi.</p>

  <p>&nbsp;Tuppence, Bay Montgomery Jones'un dilini çözmek için Bay Blunt&rsquo;ın ciddi, kendinden emin tavırlarından çok bir kadının sevecen tutumuna ihtiyaç olduğunu anlamıştı.</p>

  <p>&nbsp;Yeniden, "Devam edin Bay Jones, sizi çok iyi anlıyoruz," dedi.</p>

  <p>&nbsp;"Evet, anlayacağınız bu bende şok etkisi yaptı. Yani bir kızdan böylesine etkilenmek, serseme dönmek. Bir kız daha vardı, daha doğrusu iki. Bir tanesi çok neşeli bir kızdı ama çenesini beğenmiyordum. Çok güzel dans ediyordu, ayrıca onu çocukluğumdan beri tanıyordum, bilirsiniz, bu insana bir tür güven duygusu verir. Diğeri de çok neşeli ve hoştu, ama ikisi ile de evlenmek istemiyordum. Uçarı, günümü gün ettiğim günlerdi bunlar. Ama yine insanın aklına bazı şeyler gelmiyor değil. Sonra birden yemekte o kızın yanma oturdum ve..."</p>

  <p>&nbsp;Tuppence romantik bir sesle, "O anda dünyanız değişti," diye fısıldadı.</p>

  <p>&nbsp;Tommy huzursuzluk içinde sandalyesinde kıpırdandı. Bay Montgomery Jones'un aşk hikâyelerini dinlemekten sıkılmıştı.</p>

  <p>&nbsp;Bay Jones, Tuppence'a hitaben, "Gerçekten çok güzel ifade ettiniz," dedi. "Tam dediğiniz gibi oldu ama ben yine de pek fazla umutlanmadım, sanırım benimle aynı duyguları paylaşmıyordu. Belli etmiyorum ama pek akıllı bir insan değilimdir."</p>

  <p>&nbsp;Tuppence, "Bu kadar alçakgönüllü olmamalısınız," dedi.</p>

  <p>&nbsp;Bay Jones içten ama sıkılgan bir gülümsemeyle, "Ah, ben kendini bilen bir insanım, ne olduğumu biliyorum," dedi. "Özellikle de öylesine mükemmel bir kız için. İşte bu yüzden de bu konuyu halletmek istiyorum. Bu tek şansım. O kadar dürüst bir kız ki verdiği sözden döneceğini hiç sanmıyorum."</p>

  <p>&nbsp;Tuppence anlayışlı bir sesle, "Tabii biz de size şans dileriz," dedi. "Ama halen bizim ne yapmamızı istediğinizi anlayamadık."</p>

  <p>&nbsp;"Aman Tanrım! Yoksa anlatamadım mı?"</p>

  <p>&nbsp;Tommy, "Evet," dedi. "Anlatmadınız."</p>

  <p>&nbsp;"Bakın şöyle oldu. Dedektif öykülerinden bahsediyorduk. Una (adı bu) bu tür öykülere en az benim kadar meraklı. Sonra belirli bir öyküye takıldık. Her şeyin bir kanıta bağlı olduğu bir öyküydü bu. Derken konu kanıtlara, düzmece kanıtlara filan geldi, dayandı. Sonra ben hayır, olamaz, dedim. Sonra o, bunu kim söyledi, olabilir?" dedi.</p>

  <p>&nbsp;Tuppence, "Hanginizin ne dediği önemli değil," dedi.</p>

  <p>&nbsp;"Ben de bunun çok güç olduğunu söyledim. O benimle aynı fikirde değildi ve yalnızca biraz zekânın yeterli olacağını söyledi. Sonuçta ikimiz de çok heyecanlandık. Bana, "Sana sportmence bir önerim var," dedi. "Ben hiç kimsenin çürütemeyeceği bir kanıt üretebilirim. Bu konuda benimle iddiaya var mısın?"</p>

  <p>&nbsp;Bunun üzerine ben de, "Nasıl istersen," dedim ve o an orada iddiaya girdik. Kendine o kadar güveniyordu ki. 'Ben çok şanslıyım,' dedi. Onu kendisinden bu kadar emin olmaması konusunda uyardım. Kaybederse istediğim her şeyi yapıp yapmayacağını sordum. Güldü ve kumarbaz bir aileden geldiğini, istediğimi yapacağını söyledi."</p>

  <p>&nbsp;Bay Jones'un sözlerine ara vermesi üzerine onun yalvaran bakışlarını fark eden Tuppence sordu.</p>

  <p>&nbsp;"Yani?"</p>

  <p>&nbsp;"Anlamıyor musunuz? Bu benim için çok önemli. Böyle bir kıza sahip olmak için tek şansım bu. Onun ne kadar sportmen, iddialı biri olduğunu düşünemezsiniz bile. Geçen yaz denize açılmışlar. Biri elbiseleri ile denize atlayıp sahile kadar yüzemeyeceğini söylemiş. O da atlayıp yüzmüş."</p>

  <p>&nbsp;Tommy, "Çok tuhaf bir durum bu," dedi. "Halen sizi tam olarak anladığımı söyleyemem."</p>

  <p>&nbsp;Bay Montgomery Jones, "Çok basit," dedi. "Sanırım siz bu gibi durumlara alışıksınızdır. Düzmece delilleri ortaya çıkarıp, çürütmenin sizin için çok da zor olmayacağını sanıyorum."</p>

  <p>&nbsp;Tommy, "Ah! şey, evet, elbette," diye kekeledi. "Bu gibi çok durumla karşılaştık."</p>

  <p>&nbsp;"Biri bu işi benim yerime yapmalı. Ben kendim yapmaya kalkışırsam beceremeyeceğimden eminim. Onu yakalarsanız, her şey hallolmuş olacak. Belki bu size çok boş ve saçma görünüyor, ama benim için çok önemli. O kadar ki karşılığında ne gerekiyorsa ödemeye hazırım."</p>

  <p>&nbsp;Tuppence, "Anlıyoruz," dedi. "Sanırım Bay Blunt, bu işi sizin için yapmayı kabul edecektir."</p>

  <p>&nbsp;Tommy, "Tabii tabii," diyerek onayladı. "Hem değişik bir iş ile meşgul olmak bizi memnun edecektir, hem de çok değişik."</p>

  <p>&nbsp;Bay Montgomery Jones rahatlayarak iç çekti ve cebinden bir tomar kâğıt çıkarıp, içinden birini çekti.</p>

  <p>&nbsp;"İşte burada," dedi. "Bunu o gönderdi, şöyle diyor: 'Sana iki ayrı yerde, aynı zamanda bulunduğumun kanıtlarını gönderiyorum. Öykülerden birincisinde Soho'daki Bon Temps Lokantası'nda yalnız başıma yemek yiyorum, Dük'ün Tiyatrosu'na gidiyorum ve sonra da arkadaşım Bay le Marchant ile Savoy'da akşam yemeği yiyorum. İkinci öyküde ise Torquay'da Castle Otel'de kalıyorum ve Londra'ya ancak ertesi sabah dönüyorum. Senden istediğim bu öykülerden hangisinin gerçek olduğunu bulman ve ikinciyi nasıl düzenlediğimi keşfetmen.' Gördüğünüz gibi, bu bana göre bir iş değil. Sizden isteğim bu işi benim için halletmeniz."</p>

  <p>&nbsp;Tommy gülmeye çalışarak, "Çok hoş küçük bir sorun," dedi. "Eğlenceli olacak."</p>

  <p>&nbsp;Bay Montgomery Jones cebinden fotoğraf çıkararak Tommy'ye uzattı.</p>

  <p>&nbsp;"İşte bu Unanın fotoğrafı. Sanırım isteyecektiniz."</p>

  <p>&nbsp;Tommy, "Bu hanımın soyadı ne?" diye sordu.</p>

  <p>&nbsp;"Miss Una Drake. Adresi de Clarges Sokağı 180 numara."</p>

  <p>&nbsp;"Teşekkür ederim. Bu sorunu sizin için çözmeye çalışacağız, Bay Montgomery Jones. Size çok yakında iyi haberler verebilmeyi umuyorum."</p>

  <p>&nbsp;Bay Jones ayağa kalkarak Tommy'nin elini sıktı.</p>

  <p>&nbsp;"Size nasıl minnettar olduğumu anlatamam," dedi. "Böylelikle omuzlarımdan çok ağır bir yük kalkmış oldu."</p>

  <p>&nbsp;Tommy, müşterisini kapıya kadar uğurladıktan sonra ofisine döndü. Tuppence klasik polisiye romanlarının sıra sıra durduğu dolabın önündeydi.</p>

  <p>&nbsp;"Müfettiş French," dedi.</p>

  <p>&nbsp;"Ne dedin?"</p>

  <p>&nbsp;"Tabii ki Müfettiş French, dedim. Onun işi hep kanıtlarladır. Ne yapacağımızı biliyorum. Her şeyi teker teker gözden geçirecek, inceleyeceğiz. Başlangıçta her şey yolundaymış gibi görünecek ama biraz inceleyip, farklı gözle bakınca çürük noktalar ortaya çıkacak."</p>

  <p>&nbsp;Tommy, "Pek güç bir iş olmasa gerek," diye onayladı. "Ayrıca daha araştırmaya başlarken, delillerden birinin sahte olduğunu bilmek işi basitleştiriyor. Ama yine de nedense endişeleniyorum."</p>

  <p>&nbsp;"Endişelenecek bir neden görmüyorum."</p>

  <p>&nbsp;Tommy, "Kız için üzülüyorum," dedi. "Biz bu işi çözersek istese de istemese de bu adamla evlenmek zorunda kalacak."</p>

  <p>&nbsp;Tuppence, "Sevgilim," dedi. "Aptallık etme. Kadınlar asla göründükleri kadar kumarbaz değillerdir, genellikle işi şansa bırakmazlar. Eğer o kız bu paralı, nazik ama boş kafalı ile evlenmek istemeseydi asla böyle bir bahse girmezdi. Tommy, şundan emin ol ki eğer delikanlı bu bahsi kazanırsa kız onunla, normal yoldan evet dediği zamana göre çok daha büyük bir hayranlık ve saygı duyarak evlenecek."</p>

  <p>&nbsp;"Sen zaten her şeyi bildiğini sanırsın,"</p>

  <p>&nbsp;"Bilirim de."</p>

  <p>&nbsp;Tommy kâğıtları önüne çekerek, "Neyse, haydi artık işe koyulalım," dedi. "Önce fotoğrafa bakalım. Hımm, gerçekten güzel bir kız. Fotoğraf da iyi, oldukça net. Onu tanımak kolay olacak."</p>

  <p>&nbsp;Tuppence, "Başka kız fotoğrafları da bulmalıyız," dedi.</p>

  <p>&nbsp;"Neden?"</p>

  <p>&nbsp;"Her zaman böyle yapılır da ondan. Örneğin garsona dört beş tane kız fotoğrafı gösterirsin, doğru olanı o seçer."</p>

  <p>&nbsp;Tommy, "Sence bunu gerçekten yaparlar mı?" diye sordu. "Yani doğru olanı seçebilirler mi?"</p>

  <p>&nbsp;"Bilmem ki. Kitaplarda yapıyorlar."</p>

  <p>&nbsp;"Ne yazık ki gerçek yaşam çok farklı, kitaplardaki gibi değil. Neyse, bakalım elimizde ne var? Evet, Londra'ya ilişkin bilgiler bunlar: Yedi buçukta Bon Temps'de yemek yemiş. Dük'ün Tiyatrosu'na gitmiş ve Delphiniums Blue adlı oyunu seyretmiş. Kız tiyatro biletinin koçanını da eklemiş. Sonra da Bay le Marchant adında biriyle Savoy'da yemek yemiş. Bana kalırsa öncelikle bu Bay le Marchant ile görüşmeliyiz."</p>

  <p>&nbsp;Tuppence, "Bunun bir faydası olmaz," dedi. "Eğer kıza yardım ediyorsa, nasıl olsa oyununu oynayacaktır. Onun söyleyeceği her şeyi peşinen yok sayabiliriz."</p>

  <p>&nbsp;Tommy, "Eh öyle ise Torquay'a bir bakalım," diye ekledi. "Paddington'dan on iki treniyle hareket etmiş, restoran vagonunda yemek yemiş, fatura belgelere eklenmiş. O gece Castle Oteli'nde kalmış. Yine fatura var."</p>

  <p>&nbsp;Tuppence, "Bence bu kanıtlar sağlam değil," dedi. "Herkes bir tiyatro bileti alıp tiyatroya gitmeyebilir. Bana kalırsa kız Torquay'a gidip orada bir gece kaldı. Londra'yla ilgili belgeler düzmece."</p>

  <p>&nbsp;"Eğer dediğin gibiyse bunu çözmek bizim için çocuk oyunu. Haydi, gel, yine de Bay le Marchant ile görüşelim."</p>

  <p>&nbsp;Bay le Marchant genç ve neşeli bir insandı. Onları görünce hiç de şaşırmadı.</p>

  <p>&nbsp;"Bu yine Unanın küçük oyunlarından biri, değil mi?" diye sordu. "O kızın yapabileceklerini insanın aklı almaz."</p>

  <p>&nbsp;Tommy, "Bay le Marchant," dedi. "Anladığımız kadarıyla Miss Drake geçen salı gecesi sizinle Savoy'da yemek yemiş."</p>

  <p>&nbsp;"Doğru. Salı gecesi olduğunu gayet iyi hatırlıyorum, çünkü Una tarih üzerinde özellikle durdu ve hatta o tarihi kaydetmemi de istedi."</p>

  <p>&nbsp;Sonra cebinden çıkardığı küçük defteri gösterdi.</p>

  <p>&nbsp;"Una ile yemek, Savoy, ayın 19'u salı günü."</p>

  <p>&nbsp;"Miss Drake o akşam sizinle buluşmadan önce neredeydi, biliyor musunuz?"</p>

  <p>&nbsp;"Sanırım tiyatroya gidip, adı Pembe Taylar ya da adı onun gibi bir şey olan bir oyun izlemiş. Oyunun adını tam anımsayamıyorum ama çok kötü olduğunu söylediğini biliyorum."</p>

  <p>&nbsp;"O akşam Miss Drake'in sizinle beraber olduğundan emin misiniz?"</p>

  <p>&nbsp;Bay le Marchant hayretle bakıyordu.</p>

  <p>&nbsp;"Neden olmasın? Tabii ki benimleydi. Size söyledim."</p>

  <p>&nbsp;Tuppence, "Size bunları söylemenizi tembih ettiği için mi?" diye sordu.</p>

  <p>&nbsp;"Aslına bakarsanız bunu değil de çok saçma bir şey söyledi. Şöyle dedi, neydi? Evet, anımsadım: "Jimmy sen şimdi benimle Savoy'da yemek yediğini sanıyorsun ama ben aslında iki yüz kilometre ötede, Devonshire'da yemek yiyorum." Çok saçma, değil mi? İşin tuhafı Dicky Rice adında bir arkadaşım var, o da o akşam Una'yı Devonshire'da gördüğünü iddia ediyor."</p>

  <p>&nbsp;"Bu Bay Rice kim?"</p>

  <p>&nbsp;"Bir arkadaşım. Torquay a teyzesinin yanında kalmaya gitmişti. Hani şu her an öleceğini iddia eden ama bir türlü ölemeyen teyzelerden birine. Dicky orada sadık yeğen rolü oynuyor. Bana şöyle dedi: 'O gün orada şu Una adlı Avustralyalı kızı gördüm. Aslında yanına gidip, onunla konuşacaktım ama, teyzem zorla tekerlekli sandalyedeki yaşlı arkadaşlarından birinin yanma götürdü.' Ona, 'Peki bu ne zamandı?' diye sordum. 'Salı günü, çay saatinde,' dedi. Tabii ona yanıldığını söyledim ama yanılmadığımda ısrar etti. Una'nın da o akşam Devonshire'dan bahsetmiş olması ne tuhaf, değil mi?"</p>

  <p>&nbsp;Tommy, "Çok tuhaf," dedi. "Bay le Marchant o akşam yemekte Savoy'da, yakınınızda tanıdığınız biri var mıydı?"</p>

  <p>&nbsp;"Oglander isminde birileri hemen yanımızdaki masadaydı."</p>

  <p>&nbsp;"Miss Drake'i tanırlar mı?"</p>

  <p>&nbsp;"Yakın olduklarını zannetmiyorum, ama Una'yı tanırlar tabii."</p>

  <p>&nbsp;"Eğer bize anlatabileceğiniz başka bir şey yoksa Bay le Marchant, size iyi günler dileyip buradan ayrılalım artık."</p>

  <p>&nbsp;Caddeye çıktılarında Tommy, "Ya bu çocuk profesyonel bir yalancı," dedi. "Ya da doğruyu söylüyor."</p>

  <p>&nbsp;Tuppence, "Ben fikrimi değiştirdim," dedi. "Bence Una Drake o gece Savoy'da yemek yedi."</p>

  <p>&nbsp;Tommy, "Haydi şimdi de Bon Temps'e gidelim," dedi. "Açlıktan ölmek üzere olan dedektifler basit bir yemeği kesinlikle hak ederler. Ama önce birkaç kız fotoğrafı bulmamız lazım."</p>

  <p>&nbsp;Bu sorunu çözmek düşündüklerinden çok daha zor oldu. Bir fotoğrafçıya girip de elde kalmış birkaç kız fotoğrafı istediklerinde soğuk, ters bir yanıt aldılar.</p>

  <p>&nbsp;Tuppence, "Kitaplarda çok basit ve kolaymış gibi görünen şeyler, gerçek yaşamda neden bu kadar zor oluyor ki?" diye yakındı.</p>

  <p>&nbsp;"Bizi nasıl da şüpheyle süzdüler? Acaba fotoğrafları ne yapacağımızı düşündüler? Bence Jane'e uğrasak iyi olacak."</p>

  <p>&nbsp;Tuppence&rsquo;ın arkadaşı Jane bu isteklerini anlayışla karşıladı ve onlara karıştırmaları için fotoğraf dolu koca bir çekmeceyi göstererek, çok uzun zamandır görmediği ve hatta anımsamadığı arkadaşlarının fotoğraflarının içinden seçtikleri dört genç kız fotoğrafını alabileceklerini söyledi.</p>

  <p>&nbsp;Kısa bir süre sonra Tommy ve Tuppence güzel genç kız fotoğraflarıyla silahlanmış olarak, kendilerini bekleyen yeni güçlükler ve ödenecek bedellerden habersiz Bon Temps'e girdiler. Tommy her yakaladığı garsonu durdurup, dolgun bir bahşiş vererek, seçtikleri fotoğrafları gösteriyordu. Sonuç hiç de tatminkâr değildi. Fotoğraflardan üç tanesindeki kişilerin geçen salı günü orada yemek yiyen insanlara ait olduğu hususunda yeminler dinlemişlerdi. Ama Una bunların arasında yoktu. Hemen ardından ofise dönerek tren rehberine baktılar.</p>

  <p>&nbsp;Tuppence, "Paddington'dan, saat on ikide," dedi. "Torquay'a onbeş otuz beşte varıyor. Tren bu, le Marchaııt'ın arkadaşı Bay Sago, Tapioca ya da her neyse onu orada çay saatinde gördü."</p>

  <p>&nbsp;"Unutma ki bu ifadenin doğru olduğundan henüz emin değiliz, doğrulanmadı. Sonuçta le Marchant Una'nın arkadaşı. Bu öyküyü yalnızca işleri birazcık karıştırmak için uydurmuş olabilir."</p>

  <p>&nbsp;Tuppence, "Bay Rice'ı bulmalıyız," dedi. "İçimden bir ses Bay le Marchant'in anlattıklarının doğru olduğunu söylüyor. Benim de şu anda açıklamaya çalıştığım bu. Una Drake on ikideki trenle Paddington'dan hareket etti. Bir otelde oda tutup, eşyalarını bıraktı. Sonra ilk trenle Londra'ya dönüp Savoy'daki yemeğe yetişti. Dört kırkta kalkıp Paddington'a dokuzu on geçe varan bir tren var."</p>

  <p>&nbsp;Tommy, "Peki ya sonra?" diye sordu.</p>

  <p>&nbsp;"Evet, sonra," dedi Tuppence kaşlarını çatarak. "Sonrası zor. Gece yarısı Paddington'dan kalkan bir tren var ama onu yakalamaya kalkışırsa, bu onun için çok erken olurdu."</p>

  <p>&nbsp;Tommy, "Belki de araba kiraladı," dedi.</p>

  <p>&nbsp;"Hımm. İki yüz kilometre uzaklıkta orası?"</p>

  <p>&nbsp;"Dediklerine göre Avustralyalılar çok hızlı araba kullanırlarmış."</p>

  <p>&nbsp;Tuppence, "Bence bu olabilir," dedi. "Saat yedi gibi orada olurdu."</p>

  <p>&nbsp;"Sonra da Castle Otel'de kimseye görünmeden odasına gidip, yatağına girdi, diye mi düşünüyorsun? Ya da oraya varınca bütün geceyi dışarıda geçirdiğini söyleyip, hesabı ödeyerek oradan ayrıldığını mı?"</p>

  <p>&nbsp;Tuppence, "Tommy," dedi. "Biz deliyiz, Torquay'a geri dönmesine hiç gerek yok ki. Bir arkadaşına otele giderek eşyalarını toplamasını ve hesabı ödemesini söylemesi yeterli. Böylece bize de tarihi doğru olan faturayı gösterebilir."</p>

  <p>&nbsp;Tommy, "Bu oldukça akla yakın bir varsayım," dedi. "Bu durumda şimdi yapmamız gereken yarın on ikide kalkan trenle Torquay'a gidip, bu varsayımlarımızı doğrulamak."</p>

  <p>&nbsp;Böylece Tommy ile Tuppence ertesi gün topladıkları fotoğraflarla silahlanmış olarak on ikide kalkan trende birinci mevkideki yerlerine yerleştiler ve restoran vagonda da ikinci servis için yer ayırttılar.</p>

  <p>&nbsp;Tommy, "Büyük olasılıkla o gün restoran vagonunda yemek yiyenlerle, bugün yiyecek alanlar aynı kişiler değildir," dedi. "Böyle bir şeyi beklemek biraz fazla olur. Bence Torquay'a defalarca gidip gelsek bile o gün yemek yiyenlere rastlamak büyük şans olur."</p>

  <p>&nbsp;"Bu kanıt konusu çok çetin bir iş, insanı çok uğraştırıyor. Oysa kitaplarda iki üç paragrafta geçiştiriliyor. Böyle bir durumda Müfettiş Bilmem Ne Torquay'a giden trene biner, restoran vagonunda elemanlarını sorgular ve konu kapanır, böylece öykü biter."</p>

  <p>&nbsp;Ne var ki bu işe atıldıklarından beri ilk kez genç çiftin şansı yaver gitti. Yemekten sonra hesabı getiren garson büyük bir rastlantı sonucu bir önceki salı günü de çalışmıştı. Tommy'nin on şilinlik bahşişi hemen etkisini gösterdi ve Tuppence içinde fotoğrafların bulunduğu portföyünü çıkardı.</p>

  <p>&nbsp;Tommy, "Bu hanımlardan hangisinin geçen salı bu trende yemek yediğini öğrenmek istiyorum," dedi.</p>

  <p>&nbsp;Ancak dedektif öykülerinde rastlanabilecek bir çabuklukla genç garson elini Una Drake'in fotoğrafına uzattı.</p>

  <p>&nbsp;"Evet, efendim, bu hanımın restoranımızda yemek yediğinden eminim. Tarih konusunda yanılmış olmam olanaksız, çünkü kendisi bu konuya özellikle dikkat çekmiş, onun için haftanın en uğurlu gününün salı günü olduğunu söylemişti."</p>

  <p>&nbsp;Tuppence kompartımanlarına dönerken, "Eh, hiç yoktan iyi," dedi. "Otelde de oda tuttuğunu doğrulayacağımızdan eminim. Asıl önemli olan onun Londra'ya döndüğünü kanıtlayabilmek. Belki de istasyondaki hamallardan biri anımsar!"</p>

  <p>&nbsp;Ne yazık ki istasyondaki biletçiler ve hamallarla arasında yaptıkları soruşturmadan bir sonuç alamadılar. Bir hayli para dağıttıktan sonra bile ancak hamallardan ikisi fotoğraflardan birindeki kızın muhtemelen salı günü, dört buçuk treni ile Londra'ya döndüğünü anımsar gibi olmuştu ama Una Drake'i tanıyan çıkmamıştı.</p>

  <p>&nbsp;Tuppence istasyondan çıkarken, "Bu bir şeyi kanıtlamaz," dedi. "Trenle dönmüş, ama kimseye görünmemiş olabilir."</p>

  <p>&nbsp;"Diğer istasyondan, yani Torre'den de gitmiş olabilir."</p>

  <p>&nbsp;"Olabilir. Otele gittikten sonra oraya da bakarız."</p>

  <p>&nbsp;Castle Oteli deniz manzaralı, büyük bir oteldi. Tommy o gece için bir oda ayırtıp, defteri imzaladıktan sonra nazik bir tavırla sordu:</p>

  <p>&nbsp;"Yanılmıyorsam bir arkadaşımız geçen salı burada kalmış, Miss Una Drake."</p>

  <p>&nbsp;Resepsiyondaki genç bayan onlara gözlerinin içi gülerek baktı.</p>

  <p>&nbsp;"Oh evet. Çok iyi anımsıyorum. Sanırım Avustralyalı bir genç bayan, değil mi?"</p>

  <p>&nbsp;Tommy'nin bir işaretiyle Tuppence hemen fotoğrafları çıkardı.</p>

  <p>&nbsp;Tuppence, "Onun çok güzel bir fotoğrafı, değil mi?" diye sordu.</p>

  <p>&nbsp;"Oh evet, çok güzel, gerçekten çok güzel, çok da gösterişli."</p>

  <p>&nbsp;Tommy, "Burada çok kaldı mı?" diye sordu.</p>

  <p>&nbsp;"Yalnızca bir gece. Ertesi sabah ilk ekspresle Londra'ya döndü. Yalnızca bir gece kalmak için bunca yol gelinir mi bilmem ama sanırım Avustralyalı hanımlar için bir şey fark etmiyor."</p>

  <p>&nbsp;Tommy, "Çok canlı, hareketli bir insan," dedi. "Hayatı macera. Bilmem burada mıydı, ama geçenlerde bir gece arkadaşlarıyla yemeğe çıkmış, sonra arabayla dolaşırken arabası bir hendeğe girmiş, otele ancak sabaha karşı dönebilmiş."</p>

  <p>&nbsp;"Oh hayır, Miss Drake akşam yemeğini burada otelde yedi."</p>

  <p>&nbsp;Tommy, "Gerçekten mi?" diye sordu. "Bundan emin misiniz? Yani, nasıl emin olabiliyorsunuz?"</p>

  <p>&nbsp;"Onu yemekte gördüm."</p>

  <p>&nbsp;Tommy, "Bunu sormamın nedeni, onun arkadaşlarıyla birlikte Torquay'da yemekte olduğunu düşünmem," diye açıkladı.</p>

  <p>&nbsp;Resepsiyondaki genç bayan güldü ve hafifçe kızardı.</p>

  <p>&nbsp;"Hayır, efendim, o burada yemek yedi. Anımsadığım kadarıyla üzerinde de çok şık bir gece elbisesi vardı. Drapeli, menekşe desenli şifon bir elbise."</p>

  <p>&nbsp;Yukarı odalarına çıktıklarında Tommy, "Tuppence, bu bütün varsayımlarımızı altüst etti," dedi.</p>

  <p>&nbsp;"Pek sayılmaz. Kadın yanılmış olabilir. Yemekte garsona sorarız. Yılın bu zamanı burada pek fazla kalan olduğunu sanmıyorum."</p>

  <p>&nbsp;Bu kez atak sırası Tuppence'daydı.</p>

  <p>&nbsp;Yüzünce tatlı bir gülümsemeyle garsona, "Bir arkadaşım geçen salı akşamı burada yemek yemiş. Acaba onu hatırlıyor musunuz?" diye sordu. "Miss Drake. Menekşe desenli şifon bir elbise giyiyormuş." Sonra cebinden resmi çıkartarak adama gösterdi. "İşte bu bayan."</p>

  <p>&nbsp;Garson tanıdığını belli eder şekilde gülümsedi.</p>

  <p>&nbsp;"Evet, evet, Miss Drake. Onu çok iyi anımsıyorum. Bana Avustralyalı olduğunu söylemişti."</p>

  <p>&nbsp;"Burada yemek yedi, değil mi?"</p>

  <p>&nbsp;"Evet, sanırım geçen salı akşamıydı. Bana yemekten sonra kasabada ne yapabileceğini sordu."</p>

  <p>&nbsp;"Evet?"</p>

  <p>&nbsp;"Ona tiyatroya gidebileceğini söyledim ama burada kalıp otelin orkestrasını dinlemeyi yeğledi."</p>

  <p>&nbsp;Tommy içinden, "Allah kahretsin," diye mırıldandı.</p>

  <p>&nbsp;Tuppence, "Acaba akşam yemeğine saat kaçta geldiğini anımsıyor musunuz?" diye sordu.</p>

  <p>&nbsp;"Biraz geç indi. Herhalde sekiz filandı."</p>

  <p>&nbsp;Tuppence, kocası ile birlikte yemek salonundan çıkarken, "Allah kahretsin, lanet olsun," diye mırıldandı. "Tommy bu işte bir terslik var. Düşünsene başta her şey ne kadar kolay görünüyordu. Ama şimdi her şey arap saçma döndü."</p>

  <p>&nbsp;"Ne yapalım? Bence çok kolay olacağını düşünmekle yanıldık."</p>

  <p>&nbsp;"Acaba o saatten sonra Londra'ya dönebileceği bir tren var mı?"</p>

  <p>&nbsp;"Onu Savoy'da akşam yemeğine yetiştirecek kadar hızlı bir tren yoktur."</p>

  <p>&nbsp;Tuppence, "Neyse, ben şimdi bir de kat hizmetçisi ile görüşeceğim," dedi. "Una Drake de bizim kaldığımız katta kalmış."</p>

  <p>&nbsp;Kat hizmetçisi konuşkan, bilgi vermekten hoşlanan bir kadındı. Genç kızı çok iyi anımsıyordu. Evet, fotoğraf ona aitti. Neşeli, konuşkan, sevimli ve alçakgönüllü bir hanımdı. Ona Avustralya'dan ve kangurulardan bahsetmişti.</p>

  <p>&nbsp;Miss Drake saat dokuz buçukta zili çalmış kat hizmetçisinden termoforunun doldurularak yatağının ısıtılmasını ve ertesi sabah yedi buçukta çay yerine kahve getirilmesini istemişti.</p>

  <p>&nbsp;Tuppence, "Peki sabah onu uyandırmak için odaya girdiğinizde yatakta mı yatıyordu?" diye sordu.</p>

  <p>&nbsp;"Elbette, madam, neden sordunuz?"</p>

  <p>&nbsp;"Hiç, belki de sabah sporu filan yapıyordur, diye düşündüm de. Sabahları o kadar çok insan spor yapıyor ki."</p>

  <p>&nbsp;Tommy hizmetçi yanlarından ayrıldıktan sonra, "Burada bulunduğu kesin," dedi. "Bundan da şu sonuç çıkıyor, Londra'ya ilişkin kanıtlar sahte."</p>

  <p>&nbsp;Tuppence, "Demek Bay le Marchant tahminimizin de ötesinde, usta bir yalancı," dedi.</p>

  <p>&nbsp;Tommy, "Onun söylediklerini test edebiliriz," dedi. "Yan masada Unanın uzaktan tanıdığı bir ailenin oturduğunu söylemişti. İsimleri neydi?... Oglander, evet bu. Öncelikle bu Oglander'leri bulmalı sonra da Miss Drake'in Clarges Sokağı'ndaki evini araştırmalıyız."</p>

  <p>&nbsp;Ertesi sabah hesabı ödeyip, hayal kırıklığı içinde yola çıktılar.</p>

  <p>&nbsp;Telefon rehberi sayesinde Oglander'leri bulmak zor olmadı. Bu kez görevi üstlenen Tuppence oldu, yeni bir derginin muhabiri kimliğiyle Bayan Oglander'e müracaat ederek, salı gecesi Savoy'da verdikleri akşam yemeği için bilgi almak istediğini bildirdi. Bayan Oglander bilgi vermekten büyük bir mutluluk duydu.</p>

  <p>&nbsp;Ayrılmadan hemen önce Tuppence kayıtsız bir tavırla, "Bir dakika, o akşam yanınızdaki masada Miss Una Drake oturuyordu, değil mi?" diye sordu. "Miss Drake'nin Perth dükü ile nişanlanmış olduğu doğru mu? Onu tanıyorsunuz, değil mi?"</p>

  <p>&nbsp;Bayan Oglander, "Evet, biraz tanıyorum," dedi. "Sanırım, çok hoş bir genç kız. Evet, Bay le Marchant ile yanımızdaki masada oturuyordu. Kızlarım onu benden daha iyi tanırlar."</p>

  <p>&nbsp;Tuppence&rsquo;ın ikinci durağı Clarges Sokağı'ndaki daire oldu. Tuppence burada Miss Drake'in aynı daireyi paylaştığı arkadaşı Miss Marjory Leicester ile karşılaştı.</p>

  <p>&nbsp;Miss Leicester, "Lütfen bana neler döndüğünü söyler misiniz?" diye sordu. "Una bir oyun oynuyor ama ne yaptığını bilmiyorum. Tabii ki salı gecesi buradaydı. Burada uyudu."</p>

  <p>&nbsp;"Onun eve döndüğünü gördünüz mü? O sırada uyanık mıydınız?"</p>

  <p>&nbsp;"Hayır, ben yatmıştım. Tabii onun da kendi anahtarı var. Yanılmıyorsam saat bire doğru geldi."</p>

  <p>&nbsp;"Onu ne zaman gördünüz?"</p>

  <p>&nbsp;"Ertesi sabah dokuzda ya da ona doğru."</p>

  <p>&nbsp;Tuppence daireden ayrılırken neredeyse iriyarı bir kadınla çarpışıyordu.</p>

  <p>&nbsp;Kadın, "Affedersiniz miss," dedi.</p>

  <p>&nbsp;Tuppence, "Burada mı çalışıyorsunuz?" diye sordu.</p>

  <p>&nbsp;"Evet, her gün gelirim."</p>

  <p>&nbsp;"Sabahları saat kaçta gelirsiniz?"</p>

  <p>&nbsp;"Dokuzda, miss."</p>

  <p>&nbsp;Tuppence, kadının eline bir miktar para sıkıştırarak, "Geçen salı sabahı buraya geldiğinizde Miss Drake burada mıydı?"</p>

  <p>&nbsp;"Oh evet miss, buradaydı. Yatağında uyuyordu, hatta çayını götürdüğümde uyandırmakta epeyce zorlandım."</p>

  <p>&nbsp;Tuppence, "Teşekkür ederim," diyerek üzüntü içinde merdivenlerden indi.</p>

  <p>&nbsp;Tommy ile Soho'da bir lokantada buluşacak ve elde ettikleri sonuçları karşılaştıracaklardı.</p>

  <p>&nbsp;Tommy, "Rice denilen adamla görüştüm," dedi. "Una'yı Torquay'da gördüğünü doğruluyor."</p>

  <p>&nbsp;"Tüm kanıtları dikkatle inceledik, Tommy. Bana bir kâğıt kalem versene. Romanlardaki dedektifler gibi tüm bulgularımızı yazalım bakalım ne sonuca varacağız."</p>

  <p>&nbsp;13.30'da Una Drake trenin restoran vagonunda görüldü.</p>

  <p>&nbsp;14.00'te Castle Otel'e ulaştı.</p>

  <p>&nbsp;17.00'de Bay Rice tarafından görüldü.</p>

  <p>&nbsp;20.00'de otelde yemek yedi.</p>

  <p>&nbsp;09.30'da hizmetçiden termofor istedi.</p>

  <p>&nbsp;23.30'da Bay le Marchant ile Savoy'da görüldü.</p>

  <p>&nbsp;07.30'da Castle Oteli'nde hizmetçi tarafından uyandırıldı.</p>

  <p>&nbsp;09.00'da Clarges Sokağı'ndaki evinde hizmetçisi tarafından uyandırıldı.</p>

  <p>&nbsp;Çaresizlik içinde birbirlerine baktılar.</p>

  <p>&nbsp;Tommy, "Bana kalırsa Blunt&rsquo;ın Muhteşem Dedektifleri bu kez yenildiler," dedi.</p>

  <p>&nbsp;"Hayır, canım, asla vazgeçmemeliyiz. Bu kadar çabuk pes etme. Birinin yalan söylediği kesin."</p>

  <p>&nbsp;"İşin tuhafı ne biliyor musun? Bana hiçbiri yalan söylemiyormuş gibi geliyor. Hepsi son derece dürüsttü ve kendinden emindi."</p>

  <p>&nbsp;"Yine de bir şey olmalı. Olduğunu biliyoruz. Özel uçak olasılığını bile düşündüm ama bu olasılığın bizi bir yere götüreceğini sanmıyorum."</p>

  <p>&nbsp;"Bana sanki bu işte bir ruh-ikizi varmış gibi geliyor."</p>

  <p>&nbsp;Tuppence, "Neyse," dedi. "Şu anda yapılacak en iyi şey yatıp uyumak. Uykuda bilinçaltı daha iyi çalışır."</p>

  <p>&nbsp;Tommy, "Eğer bilinçaltın yarın sabaha kadar bu bilmeceyi çözmeni sağlarsa, emin ol şapkamı çıkarıp, bilinçaltına selama geçerim," dedi.</p>

  <p>&nbsp;O akşam ikisi de sessizce oturdular. Tuppence zaman zaman yerinden kalkıp saatleri yazdığı kâğıda bakıyor, küçük bir kâğıda notlar alıyor, kendi kendine mırıldanıyor, demiryolları tarifesinde bir şeyler arıyordu. Sonunda en ufak bir ilerleme kaydedemeden yatmaya karar verdiler.</p>

  <p>&nbsp;Tommy, "Doğrusu çok üzülüyorum," dedi.</p>

  <p>&nbsp;Tuppence, "Yıllardır geçirdiğim en kötü akşamlardan biriydi," dedi.</p>

  <p>&nbsp;Tommy, "Keşke bir müzikhole gitseydik," dedi. "Kayınvalide ve ikiz esprileri, biraz bira sinirlerimize iyi gelirdi."</p>

  <p>&nbsp;"Hayır, göreceksin bu yoğun odaklanmanın sonucunu alacağız. Önümüzdeki sekiz saat içinde bilinçaltımıza ne kadar iş düşeceğini düşünsene." Ve bu umutla yatağa girdiler.</p>

  <p>&nbsp;Ertesi sabah Tommy, "Evet," dedi. "Bilinçaltın bir işe yaradı mı?"</p>

  <p>&nbsp;"Bir fikrim var."</p>

  <p>&nbsp;"Öyle mi? Nasıl bir fikir?"</p>

  <p>&nbsp;"Oldukça tuhaf. Dedektif öykülerinde rastladığımız türden bir şey değil. Daha doğrusu bu fikri kafama sen soktun."</p>

  <p>&nbsp;Tommy ciddiyetle, "Öyle ise iyi bir fikirdir," dedi. "Haydi, söyle artık Tuppence. Dök içini."</p>

  <p>&nbsp;Tuppence, "Bunu doğrulayabilmek için bir telgraf çekmem gerekiyor," dedi. "Hayır, şimdilik sana bir şey söylemeyeceğim. Delice bir fikir ama olayları açıklayabilmenin tek yolu bu."</p>

  <p>&nbsp;"Neyse, benim de ofise gitmem lazım. Sorunlarıyla boğuşan bir sürü müşteriyi boşuna bekletmemeliyim. Bu işi de deneyimli, zeki yardımcımın, yani senin ellerine bırakıyorum."</p>

  <p>&nbsp;Tuppence neşeyle başını salladı.</p>

  <p>&nbsp;Tuppence bütün gün ofise uğramadı. Tommy saat beş buçukta eve döndüğünde, Tuppence&rsquo;ın sabırsızlıkla onu beklemekte olduğunu gördü.</p>

  <p>&nbsp;"Becerdim Tommy. Sonunda bu kanıt konusunun gizemini çözdüm. Şimdi bütün o verdiğimiz on şilinleri, yarım sterlinleri, masrafları döküp, harcadığımız parayı ücretimizle birlikte Bay Montgomery Jones'tan alabiliriz. O da gidip kızı alır."</p>

  <p>&nbsp;Tommy merakla haykırdı. "Vardığın sonuç ne?"</p>

  <p>&nbsp;Tuppence, "Aslında çok basit," dedi. ''ikizler"</p>

  <p>&nbsp;"İkizler mi? Ne demek istiyorsun?"</p>

  <p>&nbsp;"İkizler demek ikizler demek. Tek çözüm buydu. Dün gece müzikholden, kaynanalardan, ikizlerden, biradan bahsederken bu fikri sen verdin bana. Avustralya'ya telgraf çektim ve istediğim cevabı aldım. Unanın Vera isminde bir ikizi varmış, kız geçen pazartesi İngiltere'ye gelmiş. Zaten herhalde buna güvenerek birden bu bahse girmeye karar verdi. Zavallı Montgomery için çok kötü bir şaka planlamış. Kız kardeşi Torquay'a gitti, Una da Londra'da kaldı."</p>

  <p>&nbsp;Tommy, "Ne dersin, kız kaybettiği için çok üzülecek mi?"</p>

  <p>&nbsp;"Hayır, bu konudaki fikrimi sana söylemiştim. Montgomery Jones'u bundan dolayı içtenlikle kutlayacak, yüceltecek. Hep bir kadının kocasının yeteneklerine duyduğu saygının evlilik yaşamının temelini oluşturduğunu düşünmüşümdür."</p>

  <p>&nbsp;"Sende bu duyguyu uyandırabildiğini için çok mutluyum, Tuppence."</p>

  <p>&nbsp;"Aslında bu önemli, gurur duyulacak bir çözüm sayılmaz. Müfettiş French'in uğraştığı türden ince zekâ gerektiren bir olay değildi."</p>

  <p>&nbsp;"Hiç de değil. Restoranda garsona o fotoğrafları gösterirken izlediğim yol tam Müfettiş French'e uygun bir davranıştı."</p>

  <p>&nbsp;"Ama avuç dolusu para dağıtmamız, hiç ona uygun bir davranış değildi."</p>

  <p>&nbsp;"Neyse, bırak şimdi bunları. Nasıl olsa o paraları fazlasıyla Bay Montgomery Jones'tan geri alacağız. Sanırım o kadar çok sevinecek ki, hiç karşı koymadan verilebilecek en yüksek ücreti ödeyecek."</p>

  <p>&nbsp;Tuppence, "Öyle de olmalı," dedi. "Blunt&rsquo;ın Muhteşem Dedektifleri gerçekten çok başarılıydılar. Oh Tommy, gerçekten çok zeki olduğumuzu düşünüyorum. Ve bu beni bazen korkutuyor."</p>

  <p>&nbsp;"Bundan sonraki bir Roger Sheringham olayı olmalı ve sen de Roger Sheringham olmalısın."</p>

  <p>&nbsp;Tuppence, "Öyle ise çok konuşmam gerekecek," dedi. "Sen zaten çok konuşuyorsun. Şimdi dün akşam yaptığım öneriyi yineliyorum. Haydi, bir müzikhole gidip, kaynana fıkraları, bol bira ve de ikiz esprileriyle eğlenelim."</p>

  <p><span class="t1">&nbsp;</span></p>
</body>
</html>
