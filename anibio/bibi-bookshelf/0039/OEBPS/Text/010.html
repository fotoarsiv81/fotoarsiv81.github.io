<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>8. Bölüm: Kör Adamın Oyunu</title>
</head>

<body>
  <h2 class="h21">8. Bölüm: Kör Adamın Oyunu</h2>

  <p>&nbsp;Tommy, "Tamam," diyerek telefonu kapattı. Sonra Tuppence'a döndü.</p>

  <p>&nbsp;"Şefti," dedi. "Tepesi atmış durumda. Bizim için endişeleniyor. Söylediğine göre peşinde olduğumuz adamlar benim gerçek Bay Theodore Blunt olmadığımı anlamışlar. Her an bir şeyler olabilirmiş, tedbirli olmamızı istiyor. Bu arada şef senden eve gidip oturmanı ve bu işlere daha fazla karışmamanı rica etti. Sanırım arının inine çomak soktuk ve ortalığı düşündüklerinden daha fazla karıştırdık."</p>

  <p>&nbsp;Tuppence, "Eve gidip oturmam düşüncesi saçmalık," dedi. "Üstelik ben eve gidersem sana kim göz kulak olacak? Hem heyecanı da severim. Zaten son zamanlarda işler kesattı, heyecan mı vardı?"</p>

  <p>&nbsp;Tommy, "Tuppence, şunu unutma, her gün cinayet ya da soygun olmaz. Aklını kullan," dedi. "Bak benim bir fikrim var. İşin durgun olduğu zamanlarda evde de bazı egzersizler yapabiliriz."</p>

  <p>&nbsp;"Sırtüstü yatıp ayaklarımızı havada sallamak gibi mi? Kastettiğin bu mu?"</p>

  <p>&nbsp;"Saçmalama. Egzersiz derken mesleğimizi kastettim. Büyük ustaların yaptıklarına öykünmek gibi. Örneğin."</p>

  <p>&nbsp;Tommy çekmecesinden koyu yeşil bir güneş gözlüğü aldı. Gözüne takıp, özenle ayarladı. Sonra da cebinden bir saat çıkardı.</p>

  <p>&nbsp;"Bu sabah saatin camını kırdım," diye açıkladı. "Böylece duyarlı parmaklarım görmeden de saati hissediyor."</p>

  <p>&nbsp;"Dur. Neredeyse elini keseceksin."</p>

  <p>&nbsp;Tommy, "Elini ver bana," dedi. Bu arada bir parmağıyla da karısının nabzını tutuyordu. "Ah, hiç ses yok. Bu kadında kalp hastalığı yok."</p>

  <p>&nbsp;Tuppence, "Yanılmıyorsam," dedi. "Şu anda Thornley Colton rolündesin, değil mi?"</p>

  <p>&nbsp;Tommy, "Evet," diye yanıtladı. "Kör dedektif. Sen de siyah saçlı, elma yanaklı sekreter thingummybob."</p>

  <p>&nbsp;Tuppence, "Nehir kenarında bir takım çocuk çamaşırı bulunur," diye ekledi.</p>

  <p>&nbsp;"Ve Albert de Fee, namı değer Shrimp."</p>

  <p>&nbsp;Tuppence, "O zaman ona, 'Vay be!' demesini öğretmek lazım," dedi. "Ne yazık ki çocuğun sesi hiç de tiz değil. Tam aksine tok bile."</p>

  <p>&nbsp;Tommy, "Bastonum şu duvara dayalı duruyor," dedi. "Onu duyarlı ellerimde tutunca öyle çok şey algılayabiliyorum ki." Bastonunu almak için ayağa kalkınca iskemleye takıldı.</p>

  <p>&nbsp;"Allah kahretsin, bunun burada olduğunu unutmuşum."</p>

  <p>&nbsp;Tuppence duygulanarak, "Körlük korkunç bir şey olmalı," dedi.</p>

  <p>&nbsp;Tommy, onu bütün kalbiyle onayladı.</p>

  <p>&nbsp;"Hem de nasıl. En çok savaşta gözlerini kaybedenlere acıyorum. Ama denildiğine göre karanlığa mahkûm yaşayan insanların diğer duyuları çok daha kuvvetli olurmuş. İşte ben de şimdi bunu deneyip, doğru olup olmadığını görmek istiyorum. İnsanın karanlıkta hareket edebilme yeteneği kazanması gereğinde çok yararlı olabilir. Neyse Tuppence haydi sen de iyi kalpli Sydney Thames ol ve bana yardım et. O bastona ulaşabilmem için kaç adım atmam gerekiyor?"</p>

  <p>&nbsp;Tuppence tahmin etmeye çalıştı.</p>

  <p>&nbsp;"Üç ileri, beş sola."</p>

  <p>&nbsp;Tommy tereddütle adımları atarken, Tuppence birden bağırdı. Kocasının dördüncü adımı attığı anda duvara çarpacağını anlamıştı.</p>

  <p>&nbsp;Tuppence, "Ne tuhaf," dedi. "Bir yerin uzaklığının kaç adım olduğunu kestirmenin ne kadar zor olduğunu tahmin bile edemezsin."</p>

  <p>&nbsp;Tommy, "Bu çok ilginç," dedi. "Haydi, Albert'i çağır. İkinizin de elini tutup, hangi elin hanginize ait olduğunu anlamak istiyorum."</p>

  <p>&nbsp;Tuppence, "Peki," dedi. "Ama önce elini yıkaması gerek, bütün gün o lanet şekerlemeleri yiyor, elleri yapış yapış."</p>

  <p>&nbsp;Oyunu Albert'e de anlattılar, oyun genç adamın çok ilgisini çekmişti. Tommy tokalaştıktan sonra gülümseyerek geri çekildi.</p>

  <p>&nbsp;"İşte oldu. Birincisi Albert'in, ikincisi ise senin Tuppence."</p>

  <p>&nbsp;Tuppence, "Yanlış işte," diye bağırdı. "Nişan yüzüğüme kandın. Onu Albert'in parmağına takmıştım."</p>

  <p>&nbsp;Birçok deneme daha yaptılar, Tommy bunlardan bazısında başarılı, bazısında başarısız oldu.</p>

  <p>&nbsp;"Olacak galiba, insan böyle bir şeyi hemen öğrenmeyi de beklememeli. Size bir şey diyeyim mi? Yemek zamanı geldi. Haydi gel, Blitz'e gidelim Tuppence. Kör adam ve yardımcısı. Orada birçok şey öğrenebilirim. Hatta belki bahşiş bile toplayabilirim."</p>

  <p>&nbsp;"Tommy başımız derde girecek."</p>

  <p>&nbsp;"Hiç üzülme canım, bir şey olmaz. Kesinlikle gerçek bir centilmen gibi davranacağım. Yemeğin sonuna kadar neler öğrendiğimi görüp çok şaşıracağına bahse girerim."</p>

  <p>&nbsp;Bütün karşı çıkmasına rağmen Tuppence, Tommy'yi bu planından vazgeçiremedi. Bir, bir buçuk saat sonra, birlikte Blitz Lokantasının konforlu Altın Odası'ndaki köşe masalardan birinde oturuyorlardı.</p>

  <p>&nbsp;Tommy parmaklarını menünün üzerinde gezdirdi.</p>

  <p>&nbsp;"Ben kızarmış piliç ile safranlı pilav yemek istiyorum," dedi.</p>

  <p>&nbsp;Tuppence da seçimini yaptı ve garson yanlarından uzaklaştı.</p>

  <p>&nbsp;Tommy neşeyle, "Şimdilik her şey yolunda," dedi. "Şimdi biraz daha iddialı bir deneyime ne dersin? Örneğin şu içeriye yeni giren mini etekli kızın ne kadar güzel bacakları var, değil mi?"</p>

  <p>&nbsp;"Bunu nasıl bildin Thorn?"</p>

  <p>&nbsp;"Güzel bacaklar döşeme üzerinde özel titreşim yaratır ve benim hassas bastonum bunu hemen algılar. Ya da doğrusunu istersen, böyle büyük lokantalarda daima kapıda arkadaşlarını bekliyormuş gibi yapan, mini etekli güzel bacaklı bir kız vardır, aslına bakarsan bunun yararını da görür."</p>

  <p>&nbsp;Yemek devam ediyordu.</p>

  <p>&nbsp;Tommy, "Şu iki masa ötemizdeki adam yanılmıyorsam zengin bir tefeci," dedi. "Yahudi, değil mi?"</p>

  <p>&nbsp;Tuppence hayranlıkla, "Çok iyi," dedi. "İşte ben bunu tahmin edemezdim."</p>

  <p>&nbsp;"Her defasında bunu nasıl başardığımı söylemeyeceğim. Şovumu berbat ediyor. Başgarson sağdan üçüncü masaya şampanya servisi yapıyor. Siyah giymiş bir kadın tam masamızın yanından geçiyor."</p>

  <p>&nbsp;"Tommy nasıl oluyor da..."</p>

  <p>&nbsp;"Aha! Neler yapabileceğimi görmeye başladın değil mi? Arkamızdaki masada da şu anda ayağa kalkan kahverengi elbiseli hoş bir kız var."</p>

  <p>&nbsp;Tuppence neşeyle, "Ayağa kalkan gri elbiseli adam," dedi.</p>

  <p>&nbsp;Tommy bir an için bozulmuştu. "Ah!" dedi.</p>

  <p>&nbsp;O sırada yakın masalardan birinde oturmakta olan iki adam Tommy ile Tuppence'ı merakla süzüyorlardı. Sonunda ayağa kalkarak, köşe masaya yanlarına geldiler.</p>

  <p>&nbsp;İki adamdan daha yaşlı olanı, "Çok affedersiniz," dedi. Adam şık giyimli, kibar tavırlıydı. Gözlüklüydü ve bıyıkları kısmen ağarmıştı. "Bana sizin Bay Theodore Blunt olduğunuz söylendi, bu doğru mu?"</p>

  <p>&nbsp;Tommy bir an tereddüt etti, zor durumdaydı. Sonra başını eğerek mırıldandı.</p>

  <p>&nbsp;"Evet doğru. Ben Bay Blunt'ım."</p>

  <p>&nbsp;"Bir rastlantı. Büyük şans. Bay Blunt, ben de yemekten sonra ofisinize gelmeyi düşünüyordum. Başım belada. Hem de çok ciddi bir sorun bu. Bu arada, çok affedersiniz ama -gözleriniz- bir kaza filan mı geçirdiniz?"</p>

  <p>&nbsp;Tommy duygusal bir ses tonuyla, "Dostum, ben körüm," dedi. "Hem de tamamen."</p>

  <p>&nbsp;"Ne diyorsunuz?"</p>

  <p>&nbsp;"Şaşırdınız mı? Hiç şüphesiz kör dedektiflerden bahsedildiğini duymuşsunuzdur."</p>

  <p>&nbsp;"Romanlarda evet. Ama gerçek yaşamda böyle bir şey olduğunu bilmiyordum. Sizin kör olduğunuzu da duymamıştım."</p>

  <p>&nbsp;Tommy, "Birçok insan bu gerçeği bilmez," dedi. "Bugün gözlerimi meraklı bakışlardan saklamak için güneş gözlüğü taktım. Şundan emin olun, takmasam birçok insan benim kör olduğumu anlayamıyor bile. Bakın gözlerim hiçbir zaman çalışmalarımda engel oluşturmadı. Her neyse, bu kadarı yeterli. Ne dersiniz, hemen ofisime mi gidelim yoksa burada görüşmeyi mi yeğlerdiniz? Sanırım, ikinci şık daha uygun, değil mi?"</p>

  <p>&nbsp;Garson iki sandalye daha getirdi. İki erkek misafir oturdular. Henüz hiç konuşmamış olan ikinci adam, kısa boylu ve esmer bir adamdı.</p>

  <p>&nbsp;İlk konuşan adam sesini alçaltarak, "Bu çok hassas ve dikkat isteyen bir konu," diye ekledi. Sonra şüphe ile Tuppence'ı süzdü. Bay Blunt bu bakışların anlamını hemen sezdi.</p>

  <p>&nbsp;"Size özel sekreterimi tanıtmak isterim," dedi. "Miss Ganges. Hint nehrinin kenarında bulunduğunda küçücük bir bebekmiş. Miss Ganges benim gözüm, kulağım. Bana her yerde eşlik eder."</p>

  <p>&nbsp;Yabancı adam bu tanıştırmayı başını hafifçe eğerek onayladı.</p>

  <p>&nbsp;"Öyleyse size açıkça durumu anlatabilirim Bay Blunt. Henüz on altı yaşındaki kızım çok tuhaf bir durumla karşı karşıya. Bunu yarım saat önce fark ettim. Öyle tuhaf koşullarla karşı karşıyayız ki açıkçası polise haber vermeye cesaret edemiyoruz. Dolayısıyla ofisinize telefon ettim. Yemeye çıktığınızı, ama iki buçuk gibi döneceğinizi bildirdiler. Buraya dostum Albay Harker ile..."</p>

  <p>&nbsp;Kısa boylu adam başını eğerek ağzının içinde bir şeyler mırıldandı.</p>

  <p>&nbsp;"Burada yemek yerken size rastlamış olmamız gerçekten büyük şans. Böylece hiç zaman kaybetmemiş olacağız. Zaten kaybedecek zamanımız da yok. Hemen benimle bizim eve gelmelisiniz."</p>

  <p>&nbsp;Tommy sıkıntılı bir şekilde homurdandı.</p>

  <p>&nbsp;"Yarım saat kadar sonra gelip, sizi bulurum. Öncelikle büroma uğramalıyım."</p>

  <p>&nbsp;Tuppence'a bakan Albay Harker, onun bıyık altından güldüğünü görünce şaşırmış olmalıydı.</p>

  <p>&nbsp;"Hayır, hayır, bu olamaz. Hemen benimle gelmelisiniz."</p>

  <p>&nbsp;Gri saçlı adam cebinden bir kart çıkararak bunu Tommy'ye uzattı. "Adım burada yazılı."</p>

  <p>&nbsp;Tommy elini harflerin üzerinde gezdirdikten sonra, "Parmaklarım o kadar da hassas değil," diyerek kartı Tuppence'a uzattı. Tuppence kartta yazan ismi alçak sesle okudu.</p>

  <p>&nbsp;"Blairgowrie dükü."</p>

  <p>&nbsp;Sonra da büyük bir ilgi ve merakla bu yeni müşteriye baktı. Bu adam zenginliği ve asaleti ile tanınan Dük Blairgowrie idi demek? Dük kibri ve erişilmezliğiyle ünlü asillerden biriydi, kendisinden çok genç, Chicago'lu bir domuz tüccarının kızı ile evlenmiş ve zamanında ortak bir geleceklerinin olamayacağına ilişkin oldukça fazla öngörü yapılmıştı. Gerçekten de son zamanlarda aralarında geçimsizlik olduğuna dair dedikodular dolaşıyordu.</p>

  <p>&nbsp;Dük kendinden emin bir tavırla, ancak haşince, "Evet, benimle geliyor musunuz Bay Blunt?" diye sordu.</p>

  <p>&nbsp;Tommy kaderine razı olmuş gibiydi.</p>

  <p>&nbsp;"Miss Ganges ve ben sizinle beraber geleceğiz," dedi yavaşça. "Sanırım bir fincan kahve içmeme izin verirsiniz. Hemen getirirler. Son zamanlarda gözlerimdeki sorundan dolayı sürekli başım ağrıyor. Kahve sinirlerimi yatıştırıyor."</p>

  <p>&nbsp;Garsonu çağırarak kahve siparişini verdi.</p>

  <p>&nbsp;Sonra Tuppence'a dönerek, "Miss Ganges," dedi. "Yarın burada Fransız müfettiş ile yemek yiyeceğim. Lütfen şef garson ile görüşüp talimatlarımı iletir ve bana her zamanki masamı ayırmalarını sağlar mısınız? Fransız polisine çok önemli bir konuda destek olmam isteniyor. Biliyorsunuz bu iş için hatırı sayılır bir ücret alacağız. Neyse, not almaya hazır mısınız Miss Ganges?"</p>

  <p>&nbsp;Tuppence kalemini ve not defterini çıkararak, bir anlık tereddüdün ardından, "Evet, hazırım," dedi.</p>

  <p>&nbsp;"Evet, karidesli salata ile başlamayı öneriyorum. Sonra, evet sonra Omlet Blitz ve bir çift Tournedos a' l'Etranger."</p>

  <p>&nbsp;Bir an sustu ve özür dilercesine mırıldandı.</p>

  <p>&nbsp;"Umarım beni bağışlarsınız. Ah! Evet, son olarak da Souffle en surprise. Bu kadarı yeter sanırım. Şu Fransız müfettiş çok ilginç biri. Belki de onu tanıyorsunuzdur?"</p>

  <p>&nbsp;Dük tanımadığını söylerken, Tuppence ayağa kalkıp garsonla konuşmak üzere içeriye geçti. Geri döndüğünde kahve henüz getirilmişti. Tommy kahvesini ağır ağır yudumladı. Sonra ayağa kalktı.</p>

  <p>&nbsp;"Miss Ganges, bastonum lütfen. Teşekkürler. Yön konusunda yardımcı olur musunuz?"</p>

  <p>&nbsp;Bu Tuppence&rsquo;ın hiç hoşlanmadığı bir andı.</p>

  <p>&nbsp;"Bir adım sağa, sonra ileri doğru on sekiz adım. Sonra beş basamak var ve sol tarafınızda bir garson servis yapıyor."</p>

  <p>&nbsp;Tommy bastonunu sallayarak ilerledi. Tuppence hemen arkasından yürüyerek onun güvenliğini sağlıyor, yönlendiriyordu. Kapıdan çıktıkları ana dek her şey yolunda gitti. Ne yazık ki tam o anda iriyarı bir adam aceleyle içeriye giriyordu ve Tuppence, Bay Blunt'ı uyarmakta gecikince ikisinin şiddetle çarpışmaları kaçınılmaz oldu. Ve tabii ardından açıklamalar ve özürler.</p>

  <p>&nbsp;Blitz'in kapısında şık, üstü açılıp kapanan bir araba bekliyordu. Dük bizzat Tommy'nin arabaya binmesine yardımcı oldu.</p>

  <p>&nbsp;Bu arada omzunun üstünden arkaya doğru seslenerek, "Arabanız burada mı, Harker?" diye sordu.</p>

  <p>&nbsp;"Evet. Şurada, köşeye bırakmıştım."</p>

  <p>&nbsp;"Miss Ganges'i siz yanınıza alın lütfen."</p>

  <p>&nbsp;Dük itiraz etmelerine fırsat vermeden Tommy'nin yanına bindi ve araba hareket etti.</p>

  <p>&nbsp;Dük, "Çok tuhaf bir durum," diye mırıldandı. "Çok yakında size tüm ayrıntıları açıklayabileceğimi umuyorum."</p>

  <p>&nbsp;Tommy ellerini başına götürdü ve sakin bir ses tonuyla, "Artık şu güneş gözlüğünü çıkarabilirim," dedi. "Zaten yalnızca restorandaki parlak yapay ışık rahatsız ettiği için kullanmak istemiştim."</p>

  <p>&nbsp;Ama kolu sert bir hareketle aşağıya çekildi. Tommy aynı anda yuvarlak ve sert bir şeyin kaburga kemiklerinin hemen altına dayandığını hissetti.</p>

  <p>&nbsp;"Hayır, hayır, sevgili dostum Bay Blunt," diyen dükün kibar sesi bir anda inanılmayacak kadar değişmişti. "Güneş gözlüğünü çıkarmayacaksınız. Ayrıca sessiz, sakin, hiç kıpırdamadan oturacaksınız. Anlıyorsunuz, değil mi? Şu elimdeki tabancayı kullanmak istemiyorum. Gerçek şu ki ben Dük Blairgowrie değilim. Böyle bir müşteriyi reddetmeyeceğinizi bildiğim için dükün ismini kullandım. Ben çok daha sıradan bir insanım. Yalnızca karısını kaybetmiş bir domuz tüccarıyım."</p>

  <p>&nbsp;Tommy'nin bu sözlerden etkilendiğini hissetmişti.</p>

  <p>&nbsp;"Bu size bir şeyler anımsattı, değil mi?" derken gülüyordu. "Genç adam, gerçekten çok aptalca hareket ettiniz. Korkarım ki bu davranışlarınız ileride başınıza çok büyük sorunlar açacak."</p>

  <p>&nbsp;Bu son sözcüklerdeki kötü niyet açıkça seziliyordu. Tommy kıpırdamadan oturuyordu. Adamın sözlerine yanıt vermedi. Bu arada araba yavaşladı ve sonunda durdu.</p>

  <p>&nbsp;Sözde dük, "Bir dakika," diyerek Tommy'nin ağzına bir mendil tıkadı ve kaşkolünü da üzerine doladı. Ve aldatıcı bir nezaketle açıkladı.</p>

  <p>&nbsp;"Bağırarak yardım istemek gibi bir aptallık yapmamanız için küçük bir önlem."</p>

  <p>&nbsp;Arabanın kapısı açıldı ve sürücü Tommy'nin dışarı çıkmasına yardımcı oldu. Sonra iki adam Tommy'yi aralarına aldılar ve hızla merdivenlerden çıkarıp, hemen oradaki bir evin kapısından içeri soktular. Kapı arkalarından kapandı. Tommy girdikleri yerde Doğu'ya özgü o hoş güçlü kokuyu hissetti. Ayakları yumuşak bir halıya gömüldü. Aynı şekilde hızla, hatta uçarcasına merdivenlerden çıktılar, Tommy evin arka tarafında olduğunu düşündüğü odalardan birine alındı. Odaya girince iki adam ellerini bağlayarak onu köşeye yere oturttular. Sonra arabayı kullanan adam dışarı çıktı. Diğeri ise tıkacı çıkardı.</p>

  <p>&nbsp;"Şimdi rahatça konuşabilirsiniz," dedi neşeyle. "Evet, bakalım bize neler anlatacaksınız genç adam?"</p>

  <p>&nbsp;Tommy öksürerek boğazını temizledikten sonra ağzının acıyan kenarını bağlı eli ile yokladı.</p>

  <p>&nbsp;"Umarım özel bastonumu kaybetmemişsinizdir," dedi. "Onu yaptırmak bana çok pahalıya mal olmuştu."</p>

  <p>&nbsp;Diğer adam bir saniye durduktan sonra, "Ya çok cesur," dedi. "Ya da çok aptalsınız. Elimde olduğunun farkında değil misin? Avucumun içindesin. Bu durumda sıradan bir baston ne işine yarayacak ki? Geleceğin benim elimde. Sevenlerin seni bir daha asla göremeyebilirler."</p>

  <p>&nbsp;Tommy, "Şu melodrama bir son veremez misiniz artık?" diye sızlandı. "Yoksa benim de size 'Hain, şimdi sana gösteririm,' filan dememi mi bekliyorsunuz? Bu gibi şeyler demode oldu artık."</p>

  <p>&nbsp;Diğeri de alaycı bir tavırla, "Ya kız?" dedi. "O da mı ilgilendirmiyor seni?"</p>

  <p>&nbsp;Tommy, "Zaten ben de onu düşünüyordum, iki kere iki dört eder," dedi. "Biraz düşününce şöyle bir sonuca vardım; Harker denilen şu geveze herif de aynı karanlık kişilerin maşası olduğuna göre zavallı küçük sekreterim de birazdan buradaki küçük bir çay partisine katılacak."</p>

  <p>&nbsp;"Evet, bir açıdan doğru ama bir diğer açıdan da yanlış. Gördüğünüz gibi hakkınızda her şeyi biliyorum, Bayan Beresford buraya getirilmeyecek. İşte bu benim açımdan küçük bir önlem. Özellikle yüksek mevkilerdeki dostlarınızın büyük olasılıkla sizi izliyor olabileceklerini düşünüyorum. Böyle bir durumda, yani peşinizdeyseler bile, ikinizi birden izlemeleri çok zor. Birinizi bulsalar bile diğeriniz elimde olacak. Şimdi beklediğim..."</p>

  <p>&nbsp;Kapının açılmasıyla sözü yarıda kesildi. Gelen, arabanın şoförüydü.</p>

  <p>&nbsp;"İzleyen yok, efendim. Her şey yolunda."</p>

  <p>&nbsp;"Güzel. Sen gidebilirsin Gregory."</p>

  <p>&nbsp;Kapı yeniden kapandı.</p>

  <p>&nbsp;Sözde dük, "Şimdilik işler yolunda," dedi. "Evet, şimdi söyleyin bakalım Bay Beresford Blunt, sizinle ne yapalım?"</p>

  <p>&nbsp;Tommy, "Öncelikle şu güneş gözlüklerini çıkarmak isterdim," dedi.</p>

  <p>&nbsp;"Bunu yapmayı düşünmüyorum. Güneş gözlükleriyle gerçekten körsünüz. Eğer çıkarırsam en az benim kadar görebileceksiniz ki bu da küçük planıma uymaz. Bir planım var. Siz heyecanlı romanlardan hoşlanıyorsunuz Bay Blunt. Karınızla bugün oynadığınız oyun bunu kanıtlıyor. Şimdi dinleyin beni, birlikte küçük bir oyun oynayacağız. Oldukça zekice düzenlenmiş bir oyun. Öğrenince siz de bana hak vereceksiniz. Anlatayım: Şu üzerinde durmakta olduğunuz odanın zemini metalle kaplı. Yüzeyde halının altında yer yer küçük çıkıntılar var. Düğmeye basmamla birlikte... "Bu küçük noktalara elektrik yüklenmiş olur. Bu noktalardan birine basmanın tek bir anlamı var: Ölüm! Anlıyor musunuz? Eğer görebilseniz, ama göremiyorsunuz. Tamam karanlıktasınız. İşte size bir oyun. Kör adamın ölümle oyunu. Eğer sağ olarak kapıya ulaşabilirseniz, özgürsünüz! Ama bana kalırsa kapıya ulaşamadan önce bu tehlikeli noktalardan birine basmış olacaksınız. Ve de bu, benim açımdan çok eğlenceli olacak."</p>

  <p>&nbsp;Tommy'nin yanma gelerek elindeki bağları çözdü. Sonra da önünde alaycı bir tavırla hafifçe eğilerek bastonunu uzattı.</p>

  <p>&nbsp;"Kör Dedektif. Görelim bakalım bu sorunu çözebilecek misin? Ben elimde tabancam şurada bekliyor olacağım. Eğer gözlüğü çıkarmak için ellerini başına doğru kaldıracak olursan hemen gözümü kırpmadan ateş edeceğimden emin olabilirsin. Anlaştık mı?"</p>

  <p>&nbsp;Tommy'nin rengi solmuştu ama kararlıydı.</p>

  <p>&nbsp;"Kesinlikle," dedi. "En ufak bir şansım bile yok, değil mi?"</p>

  <p>&nbsp;"Şans mı?" Adam omzunu silkti.</p>

  <p>&nbsp;"Kendinizi çok akıllı sanıyorsunuz, değil mi? Ama unuttuğunuz bir şey var. Bu arada bir sigara yakabilir miyim? Zavallı kalbim heyecandan küt küt atıyor."</p>

  <p>&nbsp;"Evet, bir sigara yakabilirsin, ama sakın bana bir numara yapmaya kalkışma. Unutma ki elimde tabanca sana bakıyorum."</p>

  <p>&nbsp;Tommy, "Ben sirk köpeği değilim," dedi. "Numara yapmasını beceremem!" Cebinden sigara paketini çıkardı, sonra kibrit için ceplerini yoklamaya başladı. "Sorun yok. Cebimde tabanca arıyor filan değilim. Üzerimde silah olmadığını zaten biliyorsunuz. Ama yine de, az önce de söylediğim gibi, unuttuğunuz bir şey var."</p>

  <p>&nbsp;"Nedir o?"</p>

  <p>&nbsp;Tommy cebinden kibritini çıkararak, çakmaya hazır bir durumda durdu.</p>

  <p>&nbsp;"Evet, ben körüm ve siz görebiliyorsunuz. Bu doğru. Avantaj sizde. Peki ya ikimiz de karanlıkta kalırsak? O zaman avantajınız ne olur?</p>

  <p>&nbsp;Kibriti çaktı.</p>

  <p>&nbsp;Sözde dük kahkahalarla güldü.</p>

  <p>&nbsp;"Ateşi elektrik düğmesine atıp kontak yaptırmayı mı düşünüyorsunuz? Yani odayı karanlığa gömmeyi? Bu olanaksız."</p>

  <p>&nbsp;Tommy, "Aynen öyle," dedi. "Evet, sizi karanlıkta bırakamam, ama zıt kutupların sonsuzda birleştikleri söylenir. Fazla ışığa ne dersiniz?"</p>

  <p>&nbsp;Bunları söylerken kibriti elinde tuttuğu bir şeye değdirerek o nesneyi masanın üzerine doğru attı. Oda bir anda kör edecek parlaklıkta bir ışıkla doldu. Bir an için ışığın parlaklığından gözleri kamaşan dük, gözlerini kapadı ve tabancasını indirerek geri çekildi.</p>

  <p>&nbsp;Gözlerini tekrar açtığında, göğsüne dayalı keskin bir şey vardı. Tommy, "At o tabancayı," diye bağırdı. "Çabuk ol. Bastonumun özel olarak üretilmiş olduğunu söylemiştim sana. Sıradan bir bastonun işe yaramaz bir şey olduğu konusunda seninle hemfikirim, ama iyi bir metal baston gerektiğinde çok iyi bir silah olabilir. Sence de öyle değil mi? En azından magnezyum bir tel gibi. Bırak o silahı!"</p>

  <p>&nbsp;Boynunda bastonun sert ucunu hisseden adam, tabancayı yere attı. Ama hemen ardından gülerek geriye sıçradı.</p>

  <p>&nbsp;"Avantaj halen bende," diyordu. "Çünkü ben görebiliyorum, sen göremiyorsun."</p>

  <p>&nbsp;Tommy, "İşte yanıldığınız nokta buydu," dedi. "Gayet iyi görebiliyorum. Güneş gözlüğü görmemi engellemiyor. Bunu yalnızca Tuppence'ı kandırmak için yaptım. Başlangıçta birkaç hata yaptıktan sonra yemeğin sonuna doğru isabetli tahminlerimle onu hayran bırakmak için bir oyun oynadım. Kapıya kadar dikkatle yürüyebilir ve tüm elektrik verilmiş noktaları ustalıkla atlayabilirdim. Ama senin bu oyunda dürüst davranacağına, sözünü tutacağına güvenemedim. Benim canlı olarak bu evden çıkmama fırsat vermeyecektin. Şimdi dikkatli ol..."</p>

  <p>&nbsp;Dük öfkeden deliye dönmüş bir halde, kıpkırmızı bir yüzle ileri doğru atıldı. Ne var ki bu arada kızgınlıktan ayağını nereye bastığına dikkat etmemişti. Bir an için mavi bir kıvılcım göründü ve hemen ardından da 'dük' olduğu yerde sallanarak aynen bir kütük gibi yere yığıldı. Oda hafif bir yanık et ve çok daha güçlü ozon kokusuyla doldu.</p>

  <p>&nbsp;Tommy, 'Aman Tanrım," diye mırıldandı. Yüzündeki terleri sildi. Sonra her adımım dikkatle atarak, ihtiyatla duvara kadar yürüdü ve şalteri indirdi. Ardından kapıya giderek dikkatle açtı ve dışarı baktı. Etrafta kimseler yoktu. Sessizce dışarı çıktı. Merdivenlerden inerek ön kapıdan dışarı çıktı.</p>

  <p>&nbsp;Ancak caddeye çıkıp da kendini güvende hissedince, dönüp ürpererek evin numarasına baktı. Sonra hemen en yakın telefon kulübesine koştu. Endişeyle telefonun açılmasını beklediği ilk birkaç dakika onun için işkenceden farksızdı, ama sonra duyduğu tanıdık sesle rahatladı.</p>

  <p>&nbsp;"Tuppence, Tanrı'ya şükür," diye bağırdı.</p>

  <p>&nbsp;"Ben iyiyim canım, endişelenmene hiç gerek yok. Bana ısmarlamam gereken yemekleri söylerken verdiğin şifreli ipuçlarını hemen çözdüm: Ücret, karides, Blitz'e gel, iki yabancıyı izle, sürpriz. Hemen Albert'i aradım. Neyse tam zamanında geldi. Ama sonra bizi iki farklı arabaya bindirdiler. O da taksiyle bizi izleyip, beni götürdükleri evi görmüş, sonra da polise telefon etmiş."</p>

  <p>&nbsp;Tommy, "Albert çok akıllı bir çocuk," dedi. "Aslan yürekli. Seni izlemeyi yeğleyeceğinden emindim. Ama yine de çok endişelendim. Sana anlatacak çok şeyim var. Hemen geliyorum. Gelir gelmez de St. Dunstan Körler Derneği'ne hatırı sayılır bir bağış çeki yazmayı düşünüyorum. Tanrım, görememek korkunç bir şey olsa gerek."</p>

  <p>&nbsp;&nbsp;</p>
</body>
</html>
