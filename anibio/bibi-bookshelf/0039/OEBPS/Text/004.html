<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>2. Bölüm: Bir Çaydanlık Çay</title>
</head>

<body>
  <h2 class="h21">2. Bölüm: Bir Çaydanlık Çay</h2>

  <p>&nbsp;Birkaç gün sonra Bay ve Bayan Beresford Uluslararası Dedektiflik Bürosunu devralmış, çalışmaya başlamışlardı. Ofisleri Bloomsbury'deki eski binalardan birinin ikinci katındaydı. Evin dışındaki bu küçük ofiste Albert de sadık kâhya rolünden vazgeçmiş, neredeyse kusursuz denecek kadar iyi yapabildiği büro elemanı görevine soyunmuştu. Bir külah şekerleme, mürekkepli eller, karmakarışık saçlar bu yeni tiplemenin parçalarıydı.</p>

  <p>&nbsp;Ofisin bekleme salonundaki iki kapıdan iç kısımdaki çalışma odalarına geçiliyordu. Kapılardan birinin üzerinde, 'Sekreterya' diğerinde ise, 'Özel' yazılıydı. Kapısında 'Özel' yazılı olan oda büyük bir çalışma masası ve maroken koltuklarla döşenmişti. Masanın üstünde hepsi boş olmasına rağmen havalı bir şekilde etiketlenmiş çok sayıda dosya vardı. Masanın arkasındaysa sanki yaşamı boyunca dedektiflik yapmış gibi bir tavır takman sözde Bay Blunt oturuyordu. Elbette dirseğinin hemen dibinde bir de telefon duruyordu. Tuppence ile karşılıklı birçok telefon görüşmesi denemesi yapmışlardı. Albert de bu konuda gerekli talimatları almıştı.</p>

  <p>&nbsp;Hemen bitişikteki odada ise Tuppence sekreter olarak yerini almıştı. Büyük şefin odasındakilere oranla çok daha mütevazı masa ve sandalyelerle döşenmiş olan bu odada çay yapmak için bir de çaydanlık vardı. Aslında müşteriden başka hiçbir eksikleri yok denebilirdi.</p>

  <p>&nbsp;Tuppence yeni işini çok ciddiye alıyordu. Heyecanla, "Muhteşem olacak," dedi. "Gün gelecek katillerin peşinde koşacağız, kayıp aile mücevherlerini bulmaya çalışacağız, kayıp insanları arayacağız ya da zimmetine para geçirenleri ortaya çıkaracağız."</p>

  <p>&nbsp;Tommy, onu bu kadar heyecanlanmaması konusunda uyarması gerektiğini düşünüyordu.</p>

  <p>&nbsp;"Tuppence, sana biraz sakin olmanı ve okumayı alışkanlık haline getirdiğin o ucuz, basit romanları unutmanı öneririm. Müşterilerimizin büyük çoğunluğunun, tabii eğer gerçekten müşterimiz olursa, bizden eşlerini izlememizi isteyen kocalar ya da kocalarını izlettirmek isteyen kadınlar olacağından emin ol. Bu gibi özel dedektiflik bürolarının asıl görevleri boşanma davaları için geçerli deliller toplamaktır."</p>

  <p>&nbsp;Tuppence suratını ekşitti.</p>

  <p>&nbsp;"Hıh, hiç de öyle olmayacak. Boşanma davaları bizim konumuz olmamalı. İşin kalitesini yükseltmeliyiz."</p>

  <p>&nbsp;Tommy düşünceli bir tavırla, "Tabii," diye mırıldandı.</p>

  <p>&nbsp;İşe başlamalarının ardından yaklaşık bir hafta geçmişti. Esefle o bir haftanın muhasebesini yapıyorlardı.</p>

  <p>&nbsp;"Kocalarının hafta sonunu evden uzakta geçirmelerinden şüphelenen üç aptal kadın," dedi Tommy iç çekerek. "Ben yemeğe çıktığım sırada gelen oldu mu?"</p>

  <p>&nbsp;Tuppence iç geçirerek, "Dırdırcı, huysuz karısından kurtulmak isteyen yaşlı bir adam," dedi. "Son zamanlarda boşanma salgınının giderek yayıldığını gazetelerde okumuştum, ama bunun boyutu hakkında hiçbir fikrim yoktu. 'Boşanma davalarıyla ilgilenmiyoruz,' demekten bıktım usandım."</p>

  <p>&nbsp;Tommy, "Bu konuyu verdiğimiz ilanlarda özellikle belirttik," dedi. "Herhalde bundan sonrası bu kadar kötü olmaz."</p>

  <p>&nbsp;Tuppence dalgın bir tavırla, "En çarpıcı ve özendirici ilanı verdiğimizden eminim," dedi. "Bunun için ümitsizliğe düşmüyorum. Olmadı ben cinayet işlerim sen de araştırırsın."</p>

  <p>&nbsp;"İyi ama bunun ne yararı olacak? Beni hiç düşünmüyorsun, Bow Caddesi'nde -ya da Vine Caddesi miydi- sana veda ederken neler hissedeceğimi?"</p>

  <p>&nbsp;Tuppence üzerine basa basa, "Yine bekârlık günlerini düşünüyorsun," dedi.</p>

  <p>&nbsp;"Belki de, ama aslında kastettiğim Old Bailey'di." <span class="t8">( Central Criminal Court: Merkezi A</span><span class="t8">ğı</span><span class="t8">r Ceza Mahkemesi)</span></p>

  <p>&nbsp;"Neyse, bir şeyler yapmamız şart. Bu kadar yetenekliyken bunu burada pinekleyerek kullanamamak ne acı!"</p>

  <p>&nbsp;"Senin bu iyimser tavırlarından çok hoşlanıyorum Tuppence. Yeteneğinden öylesine eminsin ki."</p>

  <p>&nbsp;Tuppence gözlerini kocaman açarak, "Elbette," dedi.</p>

  <p>&nbsp;"Yine de bu konunun uzmanı sayılabilecek bilgi ve deneyimin yok."</p>

  <p>&nbsp;"Sen öyle düşünebilirsin, ama ben son on yılda basılan bütün dedektif romanlarını okudum."</p>

  <p>&nbsp;Tommy, "Ben de," dedi. "Ama ben bu romanların bize pek bir yardımı olmayacağını hissediyorum."</p>

  <p>&nbsp;"Sen zaten her zaman kötümsersin Tommy. Kendine güvenmelisin, önemli olan bu... bu şart."</p>

  <p>&nbsp;"Sen güveniyorsun ya bu yeterli."</p>

  <p>&nbsp;"Aslında dedektif romanlarında bu çok basit, genelde sondan başa dönülüyor. Yani demek istediğim sonuç bilinirse delilleri ayarlamak kolay. Acaba."</p>

  <p>&nbsp;Kaşlarını kaldırarak bir an sustu.</p>

  <p>&nbsp;Tommy merakla sordu: "Yani?"</p>

  <p>&nbsp;Tuppence, "Bir fikrim var," dedi. "Tam olarak kurgulayabildiğim söylenemez ama yolun sonunda bir ışık var." Sonra birden yerinden fırlayarak ekledi. "Galiba gidip o sana bahsettiğim şapkayı satın alsam iyi olacak."</p>

  <p>&nbsp;Tommy, "Tanrım!" diye bağırdı. "Yine mi şapka?"</p>

  <p>&nbsp;Tuppence en şirin haliyle, "Ama bu çok güzel," dedi.</p>

  <p>&nbsp;Dışarı çıkarken yüzünde rahatlamış insanlara özgü bir ifade vardı.</p>

  <p>&nbsp;Daha sonraki günlerde Tommy birkaç kez Tuppence'a bu fikri hakkında sorular yöneltse de Tuppence yalnızca başını sallayıp, biraz zamana ihtiyacı olduğunu söyledi. Sonunda güzel bir günün sabahında ilk müşterileri geldi ve her şey unutuldu.</p>

  <p>&nbsp;Ofisin dış kapısının hafifçe tıkırdatılmasının ardından, Albert dudaklarının arasına sıkıştırdığı şekerlemeyi çıkarmaya bile fırsat bulamadan boğulurcasına bir sesle, "Giriniz," diye bağırdı. Sonra da sevincinden şekerlemeyi olduğu gibi yuttu.</p>

  <p>&nbsp;Kapının eşiğinde genç, uzun boylu ve şık görünümlü çekingen bir adam belirdi.</p>

  <p>&nbsp;Albert, işte tipik bir mirasyedi, diye düşündü. Bu gibi saptamalarında hiç yanılmazdı.</p>

  <p>&nbsp;Genç adam yirmi dört yaşlarındaydı, özenle geriye doğru taranmış siyah saçları ve çevresi neredeyse pembeleşmiş iri gözleri vardı. Çenesi ise neredeyse yok denilecek kadar küçüktü.</p>

  <p>&nbsp;Albert'in heyecanına rağmen belli etmeden masasının altındaki zile basmasıyla birlikte üzerinde, "Sekreter" yazan oda kapısının ardından daktilo sesleri gelmeye başladı. Bu Tuppence'ın harekete geçtiğini gösteriyordu. Çok işleri olduğu izlenimi yaratmak, genç adamda saygı ve korku uyandırmak için önceden planlanmış bir tuzaktı bu.</p>

  <p>&nbsp;"Şey," diye söze başladı genç adam. "Burası dedektiflik bürosu yani ünlü Blunt dedektiflerinin bürosu değil mi?"</p>

  <p>&nbsp;Albert ciddi bir ifade takınarak, çözümü güç bir sorunla karşı karşıyaymış gibi kaşlarını çatarak, "İsteğiniz Bay Blunt&rsquo;ın kendileri ile mi görüşmek, efendim?" diye sordu.</p>

  <p>&nbsp;"Şey... evet genç adam. Aslında bu çok iyi bir fikir olabilir. Acaba bu mümkün mü?"</p>

  <p>&nbsp;"Sanırım randevunuz yoktu, değil mi?"</p>

  <p>&nbsp;Ziyaretçinin tedirginliği giderek artıyordu.</p>

  <p>&nbsp;"Korkarım ki hayır."</p>

  <p>&nbsp;"Keşke önceden telefon etmiş olsaydınız! Bay Blunt çok meşgul biridir. Şu anda telefonla görüşüyor. Scotland Yard'dan bir konuda danışmak için aradılar."</p>

  <p>&nbsp;Genç adam çok etkilenmiş görünüyordu.</p>

  <p>&nbsp;Albert sesini alçaltarak, "Sanırım başbakanlıktan çok önemli bazı belgeler çalınmış. Bay Blunt&rsquo;ın bu konuyla ilgilenmesini istiyorlar."</p>

  <p>&nbsp;"Oh, gerçekten mi? Anlıyorum. Çok önemli biri olmalı!"</p>

  <p>&nbsp;"Patronum mu? Elbette öyle."</p>

  <p>&nbsp;Genç konuk sert sandalyeye oturmuş heyecanla bekliyordu. O anda bitişikteki bölmenin deliğinden merakla kendisini gözleyen iki çift gözün farkında bile değildi. Tuppence zaman zaman daktiloyu bırakarak gözünü deliğe dayıyor, Tommy ise uygun zamanı bekliyordu.</p>

  <p>&nbsp;Bir süre sonra Albert'in masasının üzerindeki zil çaldı.</p>

  <p>&nbsp;"Sanırım patron şu sırada boş. Sizinle görüşmek isteyip istemeyeceğini sorayım," diyen Albert üzerinde, "Özel" yazan kapının arkasında kayboldu. Hemen sonra da geri döndü.</p>

  <p>&nbsp;"Bu taraftan, efendim."</p>

  <p>&nbsp;Konuk kapısında 'Özel' yazan odaya alındı. Zeki görünümlü, kızıl saçlı bir adam sevimli bir yüz ifadesiyle hemen geleni selamlamak üzere ayağa kalktı.</p>

  <p>&nbsp;"Lütfen oturun. Beni görmek istemişsiniz. Ben Blunt."</p>

  <p>&nbsp;"Öyle mi? Gerçekten. Hayret, çok gençmişsiniz."</p>

  <p>&nbsp;Tommy elini sallayarak, "İhtiyarların devri geçti artık," dedi. "Savaşa kim neden oldu. İhtiyarlar. Bu günkü işsizliğin sorumlusu kim? İhtiyarlar. Peki yolunda gitmeyen şeylerin sorumlusu kim? Yine ihtiyarlar."</p>

  <p>&nbsp;Konuk, "Sanırım haklısınız," dedi. "Bir arkadaşım var, şair, daha doğrusu şair olduğunu sanıyor, o da hep aynı şeyi söylüyor."</p>

  <p>&nbsp;"Bakın beyefendi, size şunu söylemek isterim ki, yanımda çalışan deneyimli ve her biri işinin uzmanı sayılabilecek personelimin içinde yirmi beşinin üzerinde olan biri yok. Bu gerçek."</p>

  <p>&nbsp;Bahsedilen deneyimli personel yalnızca Tuppence ve Albert'ten ibaret olduğu için bu ifade kesinlikle doğruydu.</p>

  <p>&nbsp;Bay Blunt, "Neyse şimdi artık asıl konumuza gelelim," dedi.</p>

  <p>&nbsp;Genç adam, "Sizden kaybettiğim birini bulmanızı istiyorum," dedi.</p>

  <p>&nbsp;"Öyle mi? Bana konunun ayrıntılarından bahsedebilir misiniz?"</p>

  <p>&nbsp;"Şey... bakın bu biraz zor. Yani bu çok hassas bir konu, çok özen gerektiriyor. Bu onu çok incitebilir. Yani, şey, bunu açıklamak o kadar güç ki!"</p>

  <p>&nbsp;Çaresizlik içinde Tommy'ye bakıyordu. Tommy de sıkılmaya başlamıştı. Yemeğe gitmek istiyordu ama anlaşılan bu müşterinin ağzından laf almak uzun ve zor bir uğraş gerektirecekti.</p>

  <p>&nbsp;"Kendi isteği ile mi ortadan kayboldu, yoksa kaçırılmış olduğundan mı şüpheleniyorsunuz?"</p>

  <p>&nbsp;Genç adam, "Bilmiyorum," dedi. "Gerçekten hiçbir şey bilmiyorum."</p>

  <p>&nbsp;Tommy bir kalem ile kâğıt aldı.</p>

  <p>&nbsp;"Öncelikle bana isminizi söyleyin. Ofis elemanlarım kesinlikle isim sormamak konusunda eğitilmişlerdir. Böylece araştırmalarımızda gizlilik garantisi vermiş oluyoruz."</p>

  <p>&nbsp;Genç adam, "Oh, gerçekten," dedi. "Adım, şey... ismim Smith."</p>

  <p>&nbsp;Tommy, "Hayır, hayır," dedi. "Asıl isminizi istiyorum, lütfen."</p>

  <p>&nbsp;Konuk panik içinde onu süzüyordu.</p>

  <p>&nbsp;Neden sonra, "St. Vincent," dedi. "Lawrence St. Vincent."</p>

  <p>&nbsp;Tommy gülerek, "Çok tuhaf ama gerçek ismi Smith olan o kadar az insan vardır ki. Şahsen ben gerçek ismi Smith olan bir tek kişiyle bile karşılaşmadım. Ama her nedense ismini gizlemek isteyenlerin onda dokuzunun aklına gelen ilk isim Smith olur. Bu konuda bir makale yazmayı düşünüyorum."</p>

  <p>&nbsp;Aynı anda masanın üzerindeki zil çaldı. Bu Tuppence&rsquo;ın da konuya el atmak istediğini gösteriyordu. Tommy'nin karnı acıkmıştı, yemeğe çıkmak istiyordu, Bay St. Vincent'ten de pek hoşlanmamıştı. Bu yüzden işi başkasına bırakabilme olasılığından büyük mutluluk duydu.</p>

  <p>&nbsp;"Çok affedersiniz," diyerek telefonu açtı.</p>

  <p>&nbsp;Yüzünün ifadesi sürekli değişiyordu: Hayret, dehşet ve bir ölçüde kıvanç.</p>

  <p>&nbsp;"Sahi mi... inanmıyorum!" dedi. "Başbakanın kendisi mi? Bu durumda elbette ki hemen geliyorum."</p>

  <p>&nbsp;Ahizeyi yerine koyduktan sonra konuğuna döndü. "Beni bağışlamanızı rica edeceğim. Çok önemli ve acil bir davet aldım. Eğer olaya ilişkin bilgileri özel sekreterime bildirirseniz, kendisi konunun çözümü için elinden geleni yapacaktır."</p>

  <p>&nbsp;Yan odaya doğru yürüdü.</p>

  <p>&nbsp;"Miss Robinson."</p>

  <p>&nbsp;Tuppence temiz, dantelli şık bir bluzla, siyah saçları özenle arkaya taranmış bir şekilde içeri girdi. Tommy gerekli tanıştırmaların ardından hızla odadan çıktı. Tuppence, Bay Blunt&rsquo;ın yerine otururken, yumuşak bir ses tonuyla, "Anladığıma göre ilgilendiğiniz bir hanımı kaybetmiş bulunuyorsunuz Bay St. Vincent," dedi ve Bay Blunt&rsquo;ın not defteriyle kalemini aldı. "Genç bir bayan mıydı?"</p>

  <p>&nbsp;St. Vincent kekeleyerek, "Oh! Evet, genç ve çok güzel, harika biri."</p>

  <p>&nbsp;Tuppence ciddiyetle kaşlarını çattı.</p>

  <p>&nbsp;"Tanrım!" diye mırıldandı. "Umarım..."</p>

  <p>&nbsp;Bay St. Vincent panik içinde atıldı.</p>

  <p>&nbsp;"Yoksa başına bir şey gelmiş olduğunu mu düşünüyorsunuz?"</p>

  <p>&nbsp;Tuppence, Bay St. Vincent'i iyice karamsarlığa sürükleyen sözde bir ciddiyetle, "Böyle şeyler düşünmeyin," dedi. "Daima en iyiyi ummalıyız."</p>

  <p>&nbsp;"Ah! Bakın Miss Robinson. Mutlaka bir şeyler yapmalısınız. Hiçbir masraftan kaçınmayınız. Onun kılına bile zarar gelmesini istemem. Onun için yapamayacağım şey yok. Siz çok iyi, sır saklayabilecek bir insana benziyorsunuz. Bu yüzden size açılmakta hiçbir sakınca görmüyorum. O kızın yürüdüğü toprağa bile taparım ben. Şahane bir kadın o. Bir tanrıça!"</p>

  <p>&nbsp;"Lütfen bana onun ismini ve hakkında bildiklerinizi söyleyin."</p>

  <p>&nbsp;"Adı Jeanette. Soyadını bilmiyorum. Madam Violette'in Brook Caddesi'ndeki şapka dükkânında çalışıyor. Orası çok disiplinli bir yer, defalarca geri çevrildim. Jeanette ile görüşmeme izin vermiyorlar. Dün gidip saatlerce orada bekledim. Herkes çıktı ama Jeanette görünmedi. Sonradan öğrendiğime göre o gün işe gelmemiş. Hiçbir haber göndermediği için de madam ateş püskürüyormuş. Evinin adresini alıp oraya da gittim. İki gecedir eve de uğramamış. Kimse nerede olduğunu bilmiyor. Neredeyse delirecektim. Polise gitmeyi düşündüm. Ama sonra iyi ise ve kendi isteği ile bir yere gittiyse bunu yaparsam çok öfkelenebileceğini düşündüm. Sonra aklıma Jeanette'in bana gazetedeki ilanınızı gösterdiği ve dükkânlarından şapka alan bir hanımın dedektiflik büronuzu kendisine çok övdüğünü, ne kadar gizli ve başarılı çalışmalar yürüttüğünüzü anlattığını söylediği geldi. Sonuçta doğruca buraya gelmeye karar verdim."</p>

  <p>&nbsp;Tuppence, "Anlıyorum," dedi. "Evinin adresi neydi?"</p>

  <p>&nbsp;Genç adam adresi yazdırdı.</p>

  <p>&nbsp;"Sanırım bu kadarı yeterli. Tamam. Son bir şey. Siz bu genç hanımla nişanlı mısınız?"</p>

  <p>&nbsp;Bay St. Vincent kıpkırmızı kesildi.</p>

  <p>&nbsp;"Şey, hayır. Yani tam olarak değil. Ona henüz bir şey söylemedim. Ama şu kadarını söyleyebilirim ki onu bulur bulmaz evlenme teklif edeceğim. Tabii bir daha görebilirsem."</p>

  <p>&nbsp;Tuppence defteri masanın üzerine bırakarak, ciddi bir iş kadını havasında sordu. "Özel yirmi dört saatlik çalışma sistemimizi mi düşünürdünüz?"</p>

  <p>&nbsp;"O da ne?"</p>

  <p>&nbsp;"Bu sistemde ücret iki katı, ama tüm elemanlarımızı bu konuyla ilgilenmeye yönlendiriyoruz. Bay St. Vincent eğer bu genç hanım yaşıyorsa, yarın bu saatlerde size nerede olduğunu bildireceğiz."</p>

  <p>&nbsp;"Nasıl yani? Bu olağanüstü bir şey."</p>

  <p>&nbsp;Tuppence hemen bir çırpıda, "İşinin uzmanlarıyla çalışıyor ve en kısa zamanda doğru sonucu garantiliyoruz," dedi.</p>

  <p>&nbsp;"Çok güzel. Bunun için gerçekten de deneyimli, çok iyi elemanlarınız olmalı."</p>

  <p>&nbsp;"Zaten öyle. Sahi bu arada, bana onu tanımlayabilir miydiniz?"</p>

  <p>&nbsp;"Saçları olağanüstü; altın sarısı, ama çok koyu, aynen gurup kızıllığı gibi. Ancak güneş batarken görebilirsiniz o rengi. Biliyor musunuz güneşin batarken ne denli güzel olabildiğini ancak son zamanlarda fark etmeye başladım. Şiiri de öyle. Şiirde böylesine bir incelik olabileceğini ancak şimdi anlıyorum."</p>

  <p>&nbsp;"Kızıl saçlı," diye mırıldanan Tuppence bir yandan da not alıyordu. "Boyu ne kadardı, dersiniz?"</p>

  <p>&nbsp;"Ah! Uzun, oldukça uzun. Gözleri de inanılmayacak kadar derin ve etkileyici, koyu mavi. Hali tavrı da çok zarif, insanın nefesini kesiyor, bir anda büyülüyor."</p>

  <p>&nbsp;Tuppence birkaç satır daha karaladıktan sonra not defterini kapattı.</p>

  <p>&nbsp;"Eğer yarın saat ikide telefon ederseniz sizin için bazı haberlerimiz olacağını sanıyorum Bay St. Vincent. Şimdilik iyi günler."</p>

  <p>&nbsp;Tommy döndüğünde Tuppence önündeki Kim Kimdir? adlı kitabı inceliyordu.</p>

  <p>&nbsp;Hemen kısaca, "Bütün gerekli ayrıntıları çıkardım," dedi. "Lawrence St. Vincent, Cheriton dükünün hem vârisi, hem de yeğeni. Eğer bu işi başarırsak, üst tabakada hem reklamımızı yapmış oluruz, hem de statü elde ederiz."</p>

  <p>&nbsp;Tommy defterdeki notları okudu.</p>

  <p>&nbsp;"Sence kıza ne oldu?"</p>

  <p>&nbsp;Tuppence, "Bana kalırsa," dedi. "Kızcağız yüreğinin çarpıntılarını bastırarak kaçtı. Bu genç adamı gerçekten çok sevdiğini, ama bunun doğru olmadığını anlamıştı."</p>

  <p>&nbsp;Tommy, onu şüpheli bakışlarla süzdü.</p>

  <p>&nbsp;"Böyle durumlara ancak kitaplarda rastlanabilir," dedi. "Gerçek yaşamda bu fedakârlığı yapabilecek bir kadın olduğunu sanmıyorum."</p>

  <p>&nbsp;Tuppence, "Öyle mi dersin?" diye mırıldandı. "Kim bilir, belki de haklısın, ama Lawrence St. Vincent bu gibi duygusal oyunlara gelebilecek bir tip. Şu anda bile kafası romantik saçmalıklarla dolu. Bu arada unutmadan söyleyeyim, ona özel ekibimizle bu olayı yirmi dört saat içinde çözebileceğimizi garantiledim. Özel hizmet kapsamında."</p>

  <p>&nbsp;"Tuppence, sen gerçekten çılgınsın. Nasıl böyle bir şey yapabilirsin?"</p>

  <p>&nbsp;"Birden aklıma geliverdi işte. İyi bir izlenim uyandıracağını düşündüm. Hiç endişelenme. Bu işi bana bırak. Ne yaptığımı biliyorum."</p>

  <p>&nbsp;Bunları söyledikten sonra, Tommy'yi karamsarlığıyla baş başa bırakarak odadan çıktı.</p>

  <p>&nbsp;Ardından Tommy elinden geleni yapmak üzere dışarı çıktı, bu arada içinden Tuppence&rsquo;ın bu kadar heyecanlı bir tip oluşuna ve hayalperestliğine kızıyordu.</p>

  <p>&nbsp;Saat dört buçuk sıralarında yorgun argın büroya döndüğünde, Tuppence&rsquo;ın dosya dolabındaki klasörlerden birinin içine sakladıkları bisküvileri yemekte olduğunu gördü.</p>

  <p>&nbsp;Tuppence hemen, "Çok terlemişsin," dedi. "Yorgun görünüyorsun. Ne yaptın?"</p>

  <p>&nbsp;Tommy homurdandı.</p>

  <p>&nbsp;"Ne yapacağım? Kızın tanımı elimde hastaneleri dolaştım." Tuppence, "Sana bu işi bana bırakmanı söylememiş miydim?" diye sordu.</p>

  <p>&nbsp;"Tek başına yarın saat ikiye kadar bu kızı bulup buraya getirmen olacak şey mi?"</p>

  <p>&nbsp;"Yapabilirim. Hatta yaptım bile." "Nasıl yani? Ne demek istiyorsun?"</p>

  <p>&nbsp;"Çok basit, Watson hatta inanılmayacak kadar basit bir sorun bu."</p>

  <p>&nbsp;"Kız şu anda nerede?"</p>

  <p>&nbsp;Tuppence eliyle omzunun üzerinden arka taraftaki kapıyı işaret etti.</p>

  <p>&nbsp;"Benim odamda." "Ne yapıyor orada?" Tuppence gülmeye başladı.</p>

  <p>&nbsp;"Geçmiş deneyimlerin yararı, bir su ısıtıcısı, biraz sıcak su ve bir poşet çay, biraz da güler yüz. Olumlu sonuç kaçınılmazdır."</p>

  <p>&nbsp;Sonra gülümseyerek ekledi. "Şöyle açıklayayım. Madam Violette, benim sürekli olarak şapkalarımı aldığım mağazanın sahibi. Geçenlerde oradaki kızların arasında hastanede çalıştığım günlerde tanıştığım bir arkadaşıma rastladım. Savaştan sonra hastabakıcılıktan vazgeçip bir şapkacı dükkânı açmış, ama iflas etmiş ve Madam Violette'in yanında çalışmaya başlamış. İşte her şeyi onunla birlikte ayarladık. Arkadaşım bize başvurma fikrini St. Vincent'in kafasına sokup, ortalardan kayboldu. Blunt&rsquo;ın muhteşem dedektiflerinin inanılmaz başarıları! Bu hem büromuz için müthiş bir reklam oldu, hem de kararsız St. Vincent'in Jeanette ile evlenmeye karar vermesine yardım etti. Jeanette umudunu yitirmek üzereydi."</p>

  <p>&nbsp;Tommy, "Tuppence!" dedi. "Bazen soluğumu kesiyorsun. Yaşamım boyu hiç bundan daha ahlaksız bir dalavereyle karşılaşmadım. Bu genç adamı kendi sınıfından çok aşağıda biri ile evlenmeye..."</p>

  <p>&nbsp;Tuppence, "Saçma!" dedi. "Jeanette olağanüstü bir kız. Asıl tuhaf olan onun şu bizim naif, genç züppeye âşık olması. Ayrıca onun ailesinin ihtiyacı olan da bu. Temiz, iyi terbiye almış, hayat dolu canlı bir kız. Jeanette, ona bir anne şefkatiyle sahip çıkacak, bundan eminim. O çılgın partilere ve kokteyllere bir son verip, taşrada gerçek bir centilmen gibi yaşamasını sağlayacak. Gel seni Jeanette ile tanıştırayım."</p>

  <p>&nbsp;Tuppence yan odanın kapısını açıp içeri girdi. Tommy de onu izledi.</p>

  <p>&nbsp;Uzun boylu, kızıl saçlı, çok güzel yüzlü bir kız elindeki buhar tüten çaydanlığı ocağa bırakarak, muntazam beyaz dişlerini gösteren bir gülümsemeyle onlara döndü.</p>

  <p>&nbsp;"Beni bağışlayacağınızı umarım hemşire Cowley, şey yani Bayan Beresford. Çay istersiniz diye düşünmüştüm. Hastanede iken bana sabahın üçünde hazırladığınız çayların benim için ne kadar değerli olduğunu bilemezsiniz."</p>

  <p>&nbsp;Tuppence, "Tommy," dedi. "Sana eski bir arkadaşım olan hemşire Smith'i takdim edeyim."</p>

  <p>&nbsp;Tommy elini uzatırken, "Smith mi?" dedi. "Çok tuhaf. Şey... önemli değil, yalnızca aklıma yazmak istediğim bir makale geldi de."</p>

  <p>&nbsp;Tuppence, "Kendine gel Tommy," dedi.</p>

  <p>&nbsp;Bu arada da ona bir bardak çay uzattı.</p>

  <p>&nbsp;"Haydi, hep birlikte çaylarımızı içelim. Uluslararası Dedektiflik Büro'muzun başarılarının şerefine. Blunt&rsquo;ın Benzersiz Dedektifleri! Tanrı bizi başarısızlıktan korusun."</p>

  <p>&nbsp;&nbsp;</p>

  <p><span class="t1">&nbsp;</span></p>
</body>
</html>
