<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>3. Bölüm: İnci</title>
</head>

<body>
  <h2 class="h21">3. Bölüm: İnci</h2>

  <p>&nbsp;Uluslararası Dedektiflik Bürosu ya da başka bir deyişle Blunt&rsquo;ın Muhteşem Dedektifleri'nin, odasına giren Tuppence, "Ne yapıyorsun sen öyle?" diye sordu. Şefleri, büyük üstat yerde etrafı kitaplarla çevrili bir halde yatıyordu.</p>

  <p>&nbsp;Tommy güçlükle ayağa kalktı.</p>

  <p>&nbsp;Tommy, "Şu kitapları kütüphanenin rafına yerleştireyim dedim," diye açıkladı. "Lanet olasıca sandalye ayağımın altından kayıverdi."</p>

  <p>&nbsp;Tuppence kitaplardan birini eline alarak, "Bunlar da ne?" diye sordu. Baskerville'lerin Köpeği, Sherlock Holmes. Bunu ben de fırsat bulunca bir kez daha okumak isterdim."</p>

  <p>&nbsp;Tommy, "Ne yapmak istediğimi anlıyorsun, değil mi Tuppence?" dedi. "Büyük ustalarla bir yarım saat. Öyle bir şey işte. Bak Tuppence, sen ne dersen de, bence biz bu işte henüz amatör sayılırız. Bunu kabul etmemiz gerek, dolayısıyla ustaların deneyiminden, tekniklerinden yararlanmamızda fayda var. Bütün bunlar önde gelen yazarlarca kaleme alınmış polisiye romanlar. Hepsini okuyup, değişik teknikleri denemeyi ve sonuçları karşılaştırmayı düşünüyorum."</p>

  <p>&nbsp;Tuppence, "Hımm," dedi. "Hep kitaplardaki dedektiflerin gerçek yaşamda olsa nasıl davranacaklarını düşünürdüm. Yerden başka bir kitap daha aldı. "Örneğin senin Thorndyke olmakta zorlanacağını sanıyorum. Tıp bilgin yok denecek kadar az, ayrıca bilime de pek ilgi duyduğun söylenemez."</p>

  <p>&nbsp;"Bunda haklı olabilirsin, ama yine de her olasılığa karşın kendime çok iyi bir fotoğraf makinesi aldım. Ayak izlerinin resmini çekip, negatifleri büyüteceğim, filan falan. Evet, mon ami, biraz şu küçük gri hücrelerini kullan. Bunlar sana ne anımsatıyor?"</p>

  <p>&nbsp;Büfenin alt tarafındaki raflardan birini işaret etti. Orada güzel şık bir robdöşambr, bir çift Türk terliği ve bir de keman duruyordu.</p>

  <p>&nbsp;Tuppence, "Bu çok açık, değil mi sevgili dostum Watson?" dedi.</p>

  <p>&nbsp;"Kesinlikle doğru. Sherlock Holmes dokunuşu."</p>

  <p>&nbsp;Kemanı eline alıp da yayı tellerde gezdirmesiyle birlikte Tuppence bir yeri açıyormuş gibi inlemeye başladı. Aynı anda içerideki zilin çaldığını duydular. Bu yeni bir müşterinin geldiği ve ön büroda Albert tarafından alıkonulduğu anlamına geliyordu. Tommy aceleyle kemanı dolaba koydu ve kitapları da ayağıyla masanın arkasına itti.</p>

  <p>&nbsp;Tommy, "Aceleye gerek yok," dedi. "Hiç kuşkusuz Albert gelen her kimse, benim telefonda Scotland Yard ile görüştüğümü belirtmiştir. Haydi, odana gidip daktiloyu tıkırdatmaya başla Tuppence. Böylece ofis canlı ve hareketli görünüyor. Hayır, bence sana dikte ettiklerimi not tutarken görünmen daha uygun olabilir. Albert, kurbanı içeriye göndermeden önce bir deneme yapmakta yarar var."</p>

  <p>&nbsp;Dışarıyı gözetlemek için duvara ustaca açılmış deliğe gözlerini dayadılar. Gelen, Tuppence yaşlarında, ince uzun esmer bir genç kızdı. Süzgün yüzü ve etrafa küçümseyerek bakan gözleri hemen dikkat çekiyordu.</p>

  <p>&nbsp;Tuppence, "Giydiği elbise ucuz ve basit," dedi. "Onunla sen görüş Tommy."</p>

  <p>&nbsp;Birkaç dakika sonra genç kız ünlü Bay Blunt ile el sıkışırken, Tuppence başını eğmiş, gözleri halıda, elinde not defteri ve kalemle başarılı bir sekreter havasında oturuyordu.</p>

  <p>&nbsp;Bay Blunt eliyle Tuppence'ı işaret ederek, "Özel sekreterim Miss Robinson," dedi. "Onun yanında çekinmeden açıkça konuşabilirsiniz." Sonra kayıtsız bir havada koltuğunda arkasına yaslanarak, kısa bir süre gözlerini yumdu. Neden sonra bezgin, yorgun ses tonuyla, "Günün bu saatinde otobüsler çok kalabalık olmalı," dedi.</p>

  <p>&nbsp;Genç kız, "Taksi ile geldim," dedi.</p>

  <p>&nbsp;Üzgün bir tavırla, "Ah," diyen Tommy gözlerini kızın eldiveninin kenarından sarkan mavi, küçük otobüs biletine dikmişti.</p>

  <p>&nbsp;"Ah bu mu? Bunu mu kastetmiştiniz. Bu bileti kaldırımda buldum. Komşularımızdan biri bilet koleksiyonu yapıyor da."</p>

  <p>&nbsp;Tuppence hafifçe öksürdü. Tommy, onu uyaran bakışlarla süzdü.</p>

  <p>&nbsp;"Neyse konuya dönelim. Hangi konuda yardımımızı istiyorsunuz miss?..."</p>

  <p>&nbsp;"Adım Kingston Bruce," dedi genç kız. "Wimbledon'da yaşıyorum. Dün gece evimizde kalan konuğumuz değerli bir pembe inci kaybetti. Bay St. Vincent de yemekte bizdeydi. Bu durum karşısında bize sizin büronuzu önerdi. Annem de beni yollayarak bu konuyla ilgilenip ilgilenmeyeceğinizi sormamı istedi."</p>

  <p>&nbsp;Genç kızın asık suratı ve hırçın konuşma şeklinden onun annesi ile aynı fikirde olmadığı ve oraya zorla yollanmış olduğu açıkça anlaşılıyordu.</p>

  <p>&nbsp;Tommy, "Evet, anlıyorum," dedi. "Peki, polise haber vermediniz mi?"</p>

  <p>&nbsp;Miss Kingston Bruce, "Hayır," dedi. "Vermedik. Polise telefon edip de sonra da o aptal şeyin yuvarlanıp şöminenin altına ya da herhangi bir yere girdiğini görmek aptallık olurdu."</p>

  <p>&nbsp;Tommy, "Ah!" dedi. "Demek bu mücevherin yalnızca kaybolmuş olması da mümkün?"</p>

  <p>&nbsp;Miss Kingston Bruce omuz silkti.</p>

  <p>&nbsp;"Bu insanlar her şeyi büyütüyorlar," diye mırıldandı.</p>

  <p>&nbsp;Tommy öksürerek boğazını temizledi.</p>

  <p>&nbsp;"Tabii aslında bugünlerde çok meşgulüm ama..."</p>

  <p>&nbsp;Genç kız, "Anlıyorum," diyerek ayağa kalktı. Gülümsemesinde bir an beliren şeytani kıvılcım Tuppence&rsquo;ın gözünden kaçmamıştı.</p>

  <p>&nbsp;Tommy, "Ama yine de," diye devam etti. "Wimbledon'a gelebilirim. Lütfen bana adresi verebilir misiniz?"</p>

  <p>&nbsp;"Laurel Köşkü, Edgeworth Caddesi."</p>

  <p>&nbsp;"Adresi not eder misiniz Miss Robinson."</p>

  <p>&nbsp;Miss Kingston Bruce bir anlık tereddüdün ardından isteksizliğini belirten bir ses tonuyla adresi yazdırdı.</p>

  <p>&nbsp;Sonra, "Öyle ise sizi bekliyoruz. İyi günler," dedi ve odadan çıktı.</p>

  <p>&nbsp;Tommy, onun ardından, "İlginç bir kız," dedi. "Onu tam olarak anlayamadım."</p>

  <p>&nbsp;Tuppence hemen atılarak, "Acaba inciyi çalan o mu?" diye sordu. "Haydi, Tommy, şu kitapları toplayıp oraya gidelim. Sahi bu arada, senin kararın ne, hâlâ Sherlock Holmes'e öykünmek mi?"</p>

  <p>&nbsp;Tommy, "Bunun için biraz daha deneyime ihtiyacım var," dedi. "İyi de otobüs biletini keşfim nasıldı?"</p>

  <p>&nbsp;"İyiydi. Ama ben olsam o kızın üzerine fazla gitmezdim. Kız cin gibi, üstelik diken üstünde. Üstelik zavallıcık, çok da üzgün."</p>

  <p>&nbsp;Tommy alaycı bir tavırla, "Bakıyorum da daha şimdiden onun hakkında kesin bir yargıya varmışsın bile," dedi. "Senin biri hakkında karar vermen için burnunun profilden görünümü bile yeterli, değil mi?"</p>

  <p>&nbsp;Tuppence, onun söylediklerini umursamadan konuşmaya devam etti.</p>

  <p>&nbsp;"Bak sana gideceğimiz şu Laurel'ların Köşkü'nün nasıl bir yer olacağı konusundaki fikrimi de şimdiden söyleyeyim. Yüksek sosyeteye girme hevesinde olan, snoplara yaraşır bir ev; evin babası, tabii varsa, askeri unvanı olan biri. Kız ise onların bu yaşam anlayışlarına uyum sağlayamayan ve böyle davranmak zorunda kaldığı için ezilen bir tip."</p>

  <p>&nbsp;Tommy son bir kez şimdi rafta düzgün bir şekilde dizili duran kitaplara baktı.</p>

  <p>&nbsp;Sonra düşünceli bir havada, "Bugün Thorndyke olmaya karar verdim," dedi.</p>

  <p>&nbsp;Tuppence, "Bu olayda adli tıpla alakalı bir konu olabileceğini hiç sanmıyorum," dedi.</p>

  <p>&nbsp;"Haklı olabilirsin ama ben yine de yeni makinemi kullanmak için sabırsızlanıyorum. Alırken bana bu makinenin objektifi için dünyanın gelmiş geçmiş en iyi merceğine sahip olduğunu söylediler."</p>

  <p>&nbsp;Tuppence, "Bu mercekleri çok iyi biliyorum," dedi. "Diyafram ve enstantaneyi ayarlayıp, uygun pozu kadrajın içine almaya çalışırken, kafan karışır ve basit bir browni bile gözünde tütmeye başlar."</p>

  <p>&nbsp;"Ancak hırssız, amaçsız bir ruh, basit bir browni ile tatmin olabilir."</p>

  <p>&nbsp;"Neyse, ben bu işte senden çok daha iyi sonuçlar alabileceğime bahse girerim."</p>

  <p>&nbsp;Tommy, onun meydan okumasına aldırmadı bile.</p>

  <p>&nbsp;"Biliyor musun, kendime bir pipo bulmalıyım. Acaba nereden satın alabilirim?"</p>

  <p>&nbsp;"Araminta Teyze geçen Noel'de sana bir tane hediye etmişti."</p>

  <p>&nbsp;Tommy, "Bu doğru," dedi. "O zaman bunun iğrenç bir suç makinesi ve ihtiyar, Yeşilaycı bir teyzenin verebileceği en komik armağan olduğunu düşünmüştüm."</p>

  <p>&nbsp;Tuppence, "Ben Polton olacağım," dedi.</p>

  <p>&nbsp;Tommy, ona küçümseyerek baktı.</p>

  <p>&nbsp;"Polton mu? Sen mi? Sen, onun yaptıklarını yapamazsın."</p>

  <p>&nbsp;"Elbette ki yaparım. Hiç olmazsa memnun olduğum zaman ellerimi ovuşturabilirim. Bu kadarı da yeterli. Umarım ayak izi kalıbını almak için gerekli donanımın vardır."</p>

  <p>&nbsp;Tommy yanıt vermedi. Pipoyu da aldıktan sonra garaja gidip arabayı çıkardılar ve Wimbledon'a doğru yola çıktılar.</p>

  <p>&nbsp;Laurel Köşkü, kuleleriyle, kanatlarıyla dikkat çekici büyük bir yerdi. Yeni boyanmış gibi bir görünümü vardı ve bahçesi kırmızı sardunyalarla dolu çiçek tarhlarıyla çevrelenmişti.</p>

  <p>&nbsp;Tommy kapının ziline dokunmaya fırsat bulamadan kapı beyaz ve kısa bıyıklı, abartılı denecek kadar askerce davranışları olan biri tarafından açıldı.</p>

  <p>&nbsp;Adam, "Biz de sizi bekliyorduk," dedi. "Bay Blunt'sınız değil mi? Ben de Albay Kingston Bruce. İçeri çalışma odama buyurun."</p>

  <p>&nbsp;Onları evin arka tarafında küçük bir odaya götürdü.</p>

  <p>&nbsp;"Genç St. Vincent büronuz hakkında güzel şeyler söyledi, ilanınızı da gördüm. Şu sizin yirmi dört saat garantili çalışma sisteminiz olağanüstü bir buluş. Benim de tam olarak istediğim bu zaten."</p>

  <p>&nbsp;Tuppence içinden bu buluşu için kendi kendini tebrik ederken Tommy, "Evet öyle, albayım," dedi.</p>

  <p>&nbsp;"Bu başımıza gelenler bizim için çok üzücü, gerçekten de çok üzücü," dedi.</p>

  <p>&nbsp;Tommy sabırsızlıkla, "Lütfen bize olanları ayrıntılarıyla anlatın," dedi.</p>

  <p>&nbsp;"Tabii anlatayım. Hemen. Şu sıralar çok eski ve çok sevdiğimiz, değerli bir dostumuz konuk olarak evimizde kalmakta. Lady Laura Barton. Müteveffa Dük Carrowway'in kızı. Bildiğiniz gibi dük, yani konuğumuzun erkek kardeşi daha geçenlerde Lordlar Kamarası'nda olağanüstü bir konuşma yaptı. Neyse, daha önce de belirttiğim gibi kendisi bizim eski ve çok değer verdiğimiz bir dostumuzdur. Şu sıralar burada bulunan bazı Amerikalı dostlarım da onunla tanışmak istediler. "Tabii, bu çok kolay," dedim. "Şu sıralar kendisi konuğum. Tanışmak istiyorsanız, hafta sonu bize gelebilirsiniz." Bildiğiniz gibi Bay Blunt, Amerikalılar statüyü çok önemserler."</p>

  <p>&nbsp;"Yalnız Amerikalılar değil, Albay Kingston Bruce."</p>

  <p>&nbsp;"Evet, çok haklısınız dostum. Züppelerden nefret ederim. Neyse, ne diyordum? Bett'ler hafta sonu için buraya geldiler. Dün gece briç oynarken Bayan Hamilton Bett'in kolyesi koptu. O da kolyeyi çıkarıp sehpanın üzerine bıraktı, oyundan sonra odasına giderken alacaktı. Ancak almayı unutup odasına çıkmış. Bu arada sanırım, şunu da belirtmem gerekiyor Bay Blunt, kolyedeki pandantifin iki yanındaki pırlanta kanatları tam ortada pembe bir inciyle birleşiyordu. Pandantif bu sabah Bayan Bett'in onu bıraktığı yerde bulundu ama ortadaki büyük inci, asıl değerli olan kısım çıkarılıp alınmış."</p>

  <p>&nbsp;"Kolyeyi kim buldu?"</p>

  <p>&nbsp;"Oda hizmetçimiz Gladys Hill."</p>

  <p>&nbsp;"Ondan kuşkulanmak için bir neden var mı?"</p>

  <p>&nbsp;"Uzun yıllardır yanımızda çalışır ve şimdiye kadar dürüst olmayan bir hareketini görmedik. Ama yine de insanın böyle durumlarda emin olması çok zor."</p>

  <p>&nbsp;"Kesinlikle haklısınız. Lütfen bana evinizde çalışanları ve dün gece yemekte olanları sayar mısınız?"</p>

  <p>&nbsp;"İki aydır yanımızda çalışan bir aşçımız var. Ama onun salona girmiş olması olanaksız. Aynı durum mutfak hizmetçisi için de geçerli. Sonra Alice Cummings var. O da uzun yıllardır yanımızda çalışıyor. Lady Laura&rsquo;nın hizmetçisi. Kendisi Fransızdır."</p>

  <p>&nbsp;Albay Kingston Bruce bunu özellikle vurgulayarak söylemişti. Tommy hizmetçinin hangi milletten olduğuna aldırmayarak, "Peki, tamam!" dedi. "Ya yemekte bulunan konuklar?"</p>

  <p>&nbsp;"Bay ve Bayan Betts, biz, yani karım, kızım ve ben bir de Lady Laura. St. Vincent de yemekte bizimleydi. Bay Rennie ise yemekten sonra uğradı."</p>

  <p>&nbsp;"Bay Rennie kim?"</p>

  <p>&nbsp;"Son derece zeki bir insan ve tutkulu bir sosyalist. Yakışıklı ve tartışmaktan hoşlanan biri. Ama kesinlikle güvenilmez biri. Tehlikeli bir tip."</p>

  <p>&nbsp;Tommy soğuk bir tavırla, "Yani," dedi. "Siz Bay Rennie'den şüpheleniyorsunuz, öyle mi?"</p>

  <p>&nbsp;"Doğruyu söylemek gerekirse evet Bay Blunt. Onun görüşlerini düşününce, bunu yapmasını engelleyecek bir durum göremiyorum. Onun için biz oyuna dalmışken, inciyi almaktan daha kolay ne olabilir ki? Dikkatlerin tamamen dağıldığı anlar vardı, düşünüyorum da, kozsuz çift yazılan bir el, sonra karımın kararını değiştirmesi sırasında çıkan tartışma, hep dikkatlerin dağıldığı anlardı."</p>

  <p>&nbsp;Tommy, "Evet," dedi. "Bir şeyi daha öğrenmek isterdim. Bütün bu olanlar karşısında Bayan Betts'in davranışı ne oldu?"</p>

  <p>&nbsp;Albay isteksizce, "Polis çağırmamı istedi," dedi. "O sırada biz her yerde inciyi arıyorduk. Düşmüş olabileceğini düşündük."</p>

  <p>&nbsp;"Ama dediğini yapmadınız."</p>

  <p>&nbsp;"Bunun duyulmasını istemiyordum. Karım ile kızım da benim gibi düşünüyorlardı. O sırada karım sizin büronuzu hatırladı. St. Vincent yemek sırasında yirmi dört saatlik özel servisinizi çok övmüştü."</p>

  <p>&nbsp;"Evet," diyen Tommy kalbinin sıkıştığını hissediyordu.</p>

  <p>&nbsp;"Bakın, bunu denemekle hiçbir şey kaybetmiş olmuyoruz. Polise yarın da haber verebiliriz. Onlara incinin kaybolduğunu düşündüğümüzü ve önce aradığımızı, bunun için geç haber verdiğimizi söyleriz. Zaten bugün kimsenin evden dışarı çıkmasına izin verilmedi."</p>

  <p>&nbsp;Tuppence oraya geldiklerinden bu yana ilk kez söze karıştı. "Tabii kızınız dışında."</p>

  <p>&nbsp;Albay onayladı.</p>

  <p>&nbsp;"Evet, kızım dışında. Hemen size haber vermemiz gerektiğini düşündü."</p>

  <p>&nbsp;Tommy ayağa kalktı.</p>

  <p>&nbsp;"Sizi memnun etmek için elimizden geleni yapacağız Albay Kingston Bruce," dedi. "Şimdi izninizle yemek salonunu ve kolyenin üzerine bırakıldığı sehpayı görmek istiyorum. Ayrıca Bayan Betts'e de birkaç sorum olacak. Sonra hizmetçilerle de görüşmek istiyorum. Tabii bunu benim yerime asistanım Miss Robinson da yapabilir."</p>

  <p>&nbsp;Her nedense hizmetçileri sorgulamaktan ürktüğünü hissediyordu. Albay Kingston Bruce kapıyı açtı ve hep birlikte koridora çıktılar. O sırada hemen yakınlarındaki aralık kapıdan bir ses duyuldu. Bu o sabah onları görmeye gelen kızın sesiydi.</p>

  <p>&nbsp;Kız, "Anne sen de çok iyi biliyorsun ki oradan dönerken, manşonunun içinde bir de çay kaşığı getirmişti," diyordu.</p>

  <p>&nbsp;Kısa bir süre sonra Bayan Kingston Bruce'la tanıştılar. Kadın ağır, ruhsuz davranışları olan, hüzünlü görünümlü biriydi. Miss Kingston Bruce, onları tanıdığını hafif bir baş işareti ile belirtti. Önceki gelişinden daha asık suratlıydı. Bayan Kingston Bruce oldukça konuşkandı.</p>

  <p>&nbsp;Açıklamalarını, "Ben bu işi kimin yaptığını biliyorum," sözleriyle tamamladı. "O genç, iğrenç sosyalist. Rusları ve Almanları çok seviyor, İngilizlerden ise nefret ediyor. Ondan başka ne beklenebilir ki?"</p>

  <p>&nbsp;Miss Kingston Bruce öfkeyle, "Elini bile sürmedi," dedi. "Bütün gece hep onu izledim. Eğer o alsaydı hiç şüphesiz hemen fark ederdim."</p>

  <p>&nbsp;Tommy, Bayan Betts ile görüşmek istediğini söyleyerek konuşmaya son noktayı koydu. Karıkoca, yanlarında kızlarıyla Bayan Betts'i bulmak için oradan ayrılınca, Tommy ıslık çaldı.</p>

  <p>&nbsp;"Manşonunda çay kaşığı saklayan kim acaba?" diye sordu.</p>

  <p>&nbsp;Tuppence, "Ben de onu düşünüyordum," dedi.</p>

  <p>&nbsp;O sırada Bayan Betts yanında kocasıyla odaya girdi. Kadın tok sesli, iriyarı bir kadındı. Bay Hamilton Betts ise ezik görünümlü bir tipti. Hazımsızlık çeker gibi bir hali vardı.</p>

  <p>&nbsp;"Sanırım siz şu ünlü dedektiflik bürosunun sahibisiniz Bay Blunt. Gerçekleri inanılmaz bir hızla ortaya çıkaran şu dedektiflerin."</p>

  <p>&nbsp;"Hız bizim göbek adımız sayılır Bayan Betts. İzninizle size birkaç sorum olacak."</p>

  <p>&nbsp;Bundan sonrası çok hızlı gelişti. Tommy'ye kopmuş kolyenin geri kalan kısmı, üzerinde durduğu sehpa gösterildi. Bay Betts suskunluğundan vazgeçerek, çalınan incinin gerçek değerini söyledi. Yine de Tommy'nin sezgileri bir şeyleri gözden kaçırdığını söylüyordu.</p>

  <p>&nbsp;Sonunda, "Şimdilik hepsi bu kadar," dedi. "Miss Robinson, lütfen bana holden fotoğraf teçhizatımı getirir misiniz?"</p>

  <p>&nbsp;Bayan Robinson denileni yaptı.</p>

  <p>&nbsp;Tommy, "Bu benim küçük bir buluşum," diye açıkladı. "Görünüşte sıradan bir fotoğraf makinesi ama çok yetenekli."</p>

  <p>&nbsp;Betts'lerin bundan etkilendiklerini fark ederek, içten içe büyük bir keyif aldı.</p>

  <p>&nbsp;Işıkları dikkatle ayarlayıp, pandantifin, sonra da üzerinde durduğu küçük masanın ve evin çeşitli bölümlerinin fotoğrafını çekti. Ardından Miss Robinson'u hizmetçilerle görüşmeye gönderdi. Ve ardından Albay Kingston Bruce ve Bayan Betts'in meraklı bakışları karşısında açıklama yapma gereği duydu.</p>

  <p>&nbsp;"Yaptığım değerlendirmelere göre iki olasılıkla karşı karşıyayız," diye başladı söze. "Bu çalman inci ya evde ya da ev dışında."</p>

  <p>&nbsp;Albay, ona hak verdiğini belirtir şekilde, abartılı bir saygıyla, "Kesinlikle," dedi.</p>

  <p>&nbsp;"Eğer evde değilse her yerde olabilir," diye devam etti Tommy. "Ama evde ise, hiç şüphesiz bir yerden çıkacak."</p>

  <p>&nbsp;Albay Kingston Bruce, "Kapsamlı bir araştırma yapılması gerekiyor," dedi. "Kesinlikle! Size açık kart veriyoruz, Bay Blunt. Evi, tavan arasından bodruma kadar didik didik arayabilirsiniz."</p>

  <p>&nbsp;Bayan Kingston Bruce ağlamaklı bir sesle, "Ama Charles," diye mırıldandı. "Bu doğru olur mu, hiç bilemiyorum? Hizmetçiler bundan hiç hoşlanmayacaklar. Bizi bırakıp gitmelerinden çekmiyorum."</p>

  <p>&nbsp;Tommy, "Onların odalarını da arayacağız," dedi. "Hırsız inciyi hiç şüphesiz en olmayacak yere saklamıştır."</p>

  <p>&nbsp;Albay yine, "Bunun gibi bir şey okumuştum," diye onayladı.</p>

  <p>&nbsp;Tommy, "Olabilir," dedi. "Sanırım V. Rex Bailey olayını okumuşsunuz."</p>

  <p>&nbsp;Albay, "Ah! Evet," dedi. Şaşırmış görünüyordu.</p>

  <p>&nbsp;Tommy, "Evet, bence en akla gelmeyecek yer Bayan Betts'in odası," diye ekledi.</p>

  <p>&nbsp;Bayan Betts hayranlık ifade eden bir tavırla, "Benimki mi? Ne kadar zeki bir tespit, değil mi?" diye bağırdı.</p>

  <p>&nbsp;Ve başka bir yorumda bulunmadan Tommy'yi doğruca odasına götürdü. Tommy burada fotoğraf teçhizatını bir kez daha kullanma olanağı buldu. Bu sırada Tuppence da onlara katılmıştı.</p>

  <p>&nbsp;"Sanırım asistanımın dolabınızı aramasına bir itirazınız olmayacaktır Bayan Betts?"</p>

  <p>&nbsp;"Elbette ki yok. Bu arada burada bana ihtiyacınız olacak mı?"</p>

  <p>&nbsp;Tommy'nin orada kalmasına gerek olmadığını belirtmesinin ardından Bayan Betts, Tommy ve Tuppence'ı yalnız bırakarak odadan çıktı.</p>

  <p>&nbsp;Tommy, "Haydi işe koyulalım," dedi. "Bana kalırsa bu inciyi bulma şansımız tam olarak sıfır. Sana da, senin şu yirmi dört saatlik çalışma buluşuna da lanet ediyorum, Tuppence."</p>

  <p>&nbsp;"Dinle beni. Hizmetçilerde sorun yok, bundan eminim, ama Fransız kızdan bir şeyler öğrenmeyi başardım. Lady Laura bir sene önce burada kalırken, Kingston Bruce'ların bir dostlarına çaya gitmişler ve dönüşlerinde manşonunun içinden bir çay kaşığı düşmüş. Herkes bu kaşığın, kaza ile manşona girdiğini düşünmüş. Ama konunun üzerine gidince başka şeyler de öğrendim. Lady Laura bunu alışkanlık haline getirmiş, sık sık zengin, statü sahibi kişileri önemseyen insanların evlerinde konuk oluyormuş. Bu yalnızca bir rastlantı olabilir ama fazlası da olabilir. Kaldığı evlerden beşinde hırsızlık olaylarına rastlanmıştı. Bu evlerden çalman eşyaların bazıları önemsiz şeylerken bazıları da değerli mücevherlermiş."</p>

  <p>&nbsp;"Ooo!" diyerek Tommy uzun bir ıslık çaldı. "Peki, bu ihtiyar kuşun odasının nerede olduğunu biliyor musun?"</p>

  <p>&nbsp;"Koridorun öbür tarafında."</p>

  <p>&nbsp;"O zaman hemen oraya gidip araştıralım."</p>

  <p>&nbsp;Lady Laura&rsquo;nın koridorun karşı tarafındaki odasının kapısı kilitli değildi. Burası beyaz lake mobilyalarla döşenmiş, açık pembe perdeleri olan bir odaydı. Odanın dip tarafındaki kapı banyoya açılıyordu. Banyonun kapısında ise uzun boylu, ince, esmer, şık giyimli bir kız duruyordu. Kızın yüzündeki şaşkınlık ifadesi Tuppence&rsquo;ın dikkatini çekmişti.</p>

  <p>&nbsp;Tommy'ye dönerek ciddi bir ifadeyle, "Bu Elise, Bay Blunt," dedi. "Lady Laura&rsquo;nın oda hizmetçisi."</p>

  <p>&nbsp;Tommy banyonun eşiğinde durdu ve buranın modern, kullanışlı bir yer olduğunu düşündü. Kızın şaşkın ve şüpheli bakışları altında çalışmaya başladı.</p>

  <p>&nbsp;"Sanırım burada işiniz vardı değil mi Matmazel Elise?"</p>

  <p>&nbsp;"Evet mösyö, hanımefendinin banyosunu temizliyorum."</p>

  <p>&nbsp;"Sanırım yine de bana fotoğraf çekerken yardımcı olabilirsiniz? Özel bir fotoğraf makinem var ve bu evin tüm odalarının fotoğrafını çekmek istiyorum."</p>

  <p>&nbsp;Tommy'nin sözü birden arka taraftan gelen kuvvetli bir sesle yarıda kaldı. Elise bu sesle birlikte irkilerek sıçradı.</p>

  <p>&nbsp;"Bu da neydi?"</p>

  <p>&nbsp;Tuppence, "Rüzgâr olmalı," dedi.</p>

  <p>&nbsp;Tommy, "Haydi diğer odaya geçelim," dedi.</p>

  <p>&nbsp;Elise kapıyı açmak üzere öne geçti. Ancak tüm çabasına rağmen kapı tokmağı açılmamakta direniyordu.</p>

  <p>&nbsp;Tommy, "Ne oldu?" diye sordu.</p>

  <p>&nbsp;"Biri kapıyı diğer taraftan kilitlemiş olmalı mösyö." Bir havlu alarak yeniden denedi. Ancak bu kez kapının tokmağı rahatça döndü ve kapı ardına kadar açıldı.</p>

  <p>&nbsp;Elise, "Sıkışmış olmalı," diye haykırdı.</p>

  <p>&nbsp;Yatak odası boştu.</p>

  <p>&nbsp;Tommy fotoğraf makinesini hazırladı. Tuppence ile Elise de ona yardım ediyorlardı, ama Tommy gözlerini kapıdan ayıramıyor, sürekli dönüp dönüp kapıya bakıyordu.</p>

  <p>&nbsp;Dişlerinin arasından, "Bu kapı neden takıldı ki?" diye mırıldandı.</p>

  <p>&nbsp;Sonra kapıyı açıp kapayarak kontrol etti. Kapıda bir bozukluk yoktu, kusursuz çalışıyordu.</p>

  <p>&nbsp;İç çekerek, "Bir fotoğraf daha çekmeliyim," dedi. "Şu perdeyi açar mısınız Matmazel Elise? Teşekkürler. Öyle tutun lütfen."</p>

  <p>&nbsp;Makinenin bilindik sesi bir kez daha duyuldu. Tommy tutmaları için cam paneli Elise'ye, makinenin üçlü ayağını Tuppence'a uzattı. Sonra dikkatle kamerayı kapatıp, toparladı.</p>

  <p>&nbsp;'Ardından Elise'den kurtulmak için basit bir yalan uydurarak, kızı dışarıya yolladı. Hizmetçi dışarı çıkar çıkmaz da acele ile Tuppence'a döndü.</p>

  <p>&nbsp;"Tuppence," dedi. "Çok iyi bir fikrim var. Sen burada kalabilirsin, değil mi? Odaları araştırırsın, bu biraz zaman alacaktır. Bu arada şu bizim ihtiyar kuşla yani Lady Laura ile de konuşmanın bir fırsatını bulmaya çalış. Sakın onu şüphelendirme. Ona hizmetçiden şüphelendiğini söyleyebilirsin. Ama ne yap ne et onun bu evden dışarıya çıkmasına fırsat verme. Arabayı alıp gideceğim. Ve mümkün olan en kısa sürede geri dönmeye çalışacağım."</p>

  <p>&nbsp;Tuppence, "Peki," dedi. "Ama bence önyargılı davranıyorsun. Bu arada da çok önemli bir şeyi de unutuyorsun." Ve ekledi. "Kızı! Onda bir tuhaflık olduğu kesin. Bak canım, bu konuda da küçük bir araştırma yaptım ve onun bu sabah evden ayrıldıktan ancak iki saat sonra bizim büroya geldiğini saptadım. Bu çok ilginç! Acaba bize gelmeden önce ne gibi işler çevirdi."</p>

  <p>&nbsp;Tommy, "Haklısın, bunda bir iş var," diyerek eşini onayladı. "İstediğin şekilde hareket et, neden şüpheleniyorsan onun peşinden git ama dediğim gibi sakın Lady Laura&rsquo;nın evden çıkmasına izin verme. Bu da ne?"</p>

  <p>&nbsp;Tommy'nin keskin kulakları kapının dışında bir hışırtı duymuştu. Hemen kapıya doğru gidip dışarı baktı, ama bir şey göremedi. Ortada kimse yoktu.</p>

  <p>&nbsp;"Neyse, artık gidiyorum. Hemen gelmeye çalışacağım. Görüşürüz."</p>

  <p>&nbsp;Tuppence araba ile hızla uzaklaşan kocasının arkasından baktı. Tommy kendisinden fazlasıyla emin görünüyordu ama Tuppence onun kadar emin değildi. Hiçbir anlam veremediği birkaç konu kafasını kurcalayıp duruyordu.</p>

  <p>&nbsp;Düşüncelere dalmış bir halde pencereden dışarı, yola bakarken birden bir adamın ana kapıdan geçip, bahçe yolundan kapıya doğru yöneldiğini ve kapıyı çaldığını gördü. Tuppence hızla odadan çıkıp merdivenlerden indi. O sırada hizmetçi Gladys Hill de evin arka tarafından çıkmış, kapıya doğru gidiyordu. Tuppence, onun önüne geçti ve bir işaret yaparak, kapıyı kendisinin açacağını belirtti.</p>

  <p>&nbsp;Kapının eşiğinde uzun boylu, zayıf, şık giyimli genç bir adam duruyordu. Adamın siyah gözleri merakla parlıyordu.</p>

  <p>&nbsp;Bir anlık tereddüdün ardından, "Miss Kingston Bruce evdeler mi acaba?" diye sordu.</p>

  <p>&nbsp;Tuppence, "İçeri buyurmaz mısınız?" dedi.</p>

  <p>&nbsp;Adamın içeri girebilmesi için kapının yanma çekildi ve ardından da kapıyı kapadı.</p>

  <p>&nbsp;Sonra tatlı bir sesle Bay Rennie, değil mi?" dedi.</p>

  <p>&nbsp;"Şey... evet."</p>

  <p>&nbsp;"Lütfen, şu tarafa buyurun."</p>

  <p>&nbsp;Çalışma odasının kapısını açtı. Oda boştu. Tuppence, adamın arkasından odaya girerek kapıyı kapattı. Genç adam asık bir suratla ona döndü.</p>

  <p>&nbsp;"Ben Miss Kingston Bruce ile görüşmek istiyordum," dedi.</p>

  <p>&nbsp;Tuppence kararlı bir ifadeyle, "Onu görebileceğinizi pek sanmıyorum," dedi.</p>

  <p>&nbsp;Bay Rennie kaba bir tavırla, "Lanet olsun, siz de kimsiniz?" diye bağırdı. "Kim oluyorsunuz da bunu engelliyorsunuz?"</p>

  <p>&nbsp;Tuppence, Rennie'nin bu kontrolsüz çıkışını umursamadan sakin bir tavırla yanıt verdi.</p>

  <p>&nbsp;"Uluslararası Dedektiflik Bürosu."</p>

  <p>&nbsp;Bay Rennie elinde olmadan irkildi.</p>

  <p>&nbsp;Tuppence, "Lütfen oturun, Bay Rennie," dedi. "Öncelikle Miss Kingston Bruce'un bu sabah sizi ziyaret ettiğini, bildiğimizi belirtmek isterim."</p>

  <p>&nbsp;Bu basit bir tuzaktı ama başarılı oldu. Fırsatı kaçırmak istemeyen Tuppence konuşmaya devam etti.</p>

  <p>&nbsp;"Bu incinin bulunması çok önemli Bay Rennie. Ev halkından hiç kimse konunun büyümesini, bir skandala dönüşmesini istemiyor. Acaba sizinle bir anlaşmaya varamaz mıyız?"</p>

  <p>&nbsp;Genç adam, onu şaşkınlıkla dinliyordu.</p>

  <p>&nbsp;Biraz düşündü, sonra, "Kayıp inci olayı hakkında bildiklerinizi gerçekten merak ediyorum," dedi. "İzin verirseniz biraz düşünmek istiyorum."</p>

  <p>&nbsp;Başını ellerinin arasına aldı. Ve sonra belki de en beklenmedik soruyu sordu. "Genç St. Vincent'in yakında evlenmek üzere olduğu, yani nişanlandığı doğru mu?"</p>

  <p>&nbsp;"Kesinlikle öyle," dedi. "Kızı tanıyorum."</p>

  <p>&nbsp;Bay Rennie ansızın değişti, önemli bir sırrı paylaşacak biri gibi davranmaya başladı.</p>

  <p>&nbsp;"Ortalık bu haberle çalkalanıyor," dedi. "Herkes bundan bahsediyor, Beatrice'in başının etini yiyorlar, sabah akşam hiç durmadan bunu soruyorlar. Üstelik bunun tek nedeni de adamın günün birinde o unvanı alacak olması bana kalırsa."</p>

  <p>&nbsp;Tuppence hemen, "Politikadan bahsetmeyelim Bay Rennie," dedi. "Şu anda yeri ve zamanı değil. Lütfen bana, Miss Kingston Bruce'un bu inciyi neden aldığını açıklar mısınız?"</p>

  <p>&nbsp;"Şey... bilemiyorum, bir fikrim yok."</p>

  <p>&nbsp;Tuppence sükûnetini bozmadı.</p>

  <p>&nbsp;"Bence biliyorsunuz. Karşıda durup dedektifin evden ayrılmasını beklediniz, sonra siz buraya gelip onunla görüşmek istediniz. Bu anlaşılıyor. Eğer bu inciyi siz almış olsaydınız bu kadar tedirgin olmazdınız."</p>

  <p>&nbsp;Genç adam, "Davranışları çok tuhaftı," dedi. "Bu sabah bana uğradığında hırsızlıktan bahsetti ve bir özel dedektiflik bürosuna gidip yardım isteyeceğini söyledi. Ama çok tedirgindi. Bir şeyler anlatmak istiyor, ama bir türlü baklayı ağzından çıkaramıyor gibiydi."</p>

  <p>&nbsp;Tuppence, "Her neyse," dedi. "Ben bu inciyi istiyorum. Şimdi gidin ve onunla konuşun!"</p>

  <p>&nbsp;O anda kapı Albay Kingston Bruce tarafından açıldı.</p>

  <p>&nbsp;"Yemek hazır Miss Robinson. Yemeğe kalacaksınız, değil mi? Umarım." Sonra bir an durarak, konuğa baktı.</p>

  <p>&nbsp;Bay Rennie, "Beni yemeğe davet etmek gibi bir niyetiniz olmadığı anlaşılıyor," dedi. "Neyse, ben zaten gidiyordum."</p>

  <p>&nbsp;Tuppence, genç adamın yanından geçerken fısıldadı. "Sonra tekrar gelin." Tuppence, bıyık altından bazı insanların iflah olmaz kabalığından dolayı homurdanan Albay Kingston Bruce'u izleyerek, yemek salonuna girdi. Tuppence orada bulunanlardan yalnızca birini tanımıyordu.</p>

  <p>&nbsp;"Lady Laura, size bu hırsızlık olayında bize yardımcı olmaya çalışan Miss Robinson'u takdim edeyim."</p>

  <p>&nbsp;Lady Laura başı ile selam verdi ve sonra kelebek gözlüklerinin arkasından onu dikkatle süzdü. Uzun boylu, ince, keskin bakışlı bir kadındı. Hüzünlü bir gülümsemesi, yumuşak hatta sevecen bir ses tonu vardı. Tuppence da ısrarla ona bakmaya başlayınca kadın gözlerini indirdi.</p>

  <p>&nbsp;Yemekten sonra Lady Laura belirgin bir merakla konuşmaya katıldı. İncelemeler ne aşamadaydı? Öğrenmek istediği buydu?</p>

  <p>&nbsp;Tuppence sözü hizmetçiden şüphelendikleri noktasına getirmeye çalıştıysa da, aslında kafası asla Lady Laura'da değildi. Lady Laura&rsquo;nın çay kaşığı gibi küçük şeyleri giysilerinin arasına saklama alışkanlığı olabilirdi, ama Tuppence, onun inciyi çalmadığından emindi.</p>

  <p>&nbsp;Tuppence yemek sonrasında da evdeki araştırmalarına devam etti. Zaman geçiyordu. Tommy ortalarda yoktu. Tuppence'ı asıl endişelendiren Bay Rennie'den bir haber çıkmamış olmasıydı. O sırada araştırdığı banyolardan birinden dışarı çıkan Tuppence neredeyse Beatrice Kingston Bruce'la çarpışacaktı. Kadın dışarı çıkacak şekilde giyinmiş, merdivenlerden aşağı inmek üzereydi.</p>

  <p>&nbsp;Tuppence, "Korkarım ki şu sırada dışarı çıkmanıza izin veremem," dedi.</p>

  <p>&nbsp;Genç kız hışımla baktı.</p>

  <p>&nbsp;Soğuk bir ses tonuyla, "Dışarı çıkıp çıkmamam sizi ilgilendirmez," dedi.</p>

  <p>&nbsp;"Ama polise haber verip vermemek de beni ilgilendiriyor, Miss Bruce."</p>

  <p>&nbsp;Bir anda genç kızın yüzü kül gibi bembeyaz oldu.</p>

  <p>&nbsp;"Hayır, hayır, bunu yapmayın. Dışarı çıkmayacağım, ama siz de bunu yapmayın!"</p>

  <p>&nbsp;Yalvarırcasına Tuppence'a sarıldı.</p>

  <p>&nbsp;"Miss Kingston Bruce, başından beri bundan emindim ama ben..."</p>

  <p>&nbsp;Konuşması tam da bu noktada kesildi. Genç kadınla karşılaşmış olmanın telaşıyla ön kapının zilinin çaldığını duymamıştı. Şaşkınlık içinde Tommy'nin koşarak merdivenlerden yukarı çıktığını gördü. Aşağıda merdiven sahanlığında ise iriyarı bir adam melon şapkasını çıkarıyordu.</p>

  <p>&nbsp;Tommy gülümseyerek, "Scotland Yard'dan Müfettiş Marriot," dedi.</p>

  <p>&nbsp;Miss Kingston Bruce bir çığlık atarak Tuppence&rsquo;ın elinden kurtuldu ve koşarak merdivenlerden indi. O anda ön kapı yeniden açılmış ve bu kez de Bay Rennie gelmişti.</p>

  <p>&nbsp;Tuppence sıkıntıyla, "Her şeyi berbat ettin," dedi.</p>

  <p>&nbsp;"Ben mi?" diye mırıldanan Tommy, doğruca Lady Laura&rsquo;nın odasına daldı, banyodan bir sabun aldı ve dışarı çıktı. Bu arada Müfettiş de ağır ağır merdivenlerden çıkıyordu.</p>

  <p>&nbsp;"Sessizce teslim olmuş," dedi. "Ne de olsa eski kurt, oyunun bittiğini hemen anladı. Bu arada inci nerede?"</p>

  <p>&nbsp;Tommy elindeki sabunu ona uzatırken, "Yanılmıyorsam onu burada bulacaksınız," dedi.</p>

  <p>&nbsp;Müfettişin gözleri parladı.</p>

  <p>&nbsp;"Eski ama çok iyi bir numara! Bir kalıp sabun ikiye kesilir, arasına mücevher yerleştirilir, sonra da kapatılıp, sıcak su ile yumuşatılarak tekrar bütün haline getirilir. Çok iyi ve başarılı bir çalışma, tebrikler!"</p>

  <p>&nbsp;Tommy bu övgüyü alçakgönüllülükle başını eğerek kabul etti. Tuppence ile birlikte merdivenlerden indiler. Albay Kingston Bruce hemen yanlarına gelerek hararetle Tommy'nin elini sıktı.</p>

  <p>&nbsp;"Size ne kadar teşekkür etsem azdır Bay Blunt. Lady Laura da aynı şekilde teşekkür etmek istiyor."</p>

  <p>&nbsp;Tommy, "Sizi memnun edebildiğimiz için çok mutluyum," dedi. "Ama korkarım burada daha fazla kalamayacağım. Lordlar Kamarası'nda önemli bir randevum var."</p>

  <p>&nbsp;Hemen arabasına doğru ilerledi ve arabaya bindi. Tuppence da şaşkınlık içinde onu izleyerek arabada yanına oturdu.</p>

  <p>&nbsp;"Ama Tommy," diye bağırdı. "Yani şimdi Lady Laura'yı mı tutukladılar?"</p>

  <p>&nbsp;"Oh," dedi Tommy. "Sana söylememiş miydim? Lady Laura'yı değil. Elise'yi tutukladılar." Tuppence&rsquo;ın şaşkınlığını fark edince konuşmasına devam etti. "Bazen elimde sabun varken kapı açmaya çalışırım. Ama bunu yapamam. Zaten kimse yapamaz bunu, insanın eli kayar. Şüphelenmeme de bu neden oldu. Elise ne yapmıştı da eli bu kadar sabunlu kalmıştı? Anımsıyorsan odaya girdiğimizde eline hemen bir havlu aldı. Böylelikle elindeki sabun izleri de kaybolmuş oldu. Aslına bakarsan profesyonel bir hırsız için kleptoman olduğundan şüphelenilen ama yine de sık sık farklı hali vakti yerinde olan insanların evlerine konuk olan bir hanımın yanma hizmetçi olarak girmek hiç de fena bir fikir değil. Neyse ki, odayı bahane ederek onun bir fotoğrafını çektim, sonra cam plakayı eline vererek parmak izini almış oldum. Ve doğruca Scotland Yard'a gittim. Negatifler banyo edilip, incelendi, parmak izleri ve fotoğraf eldeki verilerle karşılaştırıldı. Elise uzun zamandır aranıyormuş. Şu Scotland Yard gerçekten de çok iyi çalışıyor, bazen çok iyi işler çıkarıyor."</p>

  <p>&nbsp;Tuppence nihayet şaşkınlığından sıyrılarak, "Yani öbür gençler," dedi. "Durup dururken, boşu boşuna birbirlerinden şüphelenmişlerdi, öyle mi? Aynen kitaplardaki gibi... İyi de neden evden ayrılırken bana ne düşündüğünü söylemedin?"</p>

  <p>&nbsp;"Birincisi Elise'nin kapı dinlediğinden emindim, ikincisi ise."</p>

  <p>&nbsp;"Evet?"</p>

  <p>&nbsp;"Senin de bildiğin gibi Thorndyke da son ana kadar bir şey söylemez. Hem geçen defa sen ve Jeanette Smith beni şapa oturtmuştunuz. Böylece ödeştik."</p>

  <p>&nbsp;&nbsp;</p>

  <p><span class="t1">&nbsp;</span></p>
</body>
</html>
