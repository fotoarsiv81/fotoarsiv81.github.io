<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>11. Bölüm: Sunningdale'in Gizemi</title>
</head>

<body>
  <h2 class="h21">11. Bölüm: Sunningdale'in Gizemi</h2>

  <p>&nbsp;"Bugün öğle yemeğini nerede yiyeceğimizi biliyor musun Tuppence?"</p>

  <p>&nbsp;Bayan Beresford, "Ritz'de mi?" diye bir tahminde bulundu.</p>

  <p>&nbsp;"Bir daha düşün."</p>

  <p>&nbsp;"Soho'daki o şirin lokantada mı?"</p>

  <p>&nbsp;Tommy ciddi bir ses tonu ile, "Hayır," dedi. "Küçük bir iş yerinde, işte burada."</p>

  <p>&nbsp;Karısını kolundan tutarak basit ve küçük bir lokantaya soktu. Köşedeki, mermer üstlü masalardan birine oturdular.</p>

  <p>&nbsp;Tommy mutlulukla içini çekerek, "Olağanüstü," dedi. "Bundan iyi olamazdı."</p>

  <p>&nbsp;Tuppence şaşırmıştı.</p>

  <p>&nbsp;"Bu basit yaşam tutkusu da nereden çıktı şimdi? Seni hiç anlayamıyorum."</p>

  <p>&nbsp;"Görüyorsun Watson, ama algılamıyorsun. Merak ediyorum, acaba garson kızlardan biri geldiğimizi fark edecek mi? Güzel, işte bu tarafa geliyor. Ne tuhaf değil mi, şu anda bambaşka bir şey düşündüğü açıkça ortada ama yine de bilinçaltı yumurta, salam, çay gibi şeylerle meşgul. Bacon ve kızarmış patates lütfen, hanımefendi için de büyük bir fincan kahve, kızarmış ekmek, tereyağı ve bir porsiyon dil."</p>

  <p>&nbsp;Garson kız siparişleri kayıtsız, küçümser bir havada yinelerken Tuppence birden ona doğru eğildi ve sözünü kesti.</p>

  <p>&nbsp;"Hayır, Bacon ve patates kızartması istemiyoruz. Beyefendi için de cheesecake ve bir bardak süt lütfen."</p>

  <p>&nbsp;"Cheesecake ve süt," diye yineleyen garson kızın kayıtsız tavrında bir değişiklik olmamıştı. Kafası hâlâ bambaşka bir düşünceyle dopdolu olarak masadan uzaklaştı.</p>

  <p>&nbsp;Tommy soğuk bir tavırla, "Bu yaptığın doğru değil," dedi.</p>

  <p>&nbsp;"Ama haklıyım, değil mi? Sen köşedeki ihtiyar adamsın. İp parçası nerede?"</p>

  <p>&nbsp;Tommy cebinden uzunca bir ip çıkardı ve el çabukluğuyla birkaç düğüm attı.</p>

  <p>&nbsp;"En ufak ayrıntıya kadar her şey tamam," diye mırıldandı.</p>

  <p>&nbsp;"Yine de yemeğini ısmarlarken hata yaptın."</p>

  <p>&nbsp;Tommy, "Nedense kadınlar hep takıntılı oluyorlar," dedi. "Yeryüzünde nefret ettiğim bir şey varsa o da süt içmek, ayrıca cheesecake'in o sarı renginden de öde benzeyen görünümünden de hiç hoşlanmıyorum."</p>

  <p>&nbsp;"Biraz havalı olsun dedim. Bak ben soğuk dili nasıl yiyorum, aslına bakarsan soğuk dil hiç de fena değil. Neyse, ben Miss Polly Burton olmaya hazırım. İpe düğüm at ve başla."</p>

  <p>&nbsp;"Biz bizeyken öncelikle şunu belirtmemde yarar var. Senin de çok iyi bildiğin gibi son zamanlarda işlerimiz pek parlak değil. Eğer iş bize gelmiyorsa biz ona gitmeliyiz. Bence kafamızı şu anda toplumu derinden etkileyen gizemlere vermeliyiz. Bence şu anda ilgilenmemiz gereken konu Sunningdale'in Gizemi olmalı."</p>

  <p>&nbsp;Tuppence ilgiyle, "Ah evet!" dedi. "Sunningdale'in Gizemi."</p>

  <p>&nbsp;Tommy cebinden buruşuk bir gazete parçası çıkararak masanın üzerine yaydı.</p>

  <p>&nbsp;"Bu Yüzbaşı Sessle&rsquo;ın Daily Leader'da çıkan son fotoğrafı."</p>

  <p>&nbsp;"Öyle mi? Neyi merak ediyorum biliyor musun, kimse şu gazetelerde çıkanları denetlemez mi? Fotoğraftan sadece adamın erkek olduğu anlaşılıyor."</p>

  <p>&nbsp;"Sunningdale'in Gizemi değil Sunningdale'in Gizemi diye adlandırılan olay demeliydim aslında," diyen Tommy devam etti. "Bu polis için bir gizem olabilir ama sağlıklı düşünebilen, zeki biri için asla öyle değil."</p>

  <p>&nbsp;Tuppence, "Bir düğüm daha at," dedi.</p>

  <p>&nbsp;Tommy yavaşça, "Bu olayın ne kadarını anımsadığını bilemiyorum," dedi.</p>

  <p>&nbsp;Tuppence, "Tamamını," dedi. "Neyse, devam et, hevesini kırmış olmayayım."</p>

  <p>&nbsp;"Bu korkunç olay, o ünlü golf sahasında bundan tam üç hafta önce gerçekleşti. O sabah erken saatte golf sahasına giden iki kulüp üyesi tam yedinci delikte yüzüstü yatan bir kişinin cesediyle karşılaşıp, dehşete kapılmışlar. Cesedi teşhis etmek için yüzünü görmelerine bile gerek yokmuş, kim olduğunu hemen anlamışlar. Bu golf sahalarında çok iyi bilinen, her zaman giydiği tuhaf, parlak mavi golf ceketiyle tanınan Yüzbaşı Sessle imiş.&rdquo;</p>

  <p>&nbsp;"Yüzbaşı Sessle, her sabah erken saatlerde antrenman yapmak için golf sahasına çıktığı için, önce onun kalp krizi geçirdiğini düşünmüşler. Ama doktorun yaptığı muayene sonucunda adamın öldürülmüş olduğu ortaya çıktı. Hem de kalbine bir şapka iğnesi saplanarak. Doktorun söylediğine göre cinayet yaklaşık on iki saat önce gerçekleşmiş.&rdquo;</p>

  <p>&nbsp;"Tabii bu olayın çehresini tamamen değiştiriyordu, çok kısa bir süre içinde ortaya çok ilginç durumlar çıktı. Sessle'ı sağ olarak son gören yakın arkadaşı ve Porcupine Assurance Şirketi'ndeki ortağı Bay Hollaby'ydi. Onun ifadesi aynen şöyleydi.&rdquo;</p>

  <p>&nbsp;"Sessle ile o gün erken saatlerde bir parti golf oynamışlar. Sessle beş çayından sonra hava kararmadan önce birkaç deliğe daha atış yapmalarını önermiş, Hollaby de kabul etmiş. Sessle&rsquo;ın o gün keyfi son derece yerindeymiş ve de formundaymış. Golf sahasını boylu boyunca geçen, herkese açık bir yaya yolu varmış. Tam altıncı deliğe oynadıkları sırada, Hollaby bu yoldan bir kadının geldiğini görmüş. İnce, uzun boylu, kahverengi giysili biriymiş bu. Hollaby ona pek dikkat etmemiş, Sessle ise büyük olasılıkla fark bile etmemişti."</p>

  <p>&nbsp;Tommy, "Bahsedilen yaya yolu tam yedinci deliğin önünden geçiyor," diye ekledi. "Kadın oradan geçip, diğer uçta, uzakta birini bekliyormuş gibi durmuş. Bay Hollaby delikteki bayrağı değiştirirken, başlama noktasına ilk giden Yüzbaşı Sessle olmuş. Bay Hollaby başlama noktasına döndüğündeyse, Sessle&rsquo;ın kadınla konuşmakta olduğunu görmüş ve çok şaşırmış. Onlara yaklaştığında ikisi birden dönüp ona bakmış ve Sessle, 'Bir dakika içinde geliyorum,' diye seslenmiş.</p>

  <p>&nbsp;"Sonra da ikisi yan yana yürüyerek uzaklaşmışlar. Etraflarında olup bitenleri fark edemeyecek kadar konuştukları konuya dalmış görünüyorlarmış. Bu arada söz konusu yol, golf sahasından sonra hemen yan taraftaki bahçelerin çitlerinin arasındaki patikadan Windlesham Yolu'na ulaşıyor.&rdquo;</p>

  <p>&nbsp;"Yüzbaşı Sessle sözünü tutmuş ve birkaç dakika sonra geri dönmüş. Sessle döndüğü zaman hava kararmak üzereymiş ve hemen arkalarından iki oyuncu daha gelmiş. Oyuna devam etmişler ama Hollaby arkadaşının bir şeye canının sıkılmış olduğunu fark etmiş. Atışlarım beceriksizce yapmanın dışında yüz ifadesi de son derece endişeliymiş. Arkadaşının sorularına istemeden, güçlükle yanıt vermiş, pek konuşmamış. Oyuna ilgisi ise hemen dağılmış, sanki kafası tamamen oyunun dışında bir yerlerdeymiş.</p>

  <p>&nbsp;"Yedinci ve sekizinci deliği de tamamladıktan sonra Yüzbaşı Sessle havanın iyice karardığını ve artık oynayamayacağını, eve dönmek istediğini söylemiş. Tam o noktada Windlesham Yolu'na geçilen küçük bir "patika" daha varmış. Yüzbaşı Sessle hemen o patikaya sapmış ve aynı yolun üzerinde küçük bir villa olan evine kısa yoldan ulaşmak istediğini belirtmiş. O sırada diğer iki oyuncu da aynı deliğe ulaşmış. Binbaşı Barnard ve Bay Lecky. Hollaby onlara Yüzbaşı Sessle'daki ani değişimden söz etmiş. Onlar da Yüzbaşı Sessle&rsquo;ın kahverengili kadınla konuştuğunu görmüş ama uzakta oldukları için yüzünü seçememişler. Üç adam, dostlarını neyin bu denli altüst etmiş olabileceğini konuşarak golf sahasından ayrılmışlar.&rdquo;</p>

  <p>&nbsp;"Birlikte golf kulübüne dönmüşler. Bilindiği kadarıyla Yüzbaşı Sessle'ı canlı olarak en son gören kişiler onlar. O gün, günlerden çarşambaymış. Bilindiği gibi çarşamba günleri Londra tren biletleri indirimlidir. Yüzbaşı Sessle&rsquo;ın eviyle ilgilenen karıkoca her zamanki gibi o gün şehre inmiş ve gece son trenle dönmüşler. Eve girdiklerinde Yüzbaşı Sessle'ın uyuduğunu düşünerek her zaman yaptıkları gibi sessizce odalarına çekilmişler. Bayan Sessle ise zaten evde değilmiş, seyahatteymiş, dostlarını ziyarete gitmiş."</p>

  <p>&nbsp;Ve Tommy açıklamalarını sürdürdü.</p>

  <p>&nbsp;"Sessle cinayeti günlerce manşetlerden inmedi. Cinayet için ortada hiçbir neden yokmuş. Kahverengi elbiseli kadının kimliği konusunda kafa yorulduysa da tüm bu çabalar sonuçsuz kaldı. Zaman ilerledikçe, her zaman olduğu gibi, polisin yetersizliği, beceriksizliği daha çok konuşulur oldu. Bir hafta kadar sonra Doris Evans isminde bir kız tutuklandı ve Yüzbaşı Anthony Sessle'ı öldürmekle suçlandı.</p>

  <p>&nbsp;"Polisin elinde çok az kanıt vardı. Sessle'ın parmakları arasında bulunan birkaç sarı saç teli ve mavi ceketinin düğmesine takılan bir parça kırmızı yünden başka hiçbir kanıt bulunamadı. İstasyonda ve çevrede yapılan incelemelerde varılan sonuçlar ise şunlar.&rdquo;</p>

  <p>&nbsp;"O akşam saat yedi sularında istasyona ulaşan trenden inen kırmızı tayyörlü bir genç kız, Yüzbaşı Sessle'ın evinin yolunu sorar. Aynı kız iki saat sonra yeniden istasyonda görülür. Şapkası eğilmiş, saçları dağılmıştır, endişeli, gergin bir hali vardır. Şehre dönen tren saatlerini sorar ve sürekli olarak omzunun üstünden arkasına bakar. Sanki bir şeyden korkuyordur.&rdquo;</p>

  <p>&nbsp;"Polis bazen düşündüğümüzden daha iyi çalışıyor. Yalnızca bu küçük ipuçlarından hareketle kızı bulmayı ve kimliğini saptamayı başardılar. Doris Evans adındaki kıza, cinayetle suçlandığı ve söyleyeceği her sözcüğün mahkemede aleyhinde delil olarak kullanılabileceği bildirildi. Kız yine de ısrarla ifade vereceğini belirtti ve her şeyi ayrıntılarıyla, hiçbir değişiklik yapmadan tekrar tekrar anlattı, tutanakları imzaladı ve cinayetle hiç ilgisi olmadığını kanıtlamaya çalıştı.&rdquo;</p>

  <p>&nbsp;"Kızın verdiği ifade şöyle.</p>

  <p>&nbsp;"Kız sekreter olarak çalışıyormuş. Bir gece sinemada şık giyimli, nazik bir adamla tanışmış ve adam kıza kendisinden hoşlandığını söylemiş. Adamın adı Anthony ve kızdan ısrarla Sunningdale'deki evine gelmesini istemiş. O sıralarda kızın kesinlikle adamın evli olduğundan haberi yok. Aralarında kızın bir sonraki çarşamba günü Sunningdale'e gelmesini kararlaştırmışlar.</p>

  <p>&nbsp;"Bildiğin gibi o gün hizmetçiler izinliydi, Sessle'ın karısı da seyahatte. Dolayısıyla ev boş.</p>

  <p>&nbsp;"Neyse adam sonunda kıza isminin Anthony Sessle olduğunu söylemiş ve evinin adresini vermiş. Kız gerçekten de o akşam Sunningdale'e gelmiş ve evde henüz golften dönmüş olan Sessle tarafından karşılanmış. Adam, onu gördüğü için mutlu olduğunu söylemiş, ama kız ilk andan itibaren onun davranışlarında bir tuhaflık, değişik bir hava olduğunu anlamış. Kızın içinde belli belirsiz bir korku uyanmış ve oraya hiç gelmemiş olmayı dilemiş.&rdquo;</p>

  <p>&nbsp;"Adam önceden hazırlanmış hafif bir yemeğin ardından dışarı çıkıp dolaşmayı önermiş. Kız da kabul edince beraber dışarı çıkmışlar ve caddeden ayrılıp golf sahasına gitmişler, 'patika' yola çıkmışlar. Tam yedinci golf deliğinin yanına ulaştıkları sırada Yüzbaşı Sessle birden delirmiş. Cebinden bir tabanca çıkarıp havada sallamaya başlamış ve kıza artık onu yaşama bağlayan hiçbir şey kalmadığını söylemiş.&rdquo;</p>

  <p>&nbsp;'Her şey bitti. Mahvoldum ben, bittim. Sen de benimle geleceksin. Önce seni vuracağım, sonra da kendimi. Sabah ikimizin cesedini burada yan yana bulacaklar, birlikte ölüme gitmiş olarak.&rdquo;</p>

  <p>&nbsp;"Ve bu böyle sürüp gider. Adam, kızı kolundan kavrar ama bir deli ile karşı karşıya olduğunu anlayan kız kurtulmak için mücadele eder. Tabancayı alabilmek ya da kaçıp kurtulabilmek için tüm gücü ile çabalar. Adamın parmaklarının arasındaki saç ve ceketinin düğmesine takılan kırmızı yün iplik bu mücadeleden kalmış olmalı.&rdquo;</p>

  <p>&nbsp;"Sonunda kız Sessle&rsquo;ın elinden kurtulmayı başarmış ve delicesine golf sahasından yola doğru koşmuş. Her an arkasından gelen bir kurşunla yere yığılmayı bekliyormuş. İki kez ayağı takılıp düşmüş, ama sonunda istasyona giden yola çıkmış ve ancak istasyona ulaştığında izlenmediğinden emin olmuş.</p>

  <p>&nbsp;"İşte Doris Evans&rsquo;ın öyküsü bu. Başından beri hiçbir değişiklik yapmadan hep aynı şeyi anlatıyor. Kendini savunmak için bile olsa Sessle'a şapka iğnesi saplamış olduğunu kesinlikle kabul etmiyor. Aslında o koşullarda rahatlıkla bunu yapmış da olabilirdi ve kimse de doğruyu yapmadığını söyleyemezdi. Polis yaptığı araştırmada golf sahasında cesedin bulunduğu yerin yakınlarında çalılıkların dibinde tabancayı buldu. Bu da kızın öyküsünün doğru olduğunu gösteriyor. Tabancayla ateş edilmemişti.&rdquo;</p>

  <p>&nbsp;"Doris Evans mahkemeye sevk edildi, ama cinayet halen gizemini koruyor. Eğer kızın öyküsü doğruysa, Yüzbaşı Sessle'ı kim öldürdü? Yüzbaşıyı bir anda perişan eden o uzun boylu, kahverengi elbiseli kadın mı? Şu ana kadar kimse onunla cinayet arasında bir bağlantı bulamadı. Kadın golf sahasındaki o yolda birden ortaya çıkıyor, sonra aynı şekilde ortadan kayboluyor ve hiç kimse izine bile rastlamıyor. Sanki başka dünyadan gelip yok oldu. Kim bu kadın? Burada yaşayan biri mi? Yoksa Londra'dan gelen biri mi? Eğer öyleyse trenle mi geldi yoksa araba ile mi? Onu gören hiç kimse uzun boyu ve giysileri dışında bir tanımlama yapamıyor. Eşkâli bilinmiyor. Ama Doris Evans olması olanaksız Doris Evans minyon bir tip, ayrıca çok daha sonra istasyona ulaştığı da biliniyor."</p>

  <p>&nbsp;Tuppence, "Ya karısı?" dedi. "O olamaz mı?"</p>

  <p>&nbsp;"Bu da bir fikir tabii. Ama Bayan Sessle da ufak tefek bir kadın, ayrıca Bay Hollaby, onu çok iyi tanıyor, üstelik Bayan Sessle&rsquo;ın uzaktaki dostlarını ziyarete gittiğinde de en ufak bir şüphe yok. İncelemeler sonucunda bir gerçek daha ortaya çıktı. Porcupine Assurance Şirketi tasfiye halindeymiş. Hesaplar şirkette büyük oranda zimmete para geçirme olduğunu gösteriyor. Sessle&rsquo;ın Doris Evans'a söylediği o çılgın sözlerin anlamı da böylece anlaşılmış oluyor. Sessle son yıllarda düzenli olarak şirketten para çekmiş. Bay Hollaby'nin de oğlunun da olup bitenlerden haberleri olmamış. İkisi de yıkılmış durumdalar.&rdquo;</p>

  <p>&nbsp;"Kısacası durum şu. Sessle yaptığının ortaya çıkacağını ve uçurumun kenarına geldiğini düşünüyordu. Böyle bir durumda intiharı düşünmesi doğal. Ama doğal olmayan bir şey var, o da öldürücü yaranın durumu, bu yöndeki tüm varsayımları çürütüyor. Peki, ama onu kim öldürdü? Doris Evans mı? Gizemli kahverengili kadın mı?"</p>

  <p>&nbsp;Tommy bir an sustu. Sütünden bir yudum aldıktan sonra yüzünü ekşiterek isteksizce cheese cake'ini yemeye başladı.</p>

  <p>&nbsp;Tommy, "Elbette ki," dedi. "Daha en başında bu olayın nerede düğümlendiğini gördüm. Yani polisin yanıldığı noktayı demek istiyorum."</p>

  <p>&nbsp;Tuppence merakla, "Evet?" diye sordu.</p>

  <p>&nbsp;Tommy üzgün bir tavırla başını salladı.</p>

  <p>&nbsp;"Ah, Tuppence, öyle isterdim ki bunu. Köşede duran ihtiyar adam rolü bir noktaya kadar çok kolay. Ama çözüm beni ürkütüyor. Bir dilenciyi kim öldürür? Bilemiyorum."</p>

  <p>&nbsp;Cebinden birkaç gazete kupürü daha çıkardı.</p>

  <p>&nbsp;"İşte olası suçlular... Bay Hollaby, oğlu, Bayan Sessle ve Doris Evans."</p>

  <p>&nbsp;Tuppence fotoğraflara dikkatle baktı.</p>

  <p>&nbsp;"Bana kalırsa katil bu kız değil," dedi. "O şapka iğnesi ile adam öldürecek bir tip değil."</p>

  <p>&nbsp;"Nasıl emin olabiliyorsun?"</p>

  <p>&nbsp;"Kadınca bir önsezi. Kızın saçları kısa kesilmiş. Hem bugün artık uzun da olsa kısa da olsa kimse şapka iğnesi kullanmıyor. Şapkalar kafaya tam oturuyor, böyle bir şeye hiç gerek yok."</p>

  <p>&nbsp;"Yine de yanında bir şapka iğnesi taşıyor olabilir."</p>

  <p>&nbsp;"Aman Tommy şapka iğnesi ata yadigârı diye saklanacak bir şey değil. Hem kız ne diye Sunningdale'e gelirken yanında şapka iğnesi getirsin ki?"</p>

  <p>&nbsp;"Demek katil diğer kadın. Kahverengi elbiseli olan."</p>

  <p>&nbsp;"Keşke boyu uzun olmasaydı. O zaman karısından şüphelenebilirdik. Ben daima cinayet sırasında cinayet yerinden uzakta olan ve dolayısıyla kolayca cinayetle ilgisi olamayacağını ileri süren eşlerden şüphelenmişimdir. Eğer kadın, kocasını o kız ile yakalamış olsaydı, kocasını şapka iğnesi ile öldürmesi de doğal sayılabilirdi."</p>

  <p>&nbsp;Tommy, "Anlaşılan çok dikkatli olmam gerekiyor," diyerek güldü.</p>

  <p>&nbsp;Tuppence öylesine düşüncelere dalmıştı ki Tommy'nin bu esprisini bile algılayamadı.</p>

  <p>&nbsp;Birden, "Sessle'lar nasıl insanlar?" diye sordu. "Yani çevrelerindekiler onlar için neler söylüyorlar?"</p>

  <p>&nbsp;"Anladığım kadarıyla çok popüler insanlar. Herkes karıkocanın birbirlerine çok düşkün olduklarını düşünüyor. Zaten kızın durumunu güçleştiren bir diğer nokta da bu genel kanı. Sessle gibi birinin böyle bir şey yapacağına kimse inanamıyor. Adam eskiden askermiş. Eline bir miktar para geçince emekli olmuş ve bu sigortacılık işine girmiş. Yani aslında dolandırıcı olması, zimmetine para geçirmesi beklenebilecek en son kişilerden biri gibi görünüyor."</p>

  <p>&nbsp;"Peki, ama zimmet olayının failinin o olduğu kesin mi? Diğer iki ortaktan biri olamaz mı?"</p>

  <p>&nbsp;"Hollaby'ler mi? Dediklerine göre iflas etmişler."</p>

  <p>&nbsp;"Ah, öyle söylerler elbette. Belki de paranın tamamını başka bir isim altında başka bir bankaya yatırmışlardır. Aptalca ifade ediyor olabilirim, ama sanırım sen ne demek istediğimi anlıyorsun, değil mi? Belki de Sessle'ın haberi olmadan bazı riskli yatırımlar yaptılar ve paranın tamamını kaybettiler. Bu durumda Sessle'ın ölümü onların işine gelirdi."</p>

  <p>&nbsp;Tommy parmağıyla Bay Hollaby'nin fotoğrafını tıklattı.</p>

  <p>&nbsp;"Yani sen bu saygın centilmeni, dostunu ve ortağını öldürmekle mi suçluyorsun? Bu arada şunu unutma ki Hollaby, Barnard ve Lecky ile birlikte golf sahasından ayrılıp, geceyi de Dormy House'da geçirmiş. Ayrıca cinayet aleti de bir şapka iğnesi."</p>

  <p>&nbsp;Tuppence, "Şapka iğnesine boş ver," dedi. "Yani sence o şapka iğnesi cinayetin bir kadın tarafından işlendiğini mi gösteriyor?"</p>

  <p>&nbsp;"Tabii, sence de öyle değil mi?"</p>

  <p>&nbsp;"Hayır. Erkekler genellikle tutucu tiplerdir, yeniliklere kolay kolay adapte olamazlar, bu zaman alır. Şapka iğnesi, saç tokası filan gibi şeylerin kadın eşyası olarak nitelendirirler ve onları 'kadın silahı' olarak adlandırırlar. Bu belki geçmişte gerçekten de böyleydi ama artık bu düşünceler de bu araçlar da demode oldu. Son dört senedir şapka iğnesi veya saç tokası kullandığımı anımsamıyorum."</p>

  <p>&nbsp;"Yani sence?"</p>

  <p>&nbsp;"Evet. Bence Sessle'ı öldüren bir erkek. İğne, cinayeti bir kadın tarafından işlenmiş gibi göstermek için özellikle kullanıldı."</p>

  <p>&nbsp;Tommy ağır ağır, "Söylediklerin çok doğru olabilir Tuppence," dedi. "Bir konu üzerinde tekrar tekrar konuşunca insanın bakış açısı nasıl da değişebiliyor?"</p>

  <p>&nbsp;Tuppence başıyla onayladı.</p>

  <p>&nbsp;"Eğer doğru açıdan bakabilirsen imkânsız gibi görünen şeylerin bile çok mantıklı olabileceğini görürsün. Marriot'nun bir zamanlar amatör görüş açıları hakkında ne dediğini unuttun mu? Çok özel ve içten olduklarını söylemişti. Yüzbaşı Sessle ve karısı gibi çok insan tanıdık. Onların neler yapıp, neler yapamayacaklarını iyi biliyoruz. Hem ikimizin de bu konularda kendimize özgü deneyimlerimiz ve bilgilerimiz var."</p>

  <p>&nbsp;Tommy gülümsedi.</p>

  <p>&nbsp;"Yani kısa kesimli ya da dalgalı saçlı kadınların yanlarında neler olabileceği konusunda uzman olduğunu ve içgüdüsel olarak kadınların neler hissettikleri ya da neler yapabileceklerini bildiğini mi söylemek istiyorsun?"</p>

  <p>&nbsp;"Onun gibi bir şey."</p>

  <p>&nbsp;"Peki ya ben? Benim uzmanlık alanım ne? Kocalar nasıl ve ne zaman ihanet eder, filan mı?"</p>

  <p>&nbsp;Tuppence ciddiyetle, "Hayır," dedi. "Sen bu olayın gelişimini biliyorsun, bunu anlıyorsun, hem de yalnızca kanıt arayan bir dedektif olarak değil, usta bir golf oyuncusu olarak. Golften anlıyorsun, sence bir oyuncunun oyunu yarıda bırakması için ne gibi bir neden olabilir?"</p>

  <p>&nbsp;"Sessle&rsquo;ın oyunu bırakması için çok ciddi bir neden olmalı. Üstelik denildiğine göre yedinci delikten sonra oyunu bir çocuk kadar kötü oynamış."</p>

  <p>&nbsp;"Kim söylüyor bunu?"</p>

  <p>&nbsp;"Barnard ve Lecky. Hemen arkalarındaymışlar."</p>

  <p>&nbsp;"Ama bu o uzun boylu, kahverengi elbiseli kadınla konuştuktan sonra olmuş. Bu adamlar onun kadınla konuştuğunu görmüşler, değil mi?"</p>

  <p>&nbsp;"Evet, öyle denebilir."</p>

  <p>&nbsp;Tommy birden sözünü yarıda kesti. Tuppence, onu izliyordu. Şaşırmıştı. Tommy parmaklarının arasındaki ipe bakıyordu ama bu bir şeyi çok başka açıdan gören birinin bakışlarıydı.</p>

  <p>&nbsp;"Tommy, ne oldu?"</p>

  <p>&nbsp;"Bir dakika sus Tuppence. Şu anda Sunningdale'de golf oynuyorum, topu altıncı deliğe atmaya çalışacağım. Sessle ile Hollaby benden biraz uzaktaki delikte toplarını alıyorlar. Hava kararmak üzere, ama yine de Sessle&rsquo;ın mavi ceketini net bir biçimde seçebiliyorum. Sol tarafımdaki yoldan bir kadın geliyor. Kadın sağ taraftaki kadınların sahasından geçmedi oraya, geçseydi muhakkak görürdüm. Onun yolda olduğunu daha önce fark etmemiş olmam tuhaf. Örneğin beşinci delikteyken."</p>

  <p>&nbsp;Bir an sustu.</p>

  <p>&nbsp;"Biraz önce bu golf sahasını tanıdığımı söyledin Tuppence. Altıncı deliğin hemen arkasında kerpiçten yapılmış küçük bir kulübe ya da sığmak gibi bir yer var. Biri oraya saklanıp, uygun zamanı bekleyebilirdi. Tabii bu arada kılık da değiştirebilirdi. Tuppence bilmem bu senin uzmanlık alanına giriyor mu? Ama sence bir erkeğin kadın kılığına girmesi ve sonra yeniden kendi kılığına dönmesi çok zor mudur? Örneğin golf pantolonunun üstüne bir etek geçirebilir mi?"</p>

  <p>&nbsp;"Kesinlikle yapabilir bunu. Sadece biraz şişman görünür, hepsi o. Gereken yalnızca uzun kahverengi bir etek, hem erkeklerin hem de kadınların giydiği türden kahverengi bir süveter ve her iki yanına bukleler iliştirilmiş bir şapka. Tabii bütün bunlar için, nereye varmak istediğini bildiğim varsayımıyla, yakında uygun bir yer olması gerekir. Sonra şapkayı atar, etekliği çıkartır ve elinde taşıdığı erkek kepini giyer ve yeniden erkek olarak sahaya döner."</p>

  <p>&nbsp;"Bu değişiklikleri yapmak için ne kadar zaman gerekir?"</p>

  <p>&nbsp;"Kadından erkeğe dönmek için bir, bir buçuk dakika yeter. Diğer durumda, erkekten kadına dönmek biraz daha uzun zaman alabilir. Şapkayı ve bukleleri düzgün yerleştirmek, eteği golf pantolonundan görünmeyecek şekilde ayarlamak filan zaman alır."</p>

  <p>&nbsp;"Bu önemli değil. Beni ilgilendiren birincisi. Sana biraz önce dediğim gibi şu anda altıncı delikte oynuyorum. Kahverengili kadın yedinci deliğin yanına geldi, öbür tarafa geçip bekliyor. Sessle mavi ceketi ile ona doğru gidiyor. Birkaç saniye beraber duruyorlar, sonra ağaçların arasında kayboluyorlar. Hollaby deliğin yanında yalnız. İki veya üç dakika geçiyor. Ben şimdi yeşil çimenlerin üzerindeyim. Mavi ceketli adam geri geliyor ve oyuna katılıyor, ama yüzüne gözüne bulaştırıyor. Hava da gittikçe kararıyor. Arkadaşımla beraber oynamaya devam ediyoruz. Diğer iki kişi de arkamızda oyuna devam ediyorlar. Sessle topu ıskalıyor, çalılıklara atıyor, kısacası hiç yapmadığı şeyler yapıyor. Çimenlikte Sessle'ın yardan aşağıya inip kaybolduğunu görüyorum. Onun bambaşka biriymiş gibi oynamasına ne sebep olmuştu?"</p>

  <p>&nbsp;"Kahverengi elbiseli kadın ya da erkek."</p>

  <p>&nbsp;"Kesinlikle. Kahverengi elbiseli kadınla Sessle'ın bir an için köşeyi dönüp gözden kaybolduklarını anımsıyor musun? İşte tam orada iyice büyümüş ve birbirine girmiş karaçalılar var. O çalılıkların arasına bir ceset saklasan, sabaha kadar kimsenin ruhu bile duymaz."</p>

  <p>&nbsp;"Tommy! Yoksa sen cinayetin o anda işlendiğini mi söylemek istiyorsun? İyi de öyle olsa biri duyardı."</p>

  <p>&nbsp;"Neyi duyardı? Doktor ölümün ani olduğunu söyledi. Ben savaşta çok ani ölüm gördüm. Genellikle çığlık filan atmazlar, bağırmazlar da. Yalnızca bir hırıltı ya da inleme, bazen boğulur gibi hafif bir ses ya da tuhaf bir öksürük. Bence Sessle yedinci deliğe doğru ilerlerken kadın birden karşısına çıktı ve konuştu. Belki de Sessle, onu sesinden hemen tanıdı. Ama tanıdığı bu adamın kıyafet değiştirmiş olmasına bir anlam veremedi ve bunu öğrenmek için meraktan onunla çalılıkların arkasına gidip gözden kaybolmayı göze aldı. Beraberce yürürlerken şapka iğnesi kalbine saplandı ve o anda öldü. Diğer adam cesedi karaçalıların arasına sürükledikten sonra mavi ceketi giydi, sonra da eteğini ve şapkasını da çıkarıp çalıların arkasına attı. Ve golf sahasına döndü. Bütün bunlar için üç dakika yeterdi. Hava kararmaya başlamıştı. Arkada oynayanlar onun kim olduğundan asla şüphelenmeyeceklerdi. Tanıyamazlardı ama Sessle dikkati çekecek kadar kötü golf oynuyordu. Hepsi onun başka biri gibi oynadığını söylediler. Tabii öyle oynadı, çünkü oynayan gerçekten de başka biriydi!"</p>

  <p>&nbsp;'Ama."</p>

  <p>&nbsp;"Şimdi gelelim ikinci noktaya. Buraya kız getirtmek de onun yapacağı iş değildi. Sinemada bir kızla tanışıp onu hemen evine davet eden de Sessle değil, kendini Sessle olarak tanıtan başka biriydi. Doris Evans cinayetten ancak iki hafta sonra tutuklandığı için asla cesedi görmedi. Eğer görseydi kendisini Sunningdale'e davet eden adamın o olmadığını söyleyip herkesi çok şaşırtabilirdi. Kız Sessle'ların evinin boş olduğu çarşamba günü davet edildi. Böylece şapka iğnesiyle işlenen cinayetin sanığının bir kadın olduğu düşünülecekti. Katil Doris Evans'ı karşıladı, beraberce yemek yedikten sonra onu golf sahasına, cinayeti işlediği yere götürdü ve tabancayı çekerek kızı korkuttu. Kız kaçtıktan sonrası kolaydı. Tek yapması gereken cesedi çalıların arasından çıkartarak, deliğin üstüne yatırmaktı. Tabancayı da çalıların arasına attı. Sonra da ben şöyle olduğunu düşünüyorum. Adam etekle şapkayı paketledi ve altı yedi kilometre ötedeki Woking'e yürüdü. Oradan da Londra'ya gitti."</p>

  <p>&nbsp;Tuppence, "Bir dakika," dedi. "Açıklamadığın bir nokta kaldı. Ya Hollaby?"</p>

  <p>&nbsp;"Hollaby mi?"</p>

  <p>&nbsp;"Evet. Haydi diyelim ki arkadaki adamlar Sessle&rsquo;ın yüzünü görmedikleri için onu tanıyamadılar. Peki, ama ya Hollaby sakın bana onun da mavi ceketin büyüsüne kapılıp arkadaşının yüzüne bakmadığını söyleme."</p>

  <p>&nbsp;"Sevgili karıcığım, işte asıl konu da bu ya zaten. Hollaby her şeyi biliyordu. Ben, senin teorini, yani gerçek dolandırıcıların Hollaby ve oğlu oldukları konusunu temel alıp geliştirdim. Bu cinayeti işleyen kişinin Sessle'ı çok iyi tanıyan yani; çarşamba günleri hizmetçilerin izinli, ayrıca karısının da seyahatte olduğunu bilen biri olması gerekiyordu. Aynı zamanda da Sessle&rsquo;ın evinin anahtarının eşini kendisi için yaptırabilecek birisi. Bana kalırsa Hollaby'nin oğlu tüm bu koşullara uyuyor. Sessle ile yaklaşık aynı yaşta ve de boyda. Her ikisi de sinekkaydı tıraşlı. Tabii Doris Evans gazetede ölen adamın fotoğraflarını görmüş olabilir, ama biraz önce senin de söylediğin gibi gazetedeki fotoğraflardan insanın ancak cinsiyeti anlaşılıyor."</p>

  <p>&nbsp;"Hollaby ile mahkemede hiç karşılaşmadılar mı?"</p>

  <p>&nbsp;"Hollaby'nin oğlunun davayla hiçbir ilgisi yoktu. Niye mahkeme salonunda bulunsun? Kanıt göstermesi gerekmiyordu ki. Anlatacak bir şeyi de yoktu. Hollaby'nin kanıtları ise son derece sağlamdı. O gece oğlunun nerede bulunduğunu sormak da tabii ki kimsenin aklına bile gelmedi."</p>

  <p>&nbsp;"Şimdi her şey yerli yerine oturdu," dedi ve bir an sustuktan sonra ekledi. "Bunu polise de anlatacak mısın?"</p>

  <p>&nbsp;"Beni dinleyip dinlemeyeceklerini bilemiyorum ki."</p>

  <p>&nbsp;Arkalarından gelen beklenmedik bir ses, "Pekâlâ da dinlerler," dedi.</p>

  <p>&nbsp;Tommy sıçrayarak arkasını döndüğünde karşısında Müfettiş Marriot'yu gördü. Müfettiş hemen arkalarındaki masada oturuyordu ve önünde de yağda yumurta vardı.</p>

  <p>&nbsp;Müfettiş Marriot, "Öğlen yemeklerimi hep burada yerim," dedi. "Biraz önce dediğim gibi tabii ki dinlerler sizi. Zaten ben elimde olmayarak dinledim bile. Şu Porcupine konusunun beni başından beri çok rahatsız ettiğini söylemeliyim. Bakın, aslında biz de ta başından beri Hollaby'lerden şüpheleniyorduk, ama elimizde kanıt yoktu. Bu iş bizi aşıyordu. Sonra cinayet oldu, bu da bütün düşüncelerimizi altüst etti. Ama şimdi size teşekkür borçluyuz. Sizin sayenizde genç Hoilaby'yi Doris Evans ile bir karşılaştıralım bakalım ne olacak? Sanırım hemen tanıyacak. Mavi ceket konusundaki fikriniz olağanüstü. Blunt&rsquo;ın Muhteşem Dedektifleri'nin ödüllendirilmeleri için elimden geleni yapacağımdan emin olabilirsiniz."</p>

  <p>&nbsp;Tuppence minnettarlıkla, "Çok naziksiniz Marriot," dedi.</p>

  <p>&nbsp;"Scotland Yard'da sıklıkla sizden bahsediyoruz. Sizi ne kadar takdir ettiğimizi bilemezsiniz. Bu arada, elinizdeki şu ipin ne anlama geldiğini sorabilir miyim?"</p>

  <p>&nbsp;Tommy utanarak ipi hemen cebine sokarken, "Bir şey değil," dedi. "Kötü bir el alışkanlığı. Cheesecake ve süt ise diyetim için. Sinirsel hazımsızlık. İşadamlarında sıklıkla rastlanan bir durum."</p>

  <p>&nbsp;Müfettiş gülerek, "Ah, oysa ben o romanı okumuş olduğunuzu düşünmüştüm, neyse önemli değil."</p>

  <p>&nbsp;Müfettiş bu arada da muzipçe göz kırpıyordu.</p>

  <p><span class="t1">&nbsp;</span></p>
</body>
</html>
