<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>7. Bölüm: Kaybolan Kadının Gizemi</title>
</head>

<body>
  <h2 class="h21">7. Bölüm: Kaybolan Kadının Gizemi</h2>

  <p>&nbsp;Uluslararası Dedektiflik Bürosu şefi Bay Theodore Blunt'ın masasının üzerindeki zil acı acı çalıyordu. Bu dışarıda biri olduğunu haber veriyordu. Tommy ile Tuppence aynı anda dışarısını gözetlemeye yarayan deliğin önüne koştular. Gerçekten de bekleme salonunda Albert karşısında duran telaşlı müşteriyi aldığı talimatlara uygun şekilde artistik hareketlerle oyalamaya çalışıyordu.</p>

  <p>&nbsp;"Sizi çok iyi anlıyorum, efendim," diyordu. "Ancak çok üzgünüm Bay Blunt şu anda çok meşgul. Scotland Yard ile görüşüyor. Yapabileceğim bir şey yok."</p>

  <p>&nbsp;Konuk, "Beklerim," dedi. "Yanımda kartım yok, ama ismim Gabriel Stavansson."</p>

  <p>&nbsp;Ziyaretçi iki metrenin üzerindeki boyuyla insan ırkının en uzun, en iriyarı örneklerinden biriydi. Güneşten iyice bronzlaşmış kahverengi teni, olağanüstü açık mavi gözleri ile şaşırtıcı bir tezat oluşturuyordu.</p>

  <p>&nbsp;Tommy hemen karar verdi. Başına şapkasını geçirdi, eline bir çift eldiven aldı ve kapıyı açtı. Kapının eşiğinde durdu. Albert, "Bu bey sizinle görüşmek için bekliyor Bay Blunt," dedi.</p>

  <p>&nbsp;Tommy bir an için kaşlarını çattı, ciddi görünmeye çalışarak saatine baktı. Sonra da ilgiyle konuğuna bakarak, "On bire çeyrek kala dükün evinde olmam gerekiyor," dedi. "Ama benimle muhakkak görüşmek istiyorsanız size de birkaç dakika ayırabilirim. Bu taraftan lütfen."</p>

  <p>&nbsp;İriyarı adam itaatkâr bir tavırla, Tommy'nin peşinden Tuppence' m elinde defter ve kalemiyle onları beklediği iç ofise geçtiler.</p>

  <p>&nbsp;Tommy, onu, "Özel sekreterim, Miss Robinson," diyerek tanıştırdı. "Evet, şimdi, sizi dinliyorum. Sorun neydi? Konunun acil olduğu, buraya taksi ile geldiğiniz ve Kuzey Kutbu'ndan ya da belki Antarktika'dan gelmiş olduğunuz dışında hiçbir şey bilmiyorum."</p>

  <p>&nbsp;Adam hayran hayran ona bakıyordu. Çok şaşırmıştı.</p>

  <p>&nbsp;"Ama bu olağanüstü bir şey," dedi. "Sizin gibi dedektiflerin ancak kitaplarda olduğunu sanırdım. Dışarıdaki elemanınız size adımı bile söylemedi."</p>

  <p>&nbsp;Tommy buna karşı koyarcasına içini çekti.</p>

  <p>&nbsp;"Tuh, tuh, bunu anlamak o kadar basit ki, her şey ortada. Kutup çemberinde gece yarısı güneşinin ışınlarının bile insan teni üzerinde tuhaf etkileri olabiliyor. Bu konu hakkında kısa bir yazı hazırlamıştım. Neyse bütün bunlar konumuzun dışında. Böylesine bir telaşla buraya gelmenizin nedenine gelelim. Asıl konumuza."</p>

  <p>&nbsp;"Öncelikle size ismimi söyleyeyim Bay Blunt, ben Gabriel Stavansson'um."</p>

  <p>&nbsp;"Ah elbette. Şu ünlü kâşif, değil mi? Yanılmıyorsam Kuzey Kutbu'ndan yeni dönmüş olmalısınız?"</p>

  <p>&nbsp;"İngiltere'ye üç gün önce geldim. Kuzey Denizi'nde dolaşan bir arkadaşım beni yatı ile bıraktı. Eğer o olmasaydı, daha on beş gün buraya gelemeyecektim. Neyse size olanları en başından anlatayım, Bay Blunt. İki yıl önce son araştırmama çıkmamdan hemen önce Bayan Maurice Leigh Gordon ile nişanlanmak gibi çok büyük bir onura ulaşmıştım..."</p>

  <p>&nbsp;Tommy, onun sözünü kesti.</p>

  <p>&nbsp;"Bayan Leigh Gordon'un bu ismi evlenmeden önceki..."</p>

  <p>&nbsp;Tuppence o anda söze karışarak, "Saygıdeğer Hermione Crane, Lord Lanchester&rsquo;ın ikinci kızı," dedi.</p>

  <p>&nbsp;Tommy, onu hayranlık ve takdir belirten bir bakışla süzdü.</p>

  <p>&nbsp;Tuppence, "Birinci eşi savaşta öldürülmüştü," diye ekledi.</p>

  <p>&nbsp;Gabriel Stavansson başıyla onayladı.</p>

  <p>&nbsp;"Evet, bu kesinlikle doğru. Biraz önce de dediğim gibi Hermione ile nişanlanmıştık. Elbette ki ona bu araştırmadan vazgeçebileceğimi belirttim ama o bunu duymak bile istemedi, kesinlikle reddetti. O tam anlamıyla bir kâşifin eşi olabilecek biri. İngiltere'ye ayak basar basmaz ilk düşüncem Hermione'yi ziyaret etmek oldu. Southampton'dan telgraf çekip, ilk trenle yola çıktım. Bir süredir Pont Sokağı'nda oturan teyzesi Lady Susan Clonray'in yanında kaldığını bildiğim için doğruca oraya gittim. Ne yazık ki Hermy'nin o sırada Northumberland'a arkadaşlarını ziyarete gittiğini söyledi. Bu benim için büyük bir hayal kırıklığı oldu elbette. Lady Susan, beni karşısında görünce şaşırmıştı. Çünkü daha önce de belirttiğim gibi ancak on beş gün sonra geri döneceğimi düşünüyorlardı. Hermy'nin birkaç gün sonra döneceğini söyledi. Onun adresini istedim. Bunun üzerine ihtiyar kadın kem küm etti ve Hermy'nin farklı birkaç yerde kalacağını ve o anda nerede olduğunu bilmediğini söyledi. Bu arada sanırım şunu da özellikle belirtmem gerekiyor Bay Blunt, Lady Susan ile hiçbir zaman yıldızımız barışmamıştır. Lady Susan hani şu çift gerdanlı şişman kadınlardan. Bense şişman kadınlardan nefret ederim, her zaman da ettim. Bence şişman kadınlar ve şişman köpekler, Tanrı beni bağışlasın, her ikisi de iğrenç yaratıklar, ama maalesef genellikle de ikisi bir arada oluyorlar. Biliyorum, bunu benim aşırı duyarlılığım ya da saçmalamam olarak nitelendireceksiniz. Ama ne yapabilirim ki, gerçek bu, şişman kadınlara dayanamıyorum!"</p>

  <p>&nbsp;Tommy soğuk bir tavırla, "Modacılar da sizinle aynı fikirde Bay Stavansson," dedi. "Hem herkesin kendine göre antipati duyduğu bir şeyler vardır. Örneğin Lord Roberts da kedilerden nefret ederdi."</p>

  <p>&nbsp;"Belki Lady Susan cazip bir kadın olabilir Bay Blunt. Belki gerçekten öyledir ama ben ondan hoşlanmıyorum. Her zaman içimden bir ses onun benim Hermy ile nişanlanmamı onaylamadığını söyledi ve onun elinden gelse Hermy ile aramızı bozmak istediğini hissettim. İşe yarar mı bilmem ama size bunları açıklamak istedim. İsterseniz bunu egoistlik ya da önyargı olarak da nitelendirebilirsiniz. Neyse öyküme devam edeyim. Ben aslında aklına koyduğunu yapan inatçı bir tipim. Dolayısıyla da Pont Sokağı'ndan, Hermy'nin kalacağı yerlerin ve kişilerin adreslerini almadan ayrılmadım ve ardından hemen posta treni ile kuzeye hareket ettim."</p>

  <p>&nbsp;Tommy gülümseyerek, "Sanırım oldukça hareketli bir insansınız, Bay Stavansson," dedi.</p>

  <p>&nbsp;"Ne yazık ki oraya vardığımda dünya başıma yıkıldı. Gittiğim adreslerin hiçbirinde Hermy'den hiçbir iz bile yoktu. Yalnızca üç evden birinde Hermy'nin onları ziyaret etmesini beklediklerini, ama son anda gelen bir telgrafla bunu iptal ettiğini söylediler. Lady Susan diğer ikisinde yanılmış olmalıydı. Tabii hemen Londra'ya dönüp doğruca Lady Susan'a gittim. Hakkını yemiş olmak istemem, olanları anlattığımda gerçekten çok şaşırdı ve üzüldü. Hermy'nin nerede olabileceği konusunda en ufak bir fikrinin olmadığını söyledi. Ama bir yandan da polise haber vermeye şiddetle karşı çıktı. Hermy'nin deneyimsiz, genç bir kız olmadığını, ne yaptığını bilen aklı başında, özgür, her zaman kendi bildiğini okumaktan hoşlanan bir kadın olduğunu söyledi. Büyük olasılıkla planladığı bir yolculuğa çıkmıştı."</p>

  <p>&nbsp;"İlk başta Hermy'nin ne yaptığını, nereye gittiğini Lady Susan'a bildirmek istememiş olabileceğini düşündüm. Buna rağmen yine de endişelendim. Hani insan bazen bir terslik olduğunu, bir şeylerin ters gittiğini hisseder ya işte öyle bir duyguydu bu. Tam oradan ayrılacağım sırada Lady Susan'a bir telgraf geldi. Onun telgrafı okuduğu anda rahatladığını hissettim. Sonra telgrafı bana uzattı. Aynen şöyle yazıyordu.</p>

  <p>&nbsp;'Fikrimi değiştirdim. Bir haftalığına Monte Carlo ya gidiyorum. Hermy'</p>

  <p>&nbsp;Tommy elini uzattı.</p>

  <p>&nbsp;"Telgraf yanınızda mı?"</p>

  <p>&nbsp;"Hayır, değil. Ama Maldon, Surrey'den gönderilmişti. O sırada bu özellikle dikkatimi çekti, çünkü her nedense bana çok tuhaf gelmişti. Hermy'nin Maldon'da ne işi olabilirdi ki? Bildiğim kadarıyla orada arkadaşı filan da yoktu."</p>

  <p>&nbsp;"Aynen kuzeye gittiğiniz gibi hemen Monte Carlo'ya doğru da yola çıkmayı düşünmediniz mi?"</p>

  <p>&nbsp;"Düşündüm elbette ama sonra vazgeçtim. Bakın Bay Blunt, Lady Susan o telgrafı alınca rahatladı, ama ben tatmin olmadım. Birkaç satır yazmaktansa telgraf çekmeyi yeğlemesi bana tuhaf göründü. Kendi el yazısı ile bir şeyler yazsaydı içim rahat edecekti, ama telgraf beni şüpheye düşürdü. Herhangi biri telgraf çekip, altına Hermy imzasını atmış olabilirdi. Düşündükçe huzursuzluğum artıyordu. Sonunda Maldon'a gittim. Dün öğleden sonra. Maldon küçük, şirin bir yer, bir bağlantı noktası ve iki tane de oteli var. Orada aklıma gelen her yeri araştırdım, ama Hermy'nin izine rastlayamadım. Sonra trende buraya geri dönerken ilanınızı okudum ve bana ancak sizin yardımcı olabileceğinizi düşündüm. Eğer Hermy gerçekten Monte Carlo'da ise polise haber verip bir skandala neden olmak istemem ama değilse bunu bilmeliyim, olmayacak bir şeyin peşinden koşmuş olmak istemem. Ben her olasılığa karşı, bu işin içinde bir iş olup olmadığını anlamak üzere burada Londra'da kalıp sonucu görmek istiyorum."</p>

  <p>&nbsp;Tommy düşünceli bir tavırla başını salladı.</p>

  <p>&nbsp;"Neden şüphelendiğinizi açıkça söyler misiniz?"</p>

  <p>&nbsp;"Bilemiyorum. Ama bir terslik olduğunu hissediyorum."</p>

  <p>&nbsp;Stavansson ani bir hareketle cebinden bir cüzdan çıkarıp, açtı ve onlara doğru uzattı.</p>

  <p>&nbsp;"İşte Hermione bu," dedi. "Bu resmi size bırakacağım."</p>

  <p>&nbsp;Fotoğraftaki kadın ince, uzun boylu, zarif, gençlik yıllarını geride bırakmış, ama yine de içten, hoş bir gülümsemesi ve çarpıcı güzellikte gözleri olan bir kadındı.</p>

  <p>&nbsp;Tommy, "Evet, Bay Stavansson," dedi. "Bana anlatmayı unuttuğunuz bir nokta kalmadığından emin misiniz?"</p>

  <p>&nbsp;"Evet eminim."</p>

  <p>&nbsp;"Küçük bir ayrıntı?"</p>

  <p>&nbsp;"Sanmıyorum."</p>

  <p>&nbsp;Tommy içini çekti.</p>

  <p>&nbsp;"Bu işimizi güçleştiriyor. Herhalde polisiye roman okurken dikkatinizi çekmiştir Bay Stavansson dedektiflere olayı çözmek için asıl gerekli olan küçük ayrıntılardır. Açıkça belirtmeliyim ki bu olayda bazı tuhaf yönler var. Sanırım olayı kafamda bir yere kadar çözdüm, ama şimdiden bir şey söylemek istemiyorum. Zaman gösterecek."</p>

  <p>&nbsp;Masanın yan tarafında duran kemanı alıp tellerine dokundu. Tuppence dişlerinin arasından güldü. Kâşif bile kendini gülümsemekten alıkoyamadı.</p>

  <p>&nbsp;Tommy, "Mosgovskensky'den birkaç nota," diye mırıldandı. "Bana adresinizi bırakın Bay Stavansson gelişmeleri bildiririm."</p>

  <p>&nbsp;Müşterilerinin ofisten ayrılmasının ardından Tuppence kemanı kaptığı gibi dolaba koydu ve kilitledi.</p>

  <p>&nbsp;"Eğer Sherlock Holmes olmak istiyorsan sana küçük bir enjektör ile bir şişe kokain bulayım. Ama Tanrı aşkına şu kemanı rahat bırak. Eğer şu bizim kâşif daha akıllı bir adam olsaydı, senin yüreğini okurdu. Neyse, şimdi de Sherlock Holmes olmaya mı karar verdin?"</p>

  <p>&nbsp;Tommy gönül rahatlığı içinde, kayıtsız bir tavırla, "Şu aşamaya kadar işi çok iyi idare ettiğimi düşünüyorum. Saptamalarım iyiydi, değil mi? Şu taksi konusu riskliydi aslında. Ama yine de buraya gelmenin en akıllıca yolu bu."</p>

  <p>&nbsp;Tuppence, "Bu sabah onun nişanı hakkında Daily Mirror da bir yazı okumuş olmam büyük şans," dedi.</p>

  <p>&nbsp;"Evet, tam Blunt&rsquo;ın Muhteşem Dedektifleri'ne uygun bir şey oldu bu. Bence tipik bir Sherlock Holmes olayı. Sanırım sen de bu olay ile Lady Frances Carfax'in kayboluşu arasındaki benzerliği fark ettin."</p>

  <p>&nbsp;"Yani Bayan Leigh Gordon'un cesedini bir tabutta bulmayı mı umuyorsun?"</p>

  <p>&nbsp;"Mantıken öyle, tarih tekerrürden ibarettir. Neyse, şimdi bunları bırak da söyle, sen ne düşünüyorsun?"</p>

  <p>&nbsp;Tuppence, "Bana kalırsa," dedi. "Bu işin en akla yakın açıklaması şu; onun deyişiyle Hermy denilen kadın şu ya da bu nedenle nişanlısı ile karşılaşmaktan çekiniyor ve Lady Susan da bu konuda yeğenini destekliyor. Yani açıkça söylemek gerekirse, kadın başka âlemde, kafasında bu konuyu bitirmiş."</p>

  <p>&nbsp;Tommy, "Bana da öyle geliyor," dedi. "Yine de bence bu fikrimizi Stavansson gibi bir adama açıklamadan önce bundan emin olmamızda yarar var. Sevgili karıcığım, benimle Maldon'a kadar küçük bir yolculuğa çıkmaya ne dersin? Tabii bu arada yanımıza golf takımlarımızı da almamızda bir sakınca olmaz."</p>

  <p>&nbsp;Tuppence bu öneriyi hemen kabul etti ve böylece Uluslararası Dedektiflik Bürosu'nun yönetimi Albert'e kaldı.</p>

  <p>&nbsp;Çok tanınmış bir tatil ve dinlenme yeri olmasına rağmen Maldon küçük bir yerdi. Tommy ile Tuppence akla gelebilecek her araştırmayı yaptıkları, her yola başvurdukları halde bir sonuca ulaşamadılar. Tuppence&rsquo;ın aklına parlak bir fikir geldiğindeyse Londra'ya dönüyorlardı.</p>

  <p>&nbsp;"Tommy neden telgrafın üzerine Maldon, Surrey yazmışlar ki?"</p>

  <p>&nbsp;"Maldon Surrey'de olduğu için aptal."</p>

  <p>&nbsp;"Asıl aptal sensin, benim kastettiğim bu değildi. Diyelim ki Hastings'ten ya da Torquay'dan bir telgraf geldi, bunun üzerinde bölgesi yazmaz ki. Ama Richmond Surrey'den geliyorsa yazılır çünkü iki tane Richmond var."</p>

  <p>&nbsp;Arabayı kullanan Tommy hafifçe frene bastı.</p>

  <p>&nbsp;"Tuppence bu hiç fena bir fikir değil. Haydi, gel şuradaki postanede bunu inceleyelim."</p>

  <p>&nbsp;Köyün ana caddesinde küçük bir binanın önünde durdular. Çok kısa bir süre sonra istedikleri bilgiye ulaşmışlardı: gerçekten de iki Maldon vardı; biri Surrey'de, diğeri ise Sussex'de. Gerçi ikincisi küçük bir köydü ama postanesi vardı.</p>

  <p>&nbsp;Tuppence heyecanla, "İşte bu," diye bağırdı. "Stavansson Mal-don'un Surrey'de olduğunu bildiği için telgrafta Maldon'nun ardından gelen sözcükteki 'S' harfini görünce daha fazlasını okumaya gerek duymadı."</p>

  <p>&nbsp;Tommy, "Hemen yarın Maldon, Sussex'e gidiyoruz," dedi.</p>

  <p>&nbsp;Maldon Sussex, Surrey'den çok farklıydı. Demiryoluna altı kilometre uzaklıkta bulunan köyde topu topu iki bar, şekerleme ve kartpostal da satılan küçük bir postane ve yedi küçük villa bulunmaktaydı. Tommy, Cock and Sparrow adlı bardaki araştırmaları yürütürken, Tuppence da postane olarak çalışan dükkâna gitti. Yarım saat sonra buluştular.</p>

  <p>&nbsp;Tuppence, "Evet?" diye sordu.</p>

  <p>&nbsp;"Bira iyiydi ama herhangi bir bilgi edinemedim."</p>

  <p>&nbsp;"Bence King's Head'ı da denemende yarar var. Ben yeniden postaneye gidiyorum. Orada suratsız ihtiyar bir kadın vardı ama birinin onu yemeğe çağırdığını duydum."</p>

  <p>&nbsp;Tuppence postaneye geri döndü ve kartpostalları incelemeye başladı. O sırada arka taraftaki odadan temiz yüzlü genç bir kız hâlâ ağzındaki lokmayı çiğneyerek dışarı çıktı.</p>

  <p>&nbsp;Tuppence, "Şunları istiyorum, lütfen paketler miydiniz," dedi. "Bu arada beklerken şuradaki dergileri karıştırmamda bir sakınca var mı?"</p>

  <p>&nbsp;Kız paket yaparken de Tuppence konuşmaya devam ediyordu.</p>

  <p>&nbsp;"Kız kardeşimin adresini bilmemenize çok şaşırdım. Buranın yakınlarında oturduğundan eminim. Maalesef mektubunu kaybettim. İsmi Leigh Gordon."</p>

  <p>&nbsp;Genç kız başını salladı.</p>

  <p>&nbsp;"Öyle birini anımsamıyorum. Buraya o kadar az mektup gelir ki eğer bir zarfın üzerinde görmüş olsaydım hiç şüphesiz anımsardım. Grange dışında bu yörede büyük bina da yok."</p>

  <p>&nbsp;Tuppence, "Grange mı?" diye sordu. "Orada kim oturuyor?"</p>

  <p>&nbsp;"Orası Doktor Horriston'a ait. Sanırım şu sıralar bir tür rehabilitasyon merkezi olarak işletiliyor. Genellikle sinir hastaları geliyor. Londra'dan bazı ladyler burada kürlerini tamamlamak için geliyorlar. Burası son derece sakin bir yer, Tanrı bilir ya kuş uçup kervan geçmez denilecek kadar da ıssız." Kız kıkırdadı.</p>

  <p>&nbsp;Tuppence aceleyle birkaç kart daha seçti ve parasını ödedi.</p>

  <p>&nbsp;O sırada genç kız, "Doktor Horriston'un arabası geçiyor," diye bağırdı.</p>

  <p>&nbsp;Tuppence hemen kapıya doğru koştu. İki kişilik spor bir araba kapının önünden geçiyordu. Direksiyonda kara sakallı, sert ifadeli, esmer ve çirkin bir adam oturuyordu. Araba hızla caddenin diğer ucunda kayboldu. Tuppence o sırada Tommy'nin de caddeyi geçip, ona doğru ilerlediğini gördü.</p>

  <p>&nbsp;"Tommy sanırım bir ipucu bulduk. Doktor Horriston'un kliniği."</p>

  <p>&nbsp;"Ben de King's Head'de oradan bahsedildiğini duydum ve oradan bir şeyler çıkabileceğini düşündüm. Ama eğer kaybolan kadın depresyonda olsa ya da o türden bir şeyler yaşasa herhalde teyzesinin ve dostlarının bundan haberleri olurdu."</p>

  <p>&nbsp;"Evet ama benim düşündüğüm bu değildi. Tommy şu spor arabadaki adamı gördün mü?"</p>

  <p>&nbsp;"Şu suratsız serseri kılıklı herifi mi, evet."</p>

  <p>&nbsp;"O Doktor Horriston."</p>

  <p>&nbsp;Tommy ıslık çaldı.</p>

  <p>&nbsp;"Dilenciye benziyordu. Neyse, senin bu konudaki düşüncen ne Tuppence? Gidip şu Grange'e bir göz atalım mı?"</p>

  <p>&nbsp;Sonunda aradıkları yeri buldular. Grange bakımsız, geniş, ıssız bir arazinin ortasında büyük biçimsiz bir yapıydı. Hemen arkasında bahçede bir de yel değirmeni vardı.</p>

  <p>&nbsp;Tommy, "Tekin bir yere benzemiyor," dedi. "İnsanın içi kararıyor. Biliyor musun, bana öyle geliyor ki bu olay başlangıçta düşündüğümüzden çok daha ciddi bir noktaya doğru gidiyor, umarım kötü bir sonuçla karşılaşmayız."</p>

  <p>&nbsp;"Hiç sanmam. Özellikle de zamanında yetişebilirsek. Bence bu kadın tehlikede, bunu hissediyorum."</p>

  <p>&nbsp;"Yine hayal kurmaya başladın."</p>

  <p>&nbsp;"Engel olamıyorum. Adam hiç hoşuma gitmedi. Ne yapmayı düşünüyorsun? Bence benim önden gidip, doğruca kapıyı çalmam ve Bayan Leigh Gordon'la görüşmek istediğimi söylemem doğru olabilir. Bakalım ne tepki verecekler? Belki de sandığımız gibi uğursuz, kötü bir yer değildir. Yalnızca insanlardan uzakta, sakin düzenli bir kliniktir."</p>

  <p>&nbsp;Tuppence planını uyguladı. Kapıyı yüzünde hiçbir ifade olmayan yaşlı bir erkek uşak açtı.</p>

  <p>&nbsp;"Bayan Leigh Gordon ile görüşmek istiyorum. Tabii benimle görüşebilecek durumda ise."</p>

  <p>&nbsp;Tuppence adamın bir an için kirpiklerini kırpıştırdığını fark ettiğini düşündüyse de uşak hemen, kendinden emin bir tavırla yanıt verdi.</p>

  <p>&nbsp;"Burada o isimde biri yok madam."</p>

  <p>&nbsp;"Öyle mi? İyi de burası Doktor Horriston'un kliniği değil mi? Grange, burası değil mi?"</p>

  <p>&nbsp;"Evet madam öyle, ama burada Bayan Leigh Gordon isminde biri yok."</p>

  <p>&nbsp;Tuppence şaşırmış bir tavır takınarak fazla ısrar etmeden oradan ayrıldı ve bahçe kapısının dışında yeni bir durum saptaması yapmak üzere Tommy ile buluştu.</p>

  <p>&nbsp;"Belki de gerçeği söylüyordu. Ne de olsa bildiğimiz bir şey yok."</p>

  <p>&nbsp;"Yalan söylüyordu. Bundan eminim."</p>

  <p>&nbsp;Tommy, "Doktorun geri dönmesini bekleyelim," dedi. "Ben içeri girer, kendimi klinikte uygulanan rehabilitasyon yöntemleri konusunda röportaj yapmaya gelmiş bir gazeteci olarak tanıtırım. Böylece içeriye girip, evin durumunu inceleme fırsatı bulmuş olurum."</p>

  <p>&nbsp;Doktor yaklaşık yarım saat sonra döndü. Tommy beş dakika kadar bekledikten sonra doğruca ön kapıya gitti. Ama çok kısa bir süre sonra o da hayal kırıklığına uğramış olarak geri döndü.</p>

  <p>&nbsp;"Doktor meşgul olduğu için rahatsız edilmek istemedi. Zaten gazetecilerle görüşmüyormuş. Tuppence sanırım sen haklısın. Burada tuhaf bir şeyler oluyor. Yeri de uygun, en yakın yerleşim merkezinden kilometrelerce uzakta. Adam öldürseler, kimsenin ruhu duymaz. Her kötülüğe uygun bir yer burası."</p>

  <p>&nbsp;Tuppence kararlılıkla, "Haydi gel," dedi.</p>

  <p>&nbsp;"Ne yapmak niyetindesin?"</p>

  <p>&nbsp;"Duvarın üzerine tırmanıp, kimse fark etmeden sessizce içeri sızmanın bir yolu var mı, ona bakacağım?"</p>

  <p>&nbsp;"Tamam. Arkandayım."</p>

  <p>&nbsp;Bahçe tamamen otlar ve çalılıklarla kaplıydı, son derece bakımsızdı. Bu sayede Tommy ve Tuppence hiç kimseye görünmeden arka bahçeye geçebildiler.</p>

  <p>&nbsp;Arka tarafta kırık dökük merdivenlerle çıkılan geniş bir teras vardı. Gerçi terasın orta kısmına açılan büyük eski stilde pencereler vardı, ama açığa çıkmaya cesaretleri yoktu ve pencereler de saklandıkları yerden içerisini göremeyecekleri kadar yüksekti. Bundan bir sonuç çıkmayacakmış gibi görünüyordu. Tam bu anda Tuppence, Tommy'nin kolunu sıktı.</p>

  <p>&nbsp;Hemen yakınlarındaki odadan bir erkek sesi duyuluyordu. Cam açıktı ve konuşulanlar net olarak anlaşılıyordu.</p>

  <p>&nbsp;Sinirli bir erkek sesi, "Gel, gel, içeri gel ve kapıyı kapat," dedi. "Bir saat önce bir kadının gelip Bayan Leigh Gordon'u sorduğunu söylemiştin, değil mi?"</p>

  <p>&nbsp;"Evet efendim."</p>

  <p>&nbsp;"Tabii burada olmadığını söyledin değil mi?"</p>

  <p>&nbsp;"Tabii efendim."</p>

  <p>&nbsp;"Ve şimdi de o gazeteci?"</p>

  <p>&nbsp;Adam birden pencereye geldi ve kepenkleri sonuna kadar açtı. Tuppence ve Tommy saklandıkları çalılığın arkasından, konuşan adamın Doktor Horriston olduğunu seçebildiler.</p>

  <p>&nbsp;Doktor, "Beni asıl endişelendiren kadın," dedi. "Nasıl bir kadındı?"</p>

  <p>&nbsp;"Genç, güzel ve oldukça şık giyimli bir kadındı, efendim."</p>

  <p>&nbsp;Tommy Tuppence&rsquo;ın kaburgalarına doğru hafif bir dirsek attı.</p>

  <p>&nbsp;Doktor iç çekerek dişlerinin arasından, "Tamam," diye homurdandı. "Aynen korktuğum gibi. Leigh Gordon denilen kadının dostlarından biri olsa gerek. Bu iş giderek zorlaşıyor. Önlem almalıyım, bir şeyler yapmanın zamanı geldi."</p>

  <p>&nbsp;Cümlesini tamamlamadı. Tommy ile Tuppence bir kapının kapandığını duydular. Ardından yine sessizlik oldu.</p>

  <p>&nbsp;Yavaşça geri çekildiler. Evden epeyce uzaklaştıktan sonra, küçük bir açıklıkta durdular ve Tommy yeniden konuşmaya başladı.</p>

  <p>&nbsp;"Tuppence, tatlım, işler giderek ciddi bir hal alıyor. Bu adamın bir kötülük düşündüğü ortada. Bana kalırsa hemen şehre dönüp Stavansson'a haber verelim."</p>

  <p>&nbsp;Tuppence&rsquo;ın hayır anlamında başını sallaması onu gerçekten çok şaşırttı.</p>

  <p>&nbsp;"Hayır canım, burada kalmalıyız. Doktorun önlem alacağını söylediğini duymadın mı? Bu önlem sözcüğü çok farklı anlamlara gelebilir."</p>

  <p>&nbsp;"İşin kötüsü elimizde polise gidebilecek bir kanıt da yok."</p>

  <p>&nbsp;"Bak Tommy, sen neden köye gidip Stavansson'a telefon etmiyorsun? Ben, seni burada beklerim."</p>

  <p>&nbsp;"Sanırım en doğrusu bu," diye onaylayan Tommy'nin aklı karışmıştı. "İyi de Tuppence... neden sen..."</p>

  <p>&nbsp;"Ne?"</p>

  <p>&nbsp;"Kendine dikkat et, olur mu?"</p>

  <p>&nbsp;"Hiç endişelenme, tabii ederim. Haydi koş."</p>

  <p>&nbsp;Tommy iki saat kadar sonra geri döndü. Tuppence, onu bahçe kapısının yanında bekliyordu.</p>

  <p>&nbsp;"Ne oldu?"</p>

  <p>&nbsp;"Stavansson'u bulamadım. Sonra Lady Susan'ı aradım. O da yoktu. Ben de Brady'ye telefon etmeyi düşündüm. Ondan Doktor Horriston'a ilişkin bilgi istedim, tıp rehberine ya da adı her neyse ona bakıp söylemesini?"</p>

  <p>&nbsp;"Peki, Doktor Brady ne dedi?"</p>

  <p>&nbsp;"Bu ismi hemen anımsadı. Horriston bir zamanlar çok tanınan, iyi bir doktormuş, ama sonra büyük bir düşüş yaşamış. Brady ahlaksız bir şarlatan olarak nitelendirdi ve onun hakkında duyacağı hiçbir şeyin onu şaşırtmayacağını söyledi. Sorun şu, şimdi ne yapacağız?"</p>

  <p>&nbsp;Tuppence hemen kararlılıkla, "Burada kalmalıyız," dedi. "İçimden bir ses bu gece bir şeyler olacağını söylüyor. Sahi söylemeyi unuttum, biraz önce bahçıvan bahçede sarmaşık topluyordu. Tommy, adamın merdiveni nereye kaldırdığını gördüm."</p>

  <p>&nbsp;Tommy takdirle, "Aferin sana Tuppence," dedi. "Demek oluyor ki bu gece..."</p>

  <p>&nbsp;"Evet, karanlık basar basmaz..."</p>

  <p>&nbsp;"Göreceğiz bakalım."</p>

  <p>&nbsp;Tuppence yiyecek bir şeyler getirmek için köye giderken bu kez de Tommy nöbeti devraldı.</p>

  <p>&nbsp;Tuppence geri döndü ve birlikte beklemeye başladılar. Saat dokuz olmuştu. Harekete geçmek için uygun bir zaman olduğuna karar verdiler. Artık evin etrafında özgürce, görünmeden dolaşabiliyorlardı. Tuppence birden Tommy'nin kolunu kuvvetlice sıktı.</p>

  <p>&nbsp;"Dinle."</p>

  <p>&nbsp;Aynı sesi tekrar duymuştu. Bu, gecenin sessizliğini yaran acı içindeki bir kadının boğuk çığlığıydı. Tuppence birinci kattaki büyük bir pencereyi işaret etti.</p>

  <p>&nbsp;"Ses şu odadan geliyor," diye fısıldadı.</p>

  <p>&nbsp;Boğuk çığlık gecenin sessizliğini bir kez daha yardı.</p>

  <p>&nbsp;Bunun üzerine iki dinleyici beklemeden planlarını eyleme dönüştürmeye karar verdiler. Tuppence bahçıvanın merdiveni koyduğunu gördüğü yere gitti. Karıkoca merdiveni evin çığlığı duydukları tarafına taşıdılar. Zemin kattaki tüm pencerelerin panjurları kapalıydı, ama sesin geldiği odanın panjuru yoktu.</p>

  <p>&nbsp;Tommy merdiveni mümkün olduğunca sessizce duvara dayadı.</p>

  <p>&nbsp;Tuppence, "Yukarıya ben çıkacağım," diye fısıldadı. "Sen burada kal. Merdivene tırmanmaya bayılırım, ayrıca sen benden daha kuvvetlisin, merdiveni çok daha iyi tutabilirsin. Üstelik doktor köşeden çıkıp gelse sen onunla baş edebilirsin, bense hiçbir şey yapamam."</p>

  <p>&nbsp;Tuppence bir kedi kadar çevik hareketlerle merdivene tırmandı ve dikkatlice başını uzatıp pencereden içeri baktı. Bir süre sonra geri çekildi ama bir iki dakika sonra yeniden yavaşça içeri bakmaya devam etti. Orada beş dakika kadar kaldı. Sonra aşağıya indi.</p>

  <p>&nbsp;Soluk soluğa ve heyecanlı bir şekilde, "Bu o, Tommy," dedi. "Tanrım, korkunç bir şey bu. Kadıncağız yatakta acıdan kıvranıyor, inliyor, çığlık atıyor. Tam ben içeri baktığım sırada odaya hemşire kıyafetleriyle bir kadın girdi ve koluna iğne yaptı. Sonra da çıkıp gitti. Ne yapacağız Tommy?"</p>

  <p>&nbsp;"Kendinde mi?"</p>

  <p>&nbsp;"Sanırım evet. Evet, evet, bundan eminim. Baygın değil. Yanılmıyorsam kadıncağızı yatağa bağlamışlar. Ben yeniden yukarı çıkıyorum. Fırsat bulursam odaya gireceğim."</p>

  <p>&nbsp;"Tuppence dur."</p>

  <p>&nbsp;"Eğer tehlikeli bir durum olursa, çığlık atar, seni çağırırım. Haydi görüşürüz."</p>

  <p>&nbsp;Tuppence tartışmaya fırsat vermeden yeniden merdivene tırmandı. Tommy, onun camı yokladığını gördü ve sonra sessizce pencerenin kanadını geriye doğru ittiğini gördü. Tuppence bir saniye sonra içeride kaybolmuştu.</p>

  <p>&nbsp;Tommy için ıstırap dolu bekleyiş anları başlamıştı. Başlangıçta hiçbir şey duyamadı. Tuppence ile Bayan Leigh Gordon konuşuyorlarsa bile fısıldaşıyor olmalıydılar. Sonra bir mırıltı duydu ve rahat bir soluk aldı. Ama sonra birden ses yine kesildi. Tommy için bu bir ölüm sessizliğinden farksızdı.</p>

  <p>&nbsp;Tommy kulak kesildi. Hiç ama hiçbir ses yoktu.</p>

  <p>&nbsp;Birden omzuna değen bir el hissetti.</p>

  <p>&nbsp;Tuppence karanlığın içinden, "Haydi gel," dedi.</p>

  <p>&nbsp;"Tuppence! Buraya nasıl geldin?"</p>

  <p>&nbsp;"Ön kapıdan. Haydi, yürü gidelim buradan."</p>

  <p>&nbsp;"Buradan gidelim mi?"</p>

  <p>&nbsp;"Evet, öyle dedim."</p>

  <p>&nbsp;"Peki, ama ya Bayan Leigh Gordon?"</p>

  <p>&nbsp;Tuppence tanımlanamayacak kadar acı bir sesle, "Zayıflıyor," dedi.</p>

  <p>&nbsp;Tommy şaşkınlık içinde ona baktı.</p>

  <p>&nbsp;"Ne demek istiyorsun?"</p>

  <p>&nbsp;"Aynen söylediğim gibi. Zayıflıyor. Yani kilo kaybediyor. Stavansson'un şişman kadınlardan nefret ettiğini söylediğini duymadın mı? Stavansson iki yıl boyunca keşif gezisindeydi, bu arada Hermy şişmanlamış. Onun döneceğini öğrenince de paniğe kapılıp Doktor Horriston'a gelmiş. Burada doktor keşfettiği iğne tedavisini uyguluyor ve bunu sır olarak saklıyor, karşılığını da alıyormuş. Evet, bu adam belki şarlatanın biri ama akıllı ve başarılı bir şarlatan. Doktorun tedaviye başlamasının hemen ardından Stavansson gelmiş, halbuki onu on beş gün sonra bekliyorlarmış. Lady Susan durumu biliyormuş ve özellikle bilmiyor rolü oynamış. Biz de buralara kadar gelip kendimizi komik duruma düşürdük."</p>

  <p>&nbsp;Tommy derin bir soluk aldı.</p>

  <p>&nbsp;Ciddi bir tavırla, "Aziz dostum Watson," dedi. "Sanırım yarın akşam Queen's Hall'da olağanüstü bir konser var. Ona yetişmek için oldukça fazla zamanımız var. Sen de sakın bu olayı kendi başarınmış gibi gösterme. Kesinlikle özgün bir niteliği yok."</p>

  <p><span class="t1">&nbsp;</span></p>
</body>
</html>
