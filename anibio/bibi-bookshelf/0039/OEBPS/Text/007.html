<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>5. Bölüm: Papazdan Kaçınmak</title>
</head>

<body>
  <h2 class="h21">5. Bölüm: Papazdan Kaçınmak</h2>

  <p>Uluslararası Dedektiflik Bürosu'nda bir çarşamba günü. Tuppence elindeki Daily Leader gazetesini yere bıraktı.</p>

  <p>&nbsp;"Ne düşündüğümü biliyor musun Tommy?"</p>

  <p>&nbsp;Kocası, "Bu olanaksız," diye yanıtladı. "Sen o kadar çok şeyi bir arada düşünüyorsun ki bunu tahmin etmem imkânsız."</p>

  <p>&nbsp;"Bence artık dans etmeye gitmemizin zamanı geldi."</p>

  <p>&nbsp;Tommy hemen aceleyle yerdeki gazeteyi aldı.</p>

  <p>&nbsp;Başını hafifçe yana eğerek, "İlanımız çok etkileyici görünüyor," dedi. "Blunt&rsquo;ın Muhteşem Dedektifleri. Düşünsene Tuppence, Blunt&rsquo;ın Muhteşem Dedektifleri denilen yalnızca sensin, bir tek sen. Bu olağanüstü bir şey, senin açından gurur duyulacak bir şey! Sen buranın temel direğisin."</p>

  <p>&nbsp;"Ben dans etmekten bahsediyordum."</p>

  <p>&nbsp;"Şu sıralar gazetelerde tuhaf bir şey gözüme çarpıyor. Senin de dikkatini çekti mi bilmem? Daily Leader&rsquo;ın şu üç kopyasına bak. Aralarındaki farkı görebiliyor musun?"</p>

  <p>&nbsp;Tuppence merakla gazeteleri alıp inceledi.</p>

  <p>&nbsp;Tuppence küçümseyerek, "Çok basit," dedi. "Biri bugünün, biri dünün, biri de önceki günün."</p>

  <p>&nbsp;"Aman aman, ne parlak bir buluş, sevgili Watson! Ben bundan bahsetmiyordum. Başlığa bak Daily Leader. Her üçüne de dikkatle bak. Farkı görebiliyor musun?"</p>

  <p>&nbsp;Tuppence, "Hayır, bir fark göremiyorum," dedi. "Ayrıca, aralarında fark olduğunu da sanmıyorum."</p>

  <p>&nbsp;Tommy sabırla içini çekerek, Sherlock Holmes'e özgü bir şekilde parmak uçlarını bir araya getirdi.</p>

  <p>&nbsp;"Kesinlikle var. Üstelik de sen bu gazeteyi benden çok daha fazla okuyorsun. Buna rağmen benim dikkatimi çekti, sen ise fark etmedin bile. Bugünkü Daily Leader'a bakarsan D harfindeki çizginin alt tarafında ve yine aynı sözcükteki L harfinde iki tane beyaz nokta göreceksin. Halbuki dünün gazetesinde bu beyaz noktalar DAILY sözcüğünde bile yok. LEADER sözcüğünün L harfinde iki nokta var. Bir önceki günün gazetesinde ise yine DAILY sözcüğünün D harfinde iki beyaz nokta var. Kısacası bu nokta ya da noktalar her gün farklı bir yere konuluyor."</p>

  <p>&nbsp;Tuppence, "Neden?" diye sordu.</p>

  <p>&nbsp;"Bu bir gazetecilik sırrı."</p>

  <p>&nbsp;"Yani bunu bilmediğini ve bu konuda bir fikrin olmadığını mı söylemek istiyorsun?"</p>

  <p>&nbsp;"Yalnızca şunu söyleyebilirim. Bu tüm gazetelerde geçerli bir uygulama."</p>

  <p>&nbsp;Tuppence, "Ne kadar akıllısın?" dedi. "Özellikle de konu değiştirmekte üzerine yok. Şimdi bırak bunları da asıl konuya dönelim."</p>

  <p>&nbsp;"Neden bahsediyorduk?"</p>

  <p>&nbsp;"Üç Sanat Balosu. Yani kıyafet balosu."</p>

  <p>&nbsp;Tommy iniltiye benzer bir ses çıkardı.</p>

  <p>&nbsp;"Hayır, hayır Tuppence. O balodan bahsetme bana. Ben o kadar genç değilim. Gerçekten de artık genç sayılmam."</p>

  <p>&nbsp;Tuppence, "Ben küçük bir kızken, erkeklerin, özellikle de kocaların dans etmekten, içki içmekten, gece geç yatmaktan, dağıtmaktan zevk alan insanlar oldukları söylenmişti. Onları eve bağlamak için hem akıllı, hem de güzel bir eş olmak gerektiğini düşünürdüm. Meğer bütün bunlar yalanmış. Boş hayaller. Çok iyi biliyorum, birçok kadın dansa gidip eğlenmek özlemiyle yanarken kocaları pijamalarını giyip, saat dokuz buçukta yatağa girmekten hoşlandıkları için gözyaşı döküyorlar. Üstelik de Tommy şekerim, sen o kadar güzel dans ediyorsun ki."</p>

  <p>&nbsp;"Tuppence yine pohpohlamaya başladın."</p>

  <p>&nbsp;"Aslında oraya gitmek istememin nedeni yalnızca dans etmek de değil. Şu ilan ilgimi çekti."</p>

  <p>&nbsp;Gazeteyi yeniden eline alarak, yüksek sesle okudu.</p>

  <p>&nbsp;"Açılış üç kupa. On iki el alır. Maça Ası. Papazdan kaçınmak gerek."</p>

  <p>&nbsp;Tommy, "Briç öğrenmek için oldukça tuhaf bir yöntem," dedi.</p>

  <p>&nbsp;"Aptallık etme. Briçle ilgisi yok bunun. Geçen gün bir arkadaşımla bu 'Maça Ası' denilen yerde yemek yiyorduk. Chelsea'de tuhaf, yeraltındaki mahzeni andıran bir bar. Arkadaşım son günlerde buranın çok popüler olduğunu söyledi, özellikle de yüksek sosyete geceleri içtikten sonra buraya uğrayıp, bacon"lı yumurta, kızartılmış peynir filan gibi şeyler yiyorlarmış. Tipik bir Bohem meyhanesi işte. Salonun çevresinde küçük küçük de localar var. Nasıl diyeyim, çok ilginç bir yer."</p>

  <p>&nbsp;"Yani?..."</p>

  <p>&nbsp;"O ilandaki üç kupa deyimiyle kastedilen Üç Sanat Balosu, 12 hamle ise saat on ikiyi gösteriyor, Maça Ası ise o lokal olmalı."</p>

  <p>&nbsp;"Peki, ama 'Papazdan Kaçınmak' ne anlama geliyor?"</p>

  <p>&nbsp;"İşte bizim de anlamaya çalışmamız gereken bu."</p>

  <p>&nbsp;"Haklı olabilirsin Tuppence, ama ben yine de başkalarının gönül maceralarına burnunu sokmak istemeni anlayamıyorum?"</p>

  <p>&nbsp;"Burnumu sokmayacağım ki, yalnızca bunun iyi bir dedektiflik deneyimi olabileceğini hissediyorum. Biliyorsun deneyime çok ihtiyacımız var."</p>

  <p>&nbsp;"Bakalım bunun altından ne çıkacak? Tuppence anlaşılan senin asıl isteğin bu. Üç Sanat Balosu'na gidip dans etmek. Bahane arıyorsun "</p>

  <p>&nbsp;Tuppence pervasızca güldü.</p>

  <p>&nbsp;"Haydi Tommy, biraz canlan. Hem lütfen otuz iki yaşında olduğunu da sol şakağında bir tel beyaz saç bulunduğunu da unut artık."</p>

  <p>&nbsp;Tommy, "Kadınlara karşı boynum kıldan ince," diye mırıldandı. "Yoksa garip kostümler giyerek kendimi rezil etmemi de istiyor musun?"</p>

  <p>&nbsp;"Tabii istiyorum ama işin orasını bana bırak. Bu konuda olağanüstü bir fikrim var."</p>

  <p>&nbsp;Tommy ona şüpheyle baktı. Tuppence&rsquo;ın bu olağanüstü fikirlerinden her zaman ciddi şekilde çekinmişti.</p>

  <p>&nbsp;Tommy ertesi akşam eve döndüğünde, Tuppence neşe içinde yatak odasından çıkarak onu karşıladı.</p>

  <p>&nbsp;Heyecanla, "Geldi," dedi.</p>

  <p>&nbsp;"Ne geldi?"</p>

  <p>&nbsp;"Kostümün. Gel, bak."</p>

  <p>&nbsp;Tommy, onu izledi. Yatağın üzerinde pırıl pırıl miğferiyle bir itfaiyeci giysisi duruyordu.</p>

  <p>&nbsp;Tommy, "Aman Tanrım!" diye inledi. "Yoksa Wembley İtfaiye Birliği'ne katıldım da haberim mi yok?"</p>

  <p>&nbsp;Tuppence, "Yine anlamıyorsun," dedi. "Küçük gri hücrelerini kullan mon ami. Parılda Watson! Arenada on dakikadan daha fazla kalmış bir boğa gibi davran."</p>

  <p>&nbsp;Tommy, "Bir dakika," dedi. "Sanırım anlamaya başlıyorum. Bunun altında karanlık bir amaç hissediyorum. Sen ne giyeceksin, Tuppence?"</p>

  <p>&nbsp;"Senin eski bir elbiseni, bir Amerikan şapkası ve bağa çerçeveli bir gözlük."</p>

  <p>&nbsp;Tommy, "Tamamdır," dedi. "McCarty olayı. Ben de Riordan olacağım."</p>

  <p>&nbsp;"İşte bu. İngiliz dedektiflerine olduğu kadar Amerikan dedektiflerine de öykünmeliyiz, diye düşündüm. Ancak bu kez başrolde ben olacağım, sen ise boynu bükük, alçakgönüllü asistanım rolünü üstlenirsin."</p>

  <p>&nbsp;Tommy, "Unutma ki McCarty'yi doğru yola getiren daima Denny'nin saf, basit bir açıklamasıdır," dedi.</p>

  <p>&nbsp;Tuppence bu yanıta sadece güldü. Neşesi yerindeydi. Çok başarılı bir gece oldu. Müzik, kalabalık, neşeli insanlar, fantastik giysiler ve olağanüstü dekor. Sanki her şey Tuppence ile Tommy'nin eğlenmesi için hazırlanmıştı. Tommy istemeyerek de olsa sıkılmış koca rolünü oynamayı unuttu. Saat on ikiye on kala arabalarına binip ünlü ya da ünlü olmayan, 'Maça Ası' barına doğru yola çıktılar. Burası Tuppence&rsquo;ın söylediği gibi sıradan, zevksiz bir bodrum lokaliydi, ama yine de farklı giyinmiş birçok insan vardı. Duvar kenarlarına kapalı localar diziliydi. Tommy ve Tuppence bunlardan birine yerleştiler. Kapıyı ise bilerek dışarıyı görebilecekleri şekilde aralık bıraktılar.</p>

  <p>&nbsp;Tuppence, "Acaba adamımız hangisi?" diye sordu. "Şu köşedeki çifte ne dersin? Hani şu Mefisto ve Columbine kılığındaki?"</p>

  <p>&nbsp;"Ya şunlara ne dersin? Şu tuhaf Çinliyle kendine Harp Gemisi adı takan kadına? Bence hoş!"</p>

  <p>&nbsp;Tuppence, "Esprili, çok zekice," dedi. "Hepsi sarhoş. Bence buraya Kupa Kızı kıyafetinde gelen kadın iyi bir başlangıç olabilir."</p>

  <p>&nbsp;Sözünü ettikleri kız yanında Alice Harikalar Diyarında'ki gazete kâğıdı elbiseli adam kılığına girmiş bir adamla hemen yanlarındaki locaya girdi. Her ikisi de maskeliydi. Maça Ası adlı bu yerde maske takmak yaygın bir alışkanlıktı.</p>

  <p>&nbsp;Tuppence mutlu bir yüz ifadesiyle, "Bana kalırsa gerçek anlamda pis bir batakhane burası," dedi. "Skandaldan bol şey yok. Ne kargaşa."</p>

  <p>&nbsp;Yan locadan yükselen tiz çığlık, bir erkeğin yüksek kahkahasıyla perdelendi. Herkes bir ağızdan şarkı söylüyor, gülüyordu. Kızların tiz sesleri erkeklerin tok seslerini bastırıyordu.</p>

  <p>&nbsp;Tommy, "Şuradaki çoban kıza ne dersin? Hani şu komik Fransızla beraber olan. Aradıklarımız bunlar olmasın?"</p>

  <p>&nbsp;Tuppence, "Herkes olabilir," dedi. "Boş ver, sıkma kendini. Asıl önemli olan eğlenmek."</p>

  <p>&nbsp;Tommy, "Başka bir giysiyle çok daha fazla eğlenebilirdim," diye homurdandı. "Bunun içinde nasıl terlediğimi tahmin bile edemezsin."</p>

  <p>&nbsp;Tuppence, "Haydi, eğlenmene bak!" dedi. "Bu giysi ile çok hoş görünüyorsun. Çok yakıştı sana."</p>

  <p>&nbsp;Tommy, "İşte buna sevindim," dedi. Senin gibi olmaktan iyidir. Sen şimdiye kadar gördüğüm en komik küçük adamsın."</p>

  <p>&nbsp;"Denny, yavrum ağzından çıkanı kulağın duysun. Hey, şuna bak, bizim gazete giysili adam, kızı yalnız bırakıp gidiyor. Sence nereye gidiyor olabilir?"</p>

  <p>&nbsp;"Herhalde içkileri tazeleyecektir. Aynı şeyi ben de yapsam iyi olacak."</p>

  <p>&nbsp;Dört beş dakika sonra Tuppence, "Bu kadar uzun sürmemeliydi," dedi. "Tommy, istersen beni aptallıkla suçlayabilirsin ama ben." Birden yerinden sıçradı. "Sen ne dersen de, yandaki locaya gidiyorum."</p>

  <p>&nbsp;"Tuppence dur, böyle."</p>

  <p>&nbsp;"Kötü bir şeyler olduğunu hissediyorum. Biliyorum, bir terslik var. Sakın beni durdurmayı deneme."</p>

  <p>&nbsp;Bir anda locadan dışarı çıktı. Tommy de onu izledi. Bitişik locanın kapısı kapalıydı. Tuppence kapıyı itip içeri girdi. Tommy de peşinden. Kupa Kızı giysili kız tuhaf bir şekilde duvarın köşesine dayanmış oturuyordu. Maskesinin altından sabit bakışlarla onları süzüyordu ama bu gözlerde en ufak bir kıpırtı bile yoktu. Kupa Kızı giysisi kırmızı beyaz karışık desenli bir kumaştan dikilmişti, ama giysinin sol tarafında desen fazla karmaşıktı. Çok daha kırmızı görünüyordu...</p>

  <p>&nbsp;Tuppence çığlık atarak kıza doğru atıldı. Aynı anda Tommy de onun gördüğünü gördü, kızın kalbinin hemen altına sapı mücevherlerle kaplı bir kama saplanmıştı. Bu arada Tuppence, kızın hemen yanında dizlerinin üzerine çökmüş ona bakıyordu.</p>

  <p>&nbsp;"Tommy, çabuk ol, hâlâ yaşıyor. Hemen barın sahibini bul, buraya bir doktor çağırsın."</p>

  <p>&nbsp;"Haklısın, hemen gidiyorum. Tuppence sakın kamanın sapma elini sürme, olur mu?"</p>

  <p>&nbsp;"Dikkat ederim. Haydi, sen koş. Acele et!"</p>

  <p>&nbsp;Tommy dışarıya çıkarken kapıyı hızla çarptı. Tuppence, genç kızı kollarının arasına aldı. Kupa Kızı hafifçe kıpırdandı, Tuppence, onun maskesinden kurtulmaya çalıştığını anladı. Maskeyi gevşetti. Kız çok genç ve bir çiçek kadar tazeydi. İri gözlerine yansıyan</p>

  <p>&nbsp;sadece dehşet, acı ve korkuydu. Panik ve şaşkınlık dolu bakışlarıyla Tuppence'ı süzüyordu.</p>

  <p>&nbsp;Tuppence son derece sevecen, nazik bir sesle, "Konuşabilecek misin?" diye sordu. "Söyle bana, kim yaptı bunu sana?"</p>

  <p>&nbsp;Tuppence, kızın yalvaran gözlerini üzerinde hissediyordu. Kupa Kızı soluk almakta zorlanıyordu, bu durmak üzere olan bir kalbin işaretiydi. Kızın dudakları yavaş yavaş kıpırdadı.</p>

  <p>&nbsp;Fısıldayarak, "Bunu Bingo yaptı..." dedi.</p>

  <p>&nbsp;Hemen ardından da elleri gevşedi ve dinlenmek ister gibi Tuppence&rsquo;ın omzuna yaslandı.</p>

  <p>&nbsp;Tam o sırada Tommy yanında iki adamla birlikte içeri girdi. Daha iriyarı olan adam, otoriter bir tavırla ilerledi. Adamın doktor olduğu her halinden anlaşılıyordu.</p>

  <p>&nbsp;Tuppence kucağındaki bedeni bir tarafa bırakıp, "Korkarım öldü," dedi.</p>

  <p>&nbsp;Doktor kısa bir muayene yaptıktan sonra, "Evet. Yapılacak bir şey yok. Polis gelinceye kadar hiçbir şeye dokunmamanızı öneririm. Bu nasıl oldu?" diye sordu.</p>

  <p>&nbsp;Tuppence locaya girmelerinin nedenini geçiştirerek, istemeyerek de olsa ağzında geveleyerek olayı anlattı.</p>

  <p>&nbsp;Doktor, "Çok tuhaf," dedi. "Bir şey duymadınız mı?"</p>

  <p>&nbsp;"Bir çığlık attığını duyduk ama sonradan adam kahkahalarla güldü. Doğal olarak hiç aklımıza gelmedi ki."</p>

  <p>&nbsp;"Elbette gelmez. Adamın maske takmış olduğunu söylediniz. Onu tanıyabildiniz mi?"</p>

  <p>&nbsp;"Korkarım hayır. Ya sen Tommy?"</p>

  <p>&nbsp;"Hayır, belki kostümünü tanımlayabiliriz."</p>

  <p>&nbsp;Doktor, "İlk olarak bu zavallı kızın kimliğini tespit etmeliyiz," dedi. "Sonrasında sanırım polis bunu kısa sürede çözümleyecektir. Zor olmasa gerek. Ah, işte geldiler bile."</p>

  <p><span class="t1">&nbsp;</span></p>
</body>
</html>
