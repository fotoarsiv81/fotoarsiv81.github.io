<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>16. Bölüm: Büyükelçinin Botları</title>
</head>

<body>
  <h2 class="h21">16. Bölüm: Büyükelçinin Botları</h2>

  <p>&nbsp;Tuppence elinde tereyağlı sandviç ekmeğiyle, "Azizim, azizim," diye seslendi.</p>

  <p>&nbsp;Tommy birkaç dakika kadar onu izledikten sonra gülümseyerek mırıldandı.</p>

  <p>&nbsp;"Çok dikkatli olmalıyız."</p>

  <p>&nbsp;Tuppence, "Bu doğru," dedi. "Demek tahmin ettin. Ben ünlü Doktor Fortune'um, sen de Başmüfettiş Bell."</p>

  <p>&nbsp;"Neden Reginald Fortune oldun ki?"</p>

  <p>&nbsp;"Bilmem. Belki de tereyağının etkisi."</p>

  <p>&nbsp;Tommy, "Bu işin hoş tarafı," dedi. "Ama bir de hoş olmayan tarafı var. Bir sürü ezik, paramparça olmuş suratla ve cesetle uğraşmak zorunda kalacaksın."</p>

  <p>&nbsp;Tuppence yanıt vermeyerek, Tommy'ye bir mektup uzattı. Tommy'nin kaşları hayretle kalktı.</p>

  <p>&nbsp;"Randolph Wilmott, Amerikan Büyükelçisi. Acaba bizden ne istiyor olabilir?"</p>

  <p>&nbsp;"Yarın on birde öğreneceğiz."</p>

  <p>&nbsp;Ertesi gün tam verilen saatte, Amerika'nın, Birleşik Krallık'taki Büyükelçisi Bay Randolph Wilmott, Bay Blunt&rsquo;ın ofisine kabul edildi. Adam önce öksürerek boğazını temizledi, sonra da ölçülü, karakteristik bir sesle konuşmaya başladı.</p>

  <p>&nbsp;"Size gelmemin nedeni Bay Blunt, bu arada Bay Blunt ile görüşüyorum, değil mi?"</p>

  <p>&nbsp;Tommy, "Kesinlikle," dedi. "Ben Theodore Blunt, bu ofisin yöneticisiyim."</p>

  <p>&nbsp;Bay Wilmott, "Ben zaten her zaman yöneticilerle görüşmeyi yeğlerim," dedi. "Her açıdan daha uygun olur. Nasıl anlatayım Bay Blunt, artık beni çok öfkelendirmeye başlayan bir durumla karşı karşıyayım. Bu Scotland Yard'a başvurmamı gerektirecek nitelikte bir konu değil, bir şekilde zarar görmüş filan da değilim, tabii bunun tamamı basit bir yanlışlıktan ibaret de olabilir. Ama görüyorum ki bu yanlışlığın boyutları giderek büyüyor. Gerçi bir suç, sahtekârlık durumu filan da söz konusu değil, ama yine de bu yanlışın düzeltilmesini istiyorum. Bir şeyin nedenini niçini bilememek beni deli ediyor."</p>

  <p>&nbsp;Tommy, "Haklısınız," dedi.</p>

  <p>&nbsp;Bay Wilmott konuşmaya devam etti. Ağır ağır ve ayrıntılara fazla dalarak konuşuyordu. Tommy'ye bir türlü konuşma fırsatı vermedi. Sonunda Tommy söze girmeyi başardı.</p>

  <p>&nbsp;"Anladığım kadarıyla durum şu: Bir hafta önce Nomadic transatlantiğiyle buraya geldiniz. Bu yolculukta isminin baş harfleri sizinle aynı olan Bay Ralph Westerham isminde biri vardı. Bir şekilde&nbsp; çantalarınız karıştı. Siz onun çantasını aldınız, o da sizinkini. Bay Westerham bu yanlışlığı hemen fark ederek, sizin çantanızı sefarete gönderdi ve kendininkini aldı. Buraya kadar doğru anlamış mıyım?"</p>

  <p>&nbsp;"Evet, aynen böyle oldu. İkimizin çantası sanki birbirinin tıpatıp aynısıydı, her ikisinde de aynı R. W. harfleri vardı. Dolayısıyla bir yanlışlık olması doğaldı. Ben bu yanlışlığın farkında bile değildim, ta ki uşağım yanıma gelip de bana, Bay Westerham&rsquo;ın benim çantamı gönderdiğini ve kendisininkini istediğini söyleyene dek. Bu arada Bay Westerham&rsquo;ın kendisine büyük saygı duyduğum bir senatör olduğunu da belirtmeliyim."</p>

  <p>&nbsp;"Peki, ama ben bunda bir sorun."</p>

  <p>&nbsp;"Bekleyin, göreceksiniz. Bu daha öykünün başı. Dün tesadüfen Senatör Westerham ile karşılaştım. Ve doğal olarak ona bu konudan bahsettim ve çok şaşırdım. Neden bahsettiğimden haberi bile yoktu. Ona açıkladım, ama olayı tamamen reddetti. Çok da şaşırdı. Yanlışlıkla çantamı almış filan olmadığı gibi, onun eşyaları arasında kesinlikle böyle bir çanta da bulunmamaktaydı."</p>

  <p>&nbsp;"İşte bu çok tuhaf!"</p>

  <p>&nbsp;"Gerçekten çok tuhaf bir durum bu Bay Blunt. Üstelik bunun için bir neden de yok. Eğer biri benim çantamı çalmak istiyor olsaydı, bu kadar yorulmasına hiç gerek yoktu. Ayrıca çalınmadı da, geri geldi. Diğer yandan; eğer bir yanlışlık sonucu alındıysa, neden Senatör Westerham&rsquo;ın ismini kullanmaya gerek duydular? Bu çok tuhaf, anlamsız bir durum ve ben meraklı bir insan olduğum için bunun nedenini öğrenmek istiyorum. Umarım bu sizin için uğraşmaya değmeyecek kadar basit bir olay değildir?"</p>

  <p>&nbsp;"Kesinlikle değil. Dediğiniz gibi bu hiç de önemli bir durum olmayabilir. Görünüşte çok kafa karıştırıyor ama basit birçok açıklaması da olabilir tabii. Öncelikle bu değişimin nedenini tabii bir değişim söz konusuysa, öğrenmemiz gerekiyor. Çantanız geri getirildiğinde içindeki her şeyinizin tamam olduğunu söylemiştiniz, değil mi?"</p>

  <p>&nbsp;"Uşağımın söylediğine göre öyle. O benden daha iyi bilir."</p>

  <p>&nbsp;"İçinde ne bulunduğunu sorabilir miyim?"</p>

  <p>&nbsp;"Genellikle botlarım."</p>

  <p>&nbsp;Tommy şaşkınlıkla, "Bot mu?" diye sordu.</p>

  <p>&nbsp;"Evet, bot. Saçma değil mi?"</p>

  <p>&nbsp;"Bunu sorduğum için bağışlayın ama botlarınızdan birinin içinde gizli bir belge filan yoktu, değil mi?"</p>

  <p>&nbsp;Büyükelçi bu soruya kahkahalarla güldü.</p>

  <p>&nbsp;"Derin diplomasinin henüz o kadar alçalmadığını umuyorum Bay Blunt."</p>

  <p>&nbsp;Tommy özür dilercesine gülümsedi.</p>

  <p>&nbsp;"Romanlarda rastlanabiliyor," dedi. "Bakın böyle bir durumda her olasılığı göz önünde tutmamız gerektiğini sanırım anlıyorsunuzdur. Çantayı almaya kim geldi, yani diğer çantayı?"</p>

  <p>&nbsp;"Westerham&rsquo;ın adamlarından biri olduğunu düşündük. Anladığım kadarıyla sessiz, sakin, sıradan bir adammış. Uşağım adamda bir tuhaflık fark etmemiş."</p>

  <p>&nbsp;"Acaba çanta açılmış mı, bunu biliyor musunuz?"</p>

  <p>&nbsp;"Kesin bir şey söyleyemem. Sanırım hayır. Ama uşağım bu konuda size daha fazla yardımcı olacaktır."</p>

  <p>&nbsp;"Bence bu çok iyi olur Bay Wilmott."</p>

  <p>&nbsp;Büyükelçi bir kartın üzerine birkaç kelime karaladıktan sonra Tommy'ye uzattı.</p>

  <p>&nbsp;"Sanırım büyükelçiliğe gidip, araştırmalarınızı orada sürdürmeyi yeğlersiniz? Ama istemiyorsanız, onu... adı Richards, buraya da gönderebilirim."</p>

  <p>&nbsp;"Çok teşekkür ederim Bay Wilmott, ama büyükelçiliğe gelmeyi yeğlerim."</p>

  <p>&nbsp;Büyükelçi ayağa kalkarken saatine baktı.</p>

  <p>&nbsp;"Önemli bir randevuma geç kalmak üzereyim. Dolayısıyla buradan ayrılmam gerekiyor. İyi günler Bay Blunt. Konu artık sizin ellerinizde."</p>

  <p>&nbsp;Aceleyle ofisten ayrıldı. Tommy, Miss Robinson karakterinin gerektirdiği bir ciddiyetle defterine not almakla meşgul olan Tuppence'a baktı.</p>

  <p>&nbsp;</p>
</body>
</html>
