<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>10. Bölüm: Kalpazan</title>
</head>

<body>
  <h2 class="h21">10. Bölüm: Kalpazan</h2>

  <p>&nbsp;Tommy, "Tuppence," dedi. "Daha geniş bir ofise taşınmamız lazım."</p>

  <p>&nbsp;Tuppence, "Saçmalama," dedi. "İki üç kez şansın yaver gidip de üç kuruşluk gizemleri çözdün diye kendini bir şey sanıp, milyoner olduğunu düşünmemelisin."</p>

  <p>&nbsp;"Bazıları şans der, bazıları yetenek."</p>

  <p>&nbsp;"Tabii eğer sen Sherlock Holmes, Thorndyke, McCarty ve Okewood kardeşlerin hepsinin yeteneklerinin tamamının bir bedende, yani sende toplandığını düşünüyorsan, söyleyecek hiçbir şeyim yok. Ama bana sorarsan yetenekli olmaktansa şanslı olmak isterim."</p>

  <p>&nbsp;"Haklı olabilirsin ama şaka bir yana gerçekten daha büyük bir ofise ihtiyacımız var Tuppence."</p>

  <p>&nbsp;"Neden?"</p>

  <p>&nbsp;Tommy, "Klasikleri düşün," dedi. "Eğer gerçek anlamda Edgar Wallace'a öykünmek istiyorsak, duvarlarımız kitap raflarıyla dolu olmalı."</p>

  <p>&nbsp;"Henüz Edgar Wallace'a yakışır bir olayla karşılaşmadık." "Korkarım, asla karşılaşmayacağız da. Eğer kitaplarına dikkat ettiysen amatörlere pek fazla şans tanımadığını görmüş olmalısın. O Scotland Yard taraftarıdır. Gerçeği varken sahtesini kabul etmez." O anda Albert kapıyı açıp içeri girdi. "Müfettiş Marriot sizinle görüşmek istiyor, efendim." Tommy, "Scotland Yard&rsquo;ın gizemli adamı," diye mırıldandı. Tuppence, "İşgüzarların en işgüzarı," diye ekledi. "Yoksa en iyi koku alanı mı demem gerekiyordu? Nedense hep karıştırıyorum bunları."</p>

  <p>&nbsp;Müfettiş içeri girdiğinde mutlulukla gülümsüyordu. Neşeli, coşku dolu bir sesle, "Evet, işler nasıl dostlar," dedi. "Geçenlerde yaşadığımız küçük tatsızlıktan dolayı umarım canınız çok sıkılmamıştır."</p>

  <p>&nbsp;Tuppence, "Pek değil," dedi. "Ama hoş da değildi, öyle değil mi?"</p>

  <p>&nbsp;Marriot, "Yerinizde olsam ben bunu böyle nitelendirmezdim," dedi.</p>

  <p>&nbsp;Tommy araya girerek, "Sizi buraya bugün hangi rüzgâr attı, Marriot?" diye sordu. "Sanırım gelme amacınız yalnızca bizi teselli etmek değil."</p>

  <p>&nbsp;"Hayır. Bu tam Blunt'a göre bir iş." "Öyle mi? Sizi dinliyorum, haydi beni şaşırtın müfettiş." "Size bir öneride bulunmaya geldim Bay Beresford. Büyük bir gangster çetesini kapana kıstırma fikrine ne dersiniz?" "Bu dünyada öyle şeyler de mi var?" "Öyle şeyler derken neyi kastettiniz?"</p>

  <p>&nbsp;"Ben büyük çetelerin de aynen usta sahtekârlar ve yetenekli katiller gibi yalnızca romanlarda olduğunu sanıyordum."</p>

  <p>&nbsp;"Bu dediklerine Tanrı'ya şükür çok ender rastlıyoruz. Ama etraf gangster kaynıyor."</p>

  <p>&nbsp;Tommy, "Korkarım ki gangsterlerle başa çıkma konusunda hiç de iyi sayılmam, pek beceremem gibi geliyor," dedi. "Amatörce işlenen cinayetler, aile içi sorunlar... İşte benim yıldız gibi parlamamı sağlayan bunlar. Yerel dramlar. Yani Tuppence&rsquo;ın kadınca önsezileri sayesinde fark ettiğim, biz erkeklerin aklının hiçbir zaman ermeyeceği, çoğu kez atlayacağımız küçük ayrıntıların önem kazandığı olaylar."</p>

  <p>&nbsp;Tommy'nin etkili ve dokunaklı konuşma çabası Tuppence&rsquo;ın fırlattığı küçük yastık ve saçmalamaması uyarısıyla son buldu. Müfettiş Marriot her ikisine de babacan bir tavırla bakarak, gülümsedi.</p>

  <p>&nbsp;"Eğlenmek sizin de hakkınız, değil mi?" diye sordu. "Neyse, eğer sözlerimden alınmazsanız şunu belirtmek isterim ki sizin gibi gençlerin yaşamın zevkini çıkararak yaşadıklarını görmek beni çok mutlu ediyor."</p>

  <p>&nbsp;Tuppence gözlerini kocaman açarak, "Yaşamın zevkini çıkarmak mı?" diye sordu. "Sanırım haklısınız. Bunu daha önce hiç düşünmemiştim."</p>

  <p>&nbsp;Tommy, "Neyse, artık şu bahsettiğiniz gangster konusuna dönebilir miyiz?" dedi. "Her ne kadar özel ilgi alanım; düşesler, milyonerler, her türden en iyi hizmetçiler olsa da, belki sizin küçümsediğiniz bu konuya biz bakabiliriz. Ne de olsa Scotland Yard&rsquo;ın hata yapmasını istemem. Biliyorsunuz, daha siz ne durumda olduğunuzu saptayamadan Daily Mail tepenize biner."</p>

  <p>&nbsp;"Daha önce de belirttiğim gibi bu iş sizin için eğlenceli olacak. Durum şu," dedi. Sandalyesini biraz daha yaklaştırdı. "Son günlerde piyasada bir sürü sahte para dolaşıyor (yüzlükler). Bu sahte paraların miktarını öğrenseniz şaşırırsınız. Üstelik bunlar gerçek anlamda bir sanat şaheseri, kusursuz denecek kadar iyi. Bakın işte, onlardan biri."</p>

  <p>&nbsp;Cebinden bir kâğıt para çıkararak Tommy'ye uzattı.</p>

  <p>&nbsp;"Kusursuz görünüyor, değil mi?"</p>

  <p>&nbsp;Tommy parayı büyük bir ilgiyle inceledi.</p>

  <p>&nbsp;"Tanrım, bunda bir terslik olduğunu söylemeseydiniz kesinlikle fark edemezdim."</p>

  <p>&nbsp;"Birçok insan sizinle aynı fikirde. Neyse, bakın, bu da gerçeği. Size aralarındaki farkı göstereceğim. Gerçi çok az fark var, ama öğrenince ayırt etmenin zor olmadığını göreceksiniz. Şu büyüteci alın."</p>

  <p>&nbsp;Beş dakikalık bir eğitimin ardından Tommy de Tuppence da konunun uzmanı olup çıkmışlardı.</p>

  <p>&nbsp;Tuppence, "Bizim ne yapmamızı istiyorsunuz Müfettiş Marriot?" diye sordu. "Sahte paralara karşı gözümüzü dört açmamızı mı?"</p>

  <p>&nbsp;"Bundan çok daha fazlasını Bayan Beresford. Bu konunun temeline inip, olayı çözeceğinize inanıyorum. Bu konuda tek umudum sizsiniz. Bu paraların West End'de piyasaya sürüldüğünü biliyoruz. Dağıtımı yapan, sosyetenin ileri gelenlerinden biri. Bunları Manş Denizi'nin öte tarafına da geçirebildiklerini biliyoruz. Bu konuda özellikle üzerinde durduğumuz biri var: Binbaşı Laidlaw. Daha önce ondan bahsedildiğini duymuş muydunuz?"</p>

  <p>&nbsp;Tommy, "Sanırım evet," dedi. "At yarışlarıyla ilgileniyor, değil mi?"</p>

  <p>&nbsp;"Evet, Binbaşı Laidlaw hipodrom çevrelerinde tanınan biri. Aslında elimizde onun aleyhinde kesin bir kanıt yok, ama bazı şaibeli olaylara karıştığıyla ilgili şüphelerimiz var. Yakın çevresindekiler ondan bahsedildiği zaman tuhaf davranıyorlar. Hiç kimsenin onun geçmişine ilişkin pek bir bilgisi yok. Nereden geldiği bilinmiyor. Fransız bir eşi var, kadın çevresinde bir hayran ordusuyla dolaşıyor. Laidlaw'lar sanki etrafa para saçıyorlar, çok müsrif bir yaşantıları var. İşte bu paranın nereden geldiğini öğrenmek istiyoruz."</p>

  <p>&nbsp;Tommy, "Belki de o sözünü ettiğiniz hayranlar ordusundan geliyordur," dedi.</p>

  <p>&nbsp;"Genel kanı bu, ama ben bundan pek emin değilim. Tabii bu rastlantı da olabilir ama bu paralardan önemli bir kısmı Laidlaw ve eşinin sık sık ziyaret ettikleri küçük bir kumarhanede ortaya çıktı. Çok büyük ölçüde at yarışı ve kumar oynayan çift, oldukça büyük miktarda para kaybediyor ve bunu nakit olarak ödüyorlar. Bence bu paraları resmi hale getirmek için iyi bir yol."</p>

  <p>&nbsp;"İyi de bizden ne yapmamızı bekliyorsunuz?"</p>

  <p>&nbsp;"Şöyle. Yanılmıyorsam genç St. Vincent ve karısı sizin yakın dostlarınız. Onlar Laidlaw ve eşi ile eskisi kadar olmasa bile oldukça yakınlar. Onların sayesinde siz de bu gruba dahil olabilirsiniz. Bizden birinin ise bunu yapması olanaksız. Sizden şüphelenmeleri için hiçbir neden yok. Elinizde çok iyi bir fırsat var."</p>

  <p>&nbsp;"Ne bulmamızı istiyorsunuz?"</p>

  <p>&nbsp;"Eğer gerçekten bu paraları piyasaya süren onlarsa, bunu nereden aldıklarını ortaya çıkarmanızı, yani kaynağa suçüstü yapmanızı istiyorum."</p>

  <p>&nbsp;Tommy, "Ne yani," dedi. "Binbaşı Laidlaw boş bir çanta ile gidecek. Sonra ağzına kadar banknot dolu çantayla geri dönecek. Nasıl olacak? Onu izleyip, böyle bir anı mı saptayacağım. Fikir bu mu?"</p>

  <p>&nbsp;"Aşağı yukarı. Ama karısını ve onun babası Mösyö Heroulade'i de atlamayın. Unutmayın ki sahte paralara Manş&rsquo;ın iki tarafında da rastlandı."</p>

  <p>&nbsp;Tommy, "Sevgili dostum Marriot," dedi. "Unutmayın ki Blunt' m Muhteşem Dedektifleri'nin sözlüğünde atlamak gibi bir sözcüğe yer yoktur."</p>

  <p>&nbsp;Müfettiş ayağa kalktı.</p>

  <p>&nbsp;"Neyse, o zaman size iyi şanslar," dedi ve ayrıldı.</p>

  <p>&nbsp;Tuppence o çıkınca, "Sahte," dedi.</p>

  <p>&nbsp;Tommy şaşırmıştı.</p>

  <p>&nbsp;"Ne dedin?"</p>

  <p>&nbsp;Tuppence, "Sahte para, yani taklit para," diye açıkladı. "Bu paralara sahte denildiğini biliyorsun herhalde. Ah Tommy, işte sonunda tam Edgar Wailace'lik bir iş yakaladık. Sonunda biz de en iyi olacağız."</p>

  <p>&nbsp;"Zaten öyleyiz," diyen Tommy ekledi. "Hem de bir kalpazanı kıskıvrak yakalayacağız."</p>

  <p>&nbsp;"Kalpazan mı?"</p>

  <p>&nbsp;"Evet, kalpazan."</p>

  <p>&nbsp;"Ne demek o?"</p>

  <p>&nbsp;"Benim keşfettiğim bir sözcük değil, çok eski bir terim," diye açıkladı. Kalp yani sahte para basıp piyasaya süren kişiye kalpazan denir. Bundan daha basit bir açıklaması olabilir mi?"</p>

  <p>&nbsp;Tuppence, "Güzel bir açıklama," dedi. "Neyse, bu olay çok hoşuma gitti. Hiç değilse gece kulüplerine gidip, kokteyl içip, eğleneceğiz. Yarın hemen kendime siyah bir rimel almalıyım."</p>

  <p>&nbsp;Kocası, "Senin kirpiklerin zaten siyah," diye itiraz etti.</p>

  <p>&nbsp;"Ama daha da siyah olabilir. Bir de kırmızı ruj alacağım. Hani şu frapan olanlardan."</p>

  <p>&nbsp;Tommy, "Tuppence," dedi. "Sen gerçekten çılgınsın. Şükret ki benim gibi sabırlı, sakin, ağırbaşlı, orta yaşlı bir adamla evlisin."</p>

  <p>&nbsp;"Bekle. Birkaç kez Python Kulübü ne gidince hiç de bu kadar ağırbaşlı olamayacaksın."</p>

  <p>&nbsp;Tommy dolaptan birkaç şişe içki, iki bardak ve de kokteyl karıştırıcıyı çıkardı.</p>

  <p>&nbsp;"Haydi, şimdiden başlayalım," dedi. "Kalpazanın şerefine. Peşindeyiz ve seni yakalayacağız."</p>

  <p>&nbsp;Laidlaw'lar ile ilişki kurmak pek o kadar zor olmadı. Tommy ile Tuppence genç, ateşli, yaşamın keyfini çıkarmaya, para kazanmaya ve harcamaya hevesli bir çift görünümleriyle, kısa sürede aynı tarzda bir çift olan Laidlaw'lar ile samimi olmayı başardılar.</p>

  <p>&nbsp;Binbaşı Laidlaw sportmen tavırları, nezaketi, uzun boyu, inceliği ve sarı saçlarıyla tipik bir İngilizdi. Ne var ki gözlerinin etrafındaki derin sert çizgiler ve zaman zaman çevresini yan gözle şüpheyle süzmesi, onun bilinen samimi kişiliğine ters düşüyordu.</p>

  <p>&nbsp;Tommy, onun usta bir kâğıt oyuncusu olduğunu fark etmişti. Masada dönen para yüksekse Binbaşı Laidlaw çok ender olarak masadan para kaybetmiş olarak kalkıyordu.</p>

  <p>&nbsp;Marguerite Laidlaw ise çok farklıydı. Orman perisini andıran ince, narin yapısı ve Rönesans devri tablolarında görülen kusursuz yüzüyle gerçekten çok çekici bir kadındı. Aksanındaki bozukluk bile ona ayrı bir hava veriyordu. Tommy, onu daha ilk görüşünde, bütün erkeklerin bu kadına köle olmaya hazır olmalarına şaşırmadı. Bayan Laidlaw baştan itibaren Tommy ile çok yakından ilgilenmiş ve Tommy'yi de hayranlar ordusuna katmıştı.</p>

  <p>&nbsp;"Tommee," diyordu. "Tommee'cik yanımda yoksa ben hiçbir yere gidmeem. Saçları batan güneşee benzeyoor, di mi?"</p>

  <p>&nbsp;Kadının babası çok daha gizemli biriydi. Küçük siyah sakalı, sürekli etrafını kollayan minik siyah gözleriyle son derece dikkatli, doğru düzgün görünen bir adamdı.</p>

  <p>&nbsp;İlk ilerleme kaydeden Tuppence oldu. Elinde on tane bir sterlinlik banknotla geldi.</p>

  <p>&nbsp;"Şunlara baksana," dedi. "Sahte değil mi?"</p>

  <p>&nbsp;Tommy paraları inceledi ve Tuppence&rsquo;ın tespitini kabul etti.</p>

  <p>&nbsp;"Nereden aldın bunları?"</p>

  <p>&nbsp;"Şu Jimmy Faulkener denilen çocuktan. Marguerite Laidlaw ona bir ata oynaması için vermiş bunları. Bozuk paraya ihtiyacım olduğunu söyleyip bir onlukla değiştirdim."</p>

  <p>&nbsp;Tommy, "Hepsi de gıcır gıcır, yepyeni," dedi. Düşünceliydi. "Pek fazla el değiştirmemiş. Sanırım genç Faulkener düzgün biri, değil mi?"</p>

  <p>&nbsp;"Jimmy mi? Çok tatlı bir çocuk. Onunla çok iyi dost olduk."</p>

  <p>&nbsp;Tommy soğuk bir tavırla, "Ben de öyle düşünüyordum," dedi. "Sence bu gerekli mi?"</p>

  <p>&nbsp;Tuppence neşeyle, "Bu iş değil," dedi. "Zevk. Jimmy çok iyi bir çocuk. Onu o kadının pençesinden kurtarmak beni çok mutlu ediyor. Kadının bu çocuk için harcadığı paranın miktarını bir bilsen."</p>

  <p>&nbsp;"Bana öyle geliyor ki, çocuk şimdi de kendini sana kaptırdı Tuppence."</p>

  <p>&nbsp;"Zaman zaman benim de aynı şeyi düşündüğüm olmuyor değil. İnsanın hâlâ genç ve çekici olduğunu hissetmesi hoş, değil mi?"</p>

  <p>&nbsp;"Ahlak anlayışında çok büyük düşüş seziyorum Tuppence. Bu konuya çok yanlış bir açıdan bakıyorsun."</p>

  <p>&nbsp;Tuppence hiç çekinmeden, "Uzun yıllardır hiç bu kadar eğlenmemiştim," dedi. "Neyse, şimdi beni bırak da kendinden bahset.</p>

  <p>&nbsp;Seni pek göremiyorum. Bana öyle geliyor ki Madam Laidlaw'un dizinin dibinden pek ayrılamıyorsun."</p>

  <p>&nbsp;Tommy ciddiyetle, "İş için," dedi.</p>

  <p>&nbsp;"Ama çok çekici bir kadın olduğu da muhakkak, değil mi?"</p>

  <p>&nbsp;"Benim tipim değil. Hayranlarından değilim."</p>

  <p>&nbsp;Tuppence, "Yalancı," diyerek güldü. "Neyse, ziyanı yok, bir aptalla evli olacağıma bir yalancı ile evli olmayı yeğlerim."</p>

  <p>&nbsp;"Bence bir kocada bu özelliklerden illa birinin bulunması hiç de gerekli değil."</p>

  <p>&nbsp;Tuppence, ona aşağılayarak baktı ve oradan ayrıldı.</p>

  <p>&nbsp;Bayan Laidlaw'un hayranları arasında adı Hank Ryder olan, alçakgönüllü ama son derece zengin bir adam vardı.</p>

  <p>&nbsp;Bay Ryder Alabama&rsquo;lıydı. İlk günden Tommy'yle yakınlaşmışlardı.</p>

  <p>&nbsp;Bay Ryder hayranlık dolu bakışlarla çekici Marguerite'yi izleyerek, "Şahane bir kadın," demişti. "Neşeli, hayat dolu. Onun yanındayken kendimi Ulu Tanrının ilk denemelerinden biriymişim gibi hissediyorum. Sanırım bu kadar kusursuz, hoş bir yaratık ortaya çıkıncaya kadar bizim gibilerin üzerinde çok deneme yapması gerekmiştir."</p>

  <p>&nbsp;Tommy nazikçe arkadaşının duygularını onayladı. Bay Ryder konuşmaya devam etti. "Böyle muhteşem bir kadının para sıkıntısı çekmesi utanç verici bir durum, hiç doğru değil."</p>

  <p>&nbsp;Tommy, "Para sıkıntısı mı çekiyor?" diye sordu.</p>

  <p>&nbsp;"Öyle, ne kadar zor bir yaşamı olduğunu tahmin bile edemezsin. Laidlaw tuhaf bir adam. Ondan çok çekiniyor. Bana açık açık anlattı. Hatta gelen faturalardan bile söz etmekten korkuyormuş."</p>

  <p>&nbsp;Tommy, "Küçük faturalardan mı?" diye sordu.</p>

  <p>&nbsp;"Şey, bence küçük. Ne de olsa her kadın şık giyinmek ister, giyindikçe de maliyet artar, ben konuya böyle bakıyorum. Onun kadar hoş bir kadının güzel giyinmesi gerekir. Bu arada zavallının kumarda da hiç şansı yok. Kâğıtlar onu sevmiyor. Daha dün gece kaybedip, bana elli sterlin verdi."</p>

  <p>&nbsp;Tommy soğuk, ciddi bir ifadeyle, "Bir gece önce de Jimmy Faulkener'dan iki yüz aldı," dedi.</p>

  <p>&nbsp;"Sahi mi? Bak, bu aklıma ne getirdi. Bu ülkede etrafta bir sürü sahte para dolaşıyor. Daha bu sabah bankaya para yatırırken verdiğim desteden yirmi beş tanesinin sahte olduğunu bildirdiler. Orada çalışanlardan biri kibarca uyardı, dikkatli olmamı söyledi."</p>

  <p>&nbsp;"Oldukça büyük bir oran. Banknotlar yeni miydi?"</p>

  <p>&nbsp;"Yepyeni. El değmemiş gibi. Sanırım Bayan Laidlaw'un bana verdiği banknotlar bunlar. Acaba nereden aldı ki? Herhalde yarışlardaki magandalardan biri yutturmuştur."</p>

  <p>&nbsp;Tommy, "Evet," dedi. "Büyük olasılıkla."</p>

  <p>&nbsp;"Biliyor musunuz, Bay Beresford, ben bu sosyetik yaşamın yabancısıyım. Bu benim için çok yeni, bu çekici kadınlar, bu gösteriş filan. Ancak kısa bir süre önce yeterli servet sahibi oldum. Ve Avrupa'ya bu yaşamı görmek için geldim."</p>

  <p>&nbsp;Tommy başını salladı. Bay Ryder'ın Madam Laidlaw sayesinde sosyeteyi, bu yaşamı yakından tanıyacağını ama bunun bedelini de çok ağır ödeyeceğini düşündü.</p>

  <p>&nbsp;Böylece ikinci kez sahte paraların o çevreden dağıldığını ve Marguerite Laidlaw'un da bu işte parmağı olduğunu saptamış oluyordu. Bir sonraki akşam Tommy bunun kanıtını da buldu.</p>

  <p>&nbsp;Müfettiş Marriot'nun bahsettiği o salonda oldu bu. Burası görünüşte dans edilip, eğlenilen bir yerdi ama bu yerin asıl amacına uygun işler ise iki gösterişli sürme kapının arkasında dönüyordu. Bu kapıların arkasında üzeri yeşil çuha ile kaplı masalar bulunan iki</p>

  <p>&nbsp;oda vardı. Ve işte orada her gece çok büyük miktarlarda para el değiştiriyordu.</p>

  <p>&nbsp;Marguerite Laidlaw artık gitmek için kalktığında, Tommy'nin avucuna bir miktar bozukluk sıkıştırdı.</p>

  <p>&nbsp;"Şunları bütünletir misin? Çok kabarıklar. Baksana küçücük çantam onları alacak diye nerede ise patlayacak."</p>

  <p>&nbsp;Tommy, kadının istediği yüz sterlini getirdi. Sonra sakin bir köşede ondan aldığı paraları inceledi. Yaklaşık dörtte biri sahteydi.</p>

  <p>&nbsp;Peki, ama Madam Laidlaw bu paraları nereden alıyordu? Şimdilik bunun yanıtını bilmiyordu. Albert'in işbirliği sayesinde aradıkları adamın Laidlaw olmadığından emindi. Adamın tüm davranışlarını yakından izlemiş, ama bir sonuca ulaşamamış, dikkati çeken bir şey saptayamamışlardı.</p>

  <p>&nbsp;Tommy kadının babasından şüpheleniyordu, asık suratlı Mösyö Heroulade'den. Adam sık sık Fransa'ya gidip geliyordu. Bu sahte paraları beraberinde getirmesinden kolay ne olabilirdi? Örneğin bir bavulun gizli bölmesinde ya da öyle bir şey.</p>

  <p>&nbsp;Tommy bu düşüncelere dalmış bir halde ağır ağır kulüpten çıktı, ama o anda birden bir şey dikkatini çekti. Dışarıda caddede Bay Hank P. Ryder vardı ve kendinde olmadığı hemen anlaşılıyordu. Adam şapkasını bir arabanın radyatörüne takmaya çalışıyor ve her seferinde de hedefi ıskalıyordu.</p>

  <p>&nbsp;Bay Ryder ağlarcasına, "Lanet olsun bu portmantoya," diyordu. "Lanet olsun. Hiç Birleşik Devletler'dekilere benzemiyor. Orada insanlar şapkasını her gece asarlar, her gece. Niye iki şapka giydiniz ki? Hiç iki şapka birden giyen birini görmemiştim. İklimden olsa gerek."</p>

  <p>&nbsp;Tommy sıkılarak, "Belki de iki başım olduğu için," diye yanıtladı.</p>

  <p>&nbsp;"Demek öyle? Çok tuhaf. Bu saçmalık. Haydi, gel, bir kokteyl içelim. İçki yasağı... içkiden men... yok... bana bunu o yaptı. Sarhoş... Galiba sarhoşum ben... değil mi? Zil zurna... Kokteyl... karıştırdı onları... Meleğin öpücüğü... o şahane kadın... Marguerite... yaptı bunu. İki Martini... sonra üç içki daha... hepsini karıştırdı. İçki küpüne döndüm. Ona dedim ki... şey dedim ki lanet olsun... dedim ki."</p>

  <p>&nbsp;Tommy sözünü kesti.</p>

  <p>&nbsp;"Sorun yok. Eve gitmek ister misiniz?"</p>

  <p>&nbsp;Bay Ryder ağlayarak, hüzünlü bir şekilde, "Gidecek evim yok," dedi.</p>

  <p>&nbsp;"Hangi otelde kalıyorsunuz?"</p>

  <p>&nbsp;Bay Ryder, "Eve gidemem," diye yineledi. "Servet avı. Yapılacak en güzel iş. O yaptı bunu. Beyaz kilise, beyaz şapka, beyaz elbise, mezar korkusu..."</p>

  <p>&nbsp;Bay Ryder birden sustu. Sonra kendini toparlayarak emir verir bir ses tonuyla yeniden konuşmaya başladı.</p>

  <p>&nbsp;"Genç adam, size söylüyorum. Margee götürdü beni. Arabasıyla. Servet avı. İngiliz aristokrasisi hep böyle yapıyor. Taşların orada. Beş yüz sterlin. Resmi tören, o resmi tören. Size söylüyorum, genç adam. Siz iyi kalpli bir insansınız, bana karşı hep iyi oldunuz. Biz Amerikalılar..."</p>

  <p>&nbsp;Tommy fazla uzatmasına fırsat tanımadan onun sözünü kesti.</p>

  <p>&nbsp;"Ne demiştiniz? Bayan Laidlaw, sizi arabası ile bir yere mi götürdü?"</p>

  <p>&nbsp;Amerikalı tuhaf bir ciddiyetle başını sallayarak, yanıt verdi.</p>

  <p>&nbsp;"Beyaz kiliseye." Yine aynı baş sallama.</p>

  <p>&nbsp;"Orada beş yüz sterlin mi buldunuz?"</p>

  <p>&nbsp;Bay Ryder kekeledi.</p>

  <p>&nbsp;"O buldu? Beni dışarıda bıraktı. Kapının önünde. Her zaman dışarıda bırakıyor. Bu çok acı. Dışarıda... Hep dışarıda kalmak."</p>

  <p>&nbsp;"Oranın yolunu tekrar bulabilir misiniz?"</p>

  <p>&nbsp;"Tahmin ediyorum. Hank Ryder asla şaşmaz."</p>

  <p>&nbsp;Tommy nezakete boş vererek, adamı kendi arabasına doğru sürükledi. Kısa bir süre sonra bıraktığı yerden arabayı almış, doğuya doğru ilerliyorlardı. Açık hava Bay Ryder'a iyi gelmişti. Tommy'nin omzunda bir süre kestirdikten sonra dinç ve aklı başında olarak kendine geldi.</p>

  <p>&nbsp;"Hey genç adam, söylesene nereye gidiyoruz?" diye sordu.</p>

  <p>&nbsp;Tommy sakin bir sesle, "Beyaz kiliseye," dedi. "Bu gece Bayan Laidlaw ile buraya mı gelmiştiniz?"</p>

  <p>&nbsp;Bay Ryder etrafına bakınarak, "Hiç de yabancı gelmedi bana," dedi. "Sanırım buralardan bir yerden sola dönmüştük. Hah işte, şu sokak."</p>

  <p>&nbsp;Tommy söyleneni yaparak o sokağa girdi. Bay Ryder yön tarifini sürdürüyordu.</p>

  <p>&nbsp;"Tamam burası. Eminim bundan, sağa dönelim. Berbat kokuyor, değil mi? Evet, pub'ı geçince köşeden dön, sonra dur. Şu çıkmaz sokağın başında. İyi de aklında ne var? Açıkla bana. Kalan paraya konmak mı? Üzerlerine gidip pay mı isteyeceksin?"</p>

  <p>&nbsp;Tommy, "Kesinlikle öyle," dedi. "Üzerlerine gideceğiz. İyi bir şaka olacak değil mi?"</p>

  <p>&nbsp;"Bence uygun ama ben hâlâ neler olduğunu tam olarak anlamış değilim, kafam biraz karışık."</p>

  <p>&nbsp;Tommy arabadan indi ve Bay Ryder&rsquo;ın da inmesine yardımcı oldu. Birlikte çıkmaz sokağa girdiler. Yolun sol tarafı bir dizi yıkık dökük evle kaplıydı. Evlerin kapılarının hepsi de bu çıkmaz sokağa çıkıyordu. Bay Ryder bu kapılardan birinin önünde durdu.</p>

  <p>&nbsp;"İşte bu kapı," dedi. "Buraya girdi. Kesinlikle eminim bundan."</p>

  <p>&nbsp;Tommy, "Kapıların hepsi birbirine benziyor," dedi. "Bu bana prensesle askerin öyküsünü anımsattı. Bilirsiniz, hangi kapı olduğunu anlayabilmek için üzerine bir işaret koyarlar. Biz de aynı şeyi yapalım mı?"</p>

  <p>&nbsp;Gülerek cebinden bir tebeşir çıkardı ve kapının üzerine büyükçe bir çarpı işareti yaptı. Sonra başını kaldırarak sokağı çevreleyen karanlık, yüksek duvarlara baktı. Bunların birinin üzerinden bir miyavlama sesi duyuldu.</p>

  <p>&nbsp;Gülerek, "Etrafta çok kedi var," dedi.</p>

  <p>&nbsp;Bay Ryder, "Ne yapacağız?" diye sordu. "İçeri girecek miyiz?"</p>

  <p>&nbsp;"Önlemlerimizi alıp, gireceğiz," dedi Tommy.</p>

  <p>&nbsp;Yolun iki tarafına baktıktan sonra yavaşça kapının kilidini denedi. Kilit açıldı. Yavaşça kapıyı itti ve loş bir avluya girdi.</p>

  <p>&nbsp;Sessizce içeri girdi. Bay Ryder da parmaklarının ucuna basarak arkasından geliyordu.</p>

  <p>&nbsp;Bay Ryder, "Yoldan biri geliyor," diye fısıldadı.</p>

  <p>&nbsp;Yeniden dışarı çıktı. Tommy bir an durarak etrafı dinledi ve bir şey duymayınca yoluna devam etti. Cebinden el fenerini çıkardı ve bir an için yaktı. Bu bir anlık ışık yolunu görmesine yeterli olmuştu. İlerledi ve tam karşısındaki kapalı kapıyı açmayı denedi. Bu kapı da açıktı. Tommy hiç ses çıkarmadan kapıyı aralayıp, içeri süzüldü.</p>

  <p>&nbsp;Bir saniye kadar olduğu yerde durup etrafı dinledikten sonra, yeniden el fenerini yakıp söndürdü. Ama bu kez oda birden canlanmıştı. İkisi önünde ikisi arkasında dört kişi birden etrafını sardı ve onu yere yıktılar.</p>

  <p>&nbsp;Bir ses, "Işıklar," diye gürledi.</p>

  <p>&nbsp;Bir gaz lambası yakıldı. Bu lambanın ışığında Tommy etrafındaki sevimsiz yüzleri seçebiliyordu. Gözlerini odada gezdirdi ve oradaki eşyalardan bazılarını tanıdı.</p>

  <p>&nbsp;Nihayet, 'Ah," dedi. "Eğer yanılmıyorsam sahte para endüstrisinin merkezindeyim, değil mi?"</p>

  <p>&nbsp;Adamlardan biri, "Kapa çeneni," diye homurdandı.</p>

  <p>&nbsp;Tommy'nin arkasında kapı açılıp kapandı ve ona hiç de yabancı olmayan bir ses duydu.</p>

  <p>&nbsp;"Yakaladık onu çocuklar. Bu iyi oldu. Evet, Bay Çokbilmiş, şimdi bize neyin peşinde olduğunuzu anlatın?"</p>

  <p>&nbsp;Tommy yeniden, "Ah," dedi. "Çok korktum. Evet, ben Scotland Yard&rsquo;ın gizemli adamıyım. Asıl sürpriz sizsiniz Bay Hank Ryder."</p>

  <p>&nbsp;"Haklısın, bence de öyle. Bu gece seni buraya küçük bir çocuk gibi kandırıp getirirken gülmemek için kendimi zor tuttum. Halbuki sen zekândan ne kadar emindin, değil mi? Aslına bakarsan, en başından beri senden şüphelenmiştim. Zevk olsun diye o gruba girmediğin o kadar belliydi ki. Başlangıçta bıraktım ki dilediğince oynayasın, ama güzel Marguerite'den şüphe etmeye başlayınca kendi kendime, "Artık onu götürmenin zamanı geldi," dedim. Korkarım dostların uzun bir zaman senden haber alamayacaklar."</p>

  <p>&nbsp;"Benim işimi bitireceksiniz, değil mi? Sanırım doğru ifade ettim. Benim için planınız bu."</p>

  <p>&nbsp;"Çok cesur olduğun, sinirlerinin de bir hayli sağlam olduğu belli. Hayır, şiddet uygulamaktan yana değiliz. Yanılıyorsun, yalnızca gözaltında tutulacaksın, hepsi bu."</p>

  <p>&nbsp;Tommy, "Korkarım yanlış ata oynuyorsunuz," dedi. "Sizin deyiminizle, gözaltında tutulmak gibi bir niyetim hiç yok."</p>

  <p>&nbsp;Bay Ryder sinsice gülümsedi. Dışarıda bir kedi melankolik bir sesle aya serenat yapıyordu.</p>

  <p>&nbsp;"Yoksa kapının üzerine çizdiğin o çarpı işaretine mi güveniyorsun, dostum? Yerinde olsam bunu yapmazdım. Çünkü bahsettiğin o öyküyü çok iyi biliyorum. Küçük bir çocukken defalarca dinlemiştim. Sen içeri girerken ben dışarı çıkıp çıkmaz sokağı kontrol</p>

  <p>&nbsp;ettim. Eğer şimdi dışarı çıkarsanız çıkmaz sokaktaki bütün kapıların üzerinde aynı çarpı işaretini göreceksin."</p>

  <p>&nbsp;Tommy hayal kırıklığına uğramış gibi başını önüne eğdi.</p>

  <p>&nbsp;Ryder, "Halbuki sen çok zeki olduğunu sanıyordun, değil mi?" diye sordu.</p>

  <p>&nbsp;Daha sözünü tamamlayamadan duvarda bir takırtı duyuldu.</p>

  <p>&nbsp;Ryder yerinden sıçradı.</p>

  <p>&nbsp;"Bu da ne?"</p>

  <p>&nbsp;Aynı anda evin önünden çatışma sesleri duyuldu. Arka taraftaki kapı gıcırdadı, dıştan birilerinin kapıya yüklendikleri anlaşılıyordu. Sonunda menteşeler gevşedi ve büyük bir çatırtıyla açıldı. Müfettiş Marriot kapının eşiğinde belirdi.</p>

  <p>&nbsp;Tommy, "Bravo Marriot, çok iyisiniz," diye seslendi. "Kesinlikle haklıymışsınız. Sizi bütün çocuk masallarını bildiğini sanan Bay Hank Ryder ile tanıştırayım."</p>

  <p>&nbsp;Sonra da, "Gördüğünüz gibi Bay Ryder," diye ekledi. "Ben de sizden şüphelenmiştim. Albert'e (hani şu koca kulaklı çocuk) sizinle araba gezintisine çıkacak olursam, motosikleti ile bizi izleme talimatı vermiştim. Kapının üzerine gözlerinizin önünde tebeşirle beyaz bir çarpı işareti çizerken, yere de küçük bir şişe valeriyan döktüm. Gerçi çok pis kokar ama kediler bayılır bu kokuya. Dolayısıyla da Albert ile polisler buraya ulaşana dek çevredeki tüm kediler bu evin kapısının önünde toplandılar."</p>

  <p>&nbsp;Gülerek şaşkınlıktan dona kalmış olan Bay Ryder'a baktı ve ayağa kalktı.</p>

  <p>&nbsp;"Seni yakalayacağımı söylemiştim Kalpazan ve işte yakaladım."</p>

  <p>&nbsp;Bay Ryder, "Neden bahsediyorsun?" diye sordu. "Kalpazan da ne demek?"</p>

  <p>&nbsp;"Ne tuhaf, bu kelimeyi de hiç kimse bilmiyormuş. Eğer cinayet ve macera romanlarının indeksine bakarsanız rahatlıkla bulabilirsiniz."</p>

  <p>&nbsp;Mutlulukla etrafına bakındı.</p>

  <p>&nbsp;"Her şey sorunsuz halloldu," diye mırıldandı. "İyi geceler Marriot. Artık bu öykünün mutlu sonunun beni beklediği yere gitmeliyim. Hiçbir ödül güzel bir kadının aşkı gibi olamaz ve işte o güzel, aşk dolu kadın beni evde bekliyor. Umarım öyle, ama kim bilir, insan son günlerde hiçbir şeyden emin olamıyor. Bu çok tehlikeli bir işti Marriot. Albay Jimmy Faulkener'ı tanıyor musunuz? Olağanüstü dans ediyor ve kokteylden de anlıyor! Evet Marriot, bu çok tehlikeli bir işti."</p>

  <p><span class="t1">&nbsp;</span></p>
</body>
</html>
