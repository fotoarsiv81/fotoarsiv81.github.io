<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="az">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>15. Bölüm: Kırmızı Konak</title>
</head>

<body>
  <h2 class="h21">15. Bölüm: Kırmızı Konak</h2>

  <p>&nbsp;Tommy Brown and Anchor'un penceresinden dışarıya bakarak, "Neyse, geldik işte bu iğrenç yere," dedi. "Neydi bu uğursuz köyün adı?"</p>

  <p>&nbsp;Tuppence, onu dinlemiyordu.</p>

  <p>&nbsp;"Haydi, olayı gözden geçirelim," dedi.</p>

  <p>&nbsp;"Peki canım. Eğer bana fikrimi soruyorsan ben şu yatalak anneden şüpheleniyorum."</p>

  <p>&nbsp;"Neden?"</p>

  <p>&nbsp;"Şekerim, şu cin meselesi filan, bunların hepsi düzmece. Kızı evi satmaya ikna etmek istiyorlar. O nesneleri birilerinin yere atıp, kırması gerekiyor herhalde. Eşyalar kendi kendine hareketlenmedi ya? Kız herkesin yemekte olduğunu söyledi ama, eğer annesi yatalak ise hiç şüphesiz yukarıda odasında kalmıştır."</p>

  <p>&nbsp;"İyi de yatalak bir kadının eşyaları yerden yere vurduğunu düşünmüyorsun herhalde."</p>

  <p>&nbsp;"Aslında yatalak olmayabilir. Rol yapıyordur."</p>

  <p>&nbsp;"İyi de niye?"</p>

  <p>&nbsp;"İşte şimdi beni köşeye sıkıştırdın. Aslında ben prensiplerime göre hareket ediyordum, yani en şüphelenilmeyecek kişinin şüphelenilecek ilk kişi olduğu teorisinden."</p>

  <p>&nbsp;Tuppence ciddi bir tavırla, "Sen zaten her şeyle dalga geçersin," dedi. "Bu eve sahip olmak için bu kadar uğraşmalarının bir nedeni olmalı Tommy. Eğer sen bu konunun üstüne gitmek istemiyorsan bile ben gideceğim. Bu kızı sevdim, çok iyi, değerli bir insan."</p>

  <p>&nbsp;Tommy ciddi bir tavırla başını salladı.</p>

  <p>&nbsp;"Kabul ediyorum. Nedense sana takılmadan edemiyorum Tuppence. Elbette, bu evde tuhaf bir şeyler döndüğü kesin, ama bu her neyse, ortaya çıkarmak çok zor. Hırsızlık olsa çözüm bulmak kolaydı. Ama evi almak istemelerinin nedeninin gizli bir hazine olup olmadığını anlamak için duvarları yıkıp, döşemeleri sökmek gerek ya da acaba arka bahçede bir kömür madeni fi lan mı var?"</p>

  <p>&nbsp;"Kömür madeni senin olsun, ben hazineyi yeğlerim. Çok daha romantik."</p>

  <p>&nbsp;Tommy, "Hımm," dedi. "Öyle ise buradaki bankanın müdürüne gidip, Noel tatilimi burada geçireceğimi ve Kırmızı Konak'ı satın almak niyetinde olduğumu söyleyeceğim. Ve onunla adıma açtırmayı düşündüğüm hesabı konuşacağım."</p>

  <p>&nbsp;"İyi de neden?"</p>

  <p>&nbsp;"Bekle de gör."</p>

  <p>&nbsp;Tommy yarım saat sonra geri döndüğünde gözleri parlıyordu.</p>

  <p>&nbsp;"İlerleme kaydediyoruz Tuppence. Banka müdürüyle aynen sana söz ettiğim şekilde konuştum. Sonra öylesine savaş zamanında küçük çiftçilerin genellikle altın biriktirdiklerinden bahsedip, şu sıralar birçok küçük kasaba bankasında olduğu gibi altın hesaplarının olup olmadığını sordum. Ve tabii sonra laf dönüp dolaşıp doğal olarak yaşlı kadınların tuhaflıklarına geldi. Hemen bir teyze uydurup, ona servetini evinde saklayan bu teyzemin savaş çıkınca arabaya binip, Ordu Yardımlaşma Kooperatifi'ne gittiğini, tam on altı jambonla döndüğünü anlattım. O da hemen bana savaş çıkınca bankadaki tüm paralarını, özellikle de altın olarak çekmek ve bankaya emanet ettikleri tüm hisse senedi, devlet tahvili vesaireyi almak isteyen müşterilerinden bahsetti. İnsanın nasıl böyle bir çılgınlık yapabileceğine inanamadığımı söylediğimdeyse hemen buna en iyi örneğin Kırmızı Konak&rsquo;ın eski sahibi olduğunu ağzından kaçırdı. Görüyor musun Tuppence? Kadın tüm servetini bankadan çektiğine göre onu Kırmızı Konak'ta bir yere saklamış olmalı. Monica Deane de teyzesinin çok az nakit para bırakmış olmasına şaşırdığını söylemişti, anımsıyorsun, değil mi? Evet, kadın servetini evin bir yerine sakladı ve birisinin de bundan haberi var. Hatta benim bu konuda bir fikrim bile var."</p>

  <p>&nbsp;"Sence kim?"</p>

  <p>&nbsp;"Sadık hizmetçi Crockett'a ne dersin? Hanımının tuhaflıklarını ondan iyi bilen olabilir mi?"</p>

  <p>&nbsp;"Peki ya altın dişli Doktor O'Neill?"</p>

  <p>&nbsp;"Bence o da kadının centilmen yeğeni. İşte bu. Acaba nereye sakladı? Sen yaşlı kadınları benden daha iyi tanırsın Tuppence. Değerli şeylerini nereye saklarlar?"</p>

  <p>&nbsp;"Genellikle çorap ve iç çamaşırına sarar, yataklarının altına koyarlar."</p>

  <p>&nbsp;Tommy başını salladı.</p>

  <p>&nbsp;"Haklı olabilirsin. Ama bunu yapmış olamaz, aksi takdirde eşyaların yerleri değiştirilirken bulunurdu. Beni asıl rahatsız eden ne biliyor musun, o yaşta bir kadın döşemeleri kaldırmış ya da bahçede çukur kazmış da olamaz. Ama bu hazinenin Kırmızı Konak'ta bir yerlerde olduğundan da eminim. Crockett de bunun farkında ama henüz yerini bulamadı. Evi satın alırlarsa yeğeni ile birlikte altını üstüne getirip aradıklarını bulacaklar. Biz onlardan önce harekete geçmeliyiz. Haydi, gel Tuppence, Kırmızı Konak'a gidiyoruz."</p>

  <p>&nbsp;Monica Deane, onları kapıda karşıladı. Annesiyle Crockett'a onları evi satın almak isteyen müşteriler olarak tanıttı, böylece evi iyice incelemiş oldular. Tommy, Monica'ya vardıkları sonuçtan bahsetmedi ama birçok konuya açıklık getirecek bir soru yöneltti. Ölen kadının giysileri ve kişisel eşyalarından bir kısmı Crockett'a verilmiş, kalanı da yoksul ailelere gönderilmişti.</p>

  <p>&nbsp;"Teyzeniz bazı belgeler bırakmış mıydı?"</p>

  <p>&nbsp;"Yazı masası kâğıt doluydu. Bir de yatak odasındaki çekmece, ama içerisinde önemli bir şey yoktu."</p>

  <p>&nbsp;"Bunları attınız mı?"</p>

  <p>&nbsp;"Hayır. Annem ne olursa olsun tüm belgelerin saklanması gerektiğini düşünür, kâğıt atılmasına karşıdır. Olur da bir gün gerekli olur diye saklar onları."</p>

  <p>&nbsp;Tommy, "Güzel," dedi. O anda gözüne bahçede çiçek tarhlarının arasında çalışan ihtiyar bir adam takıldı. "Bu yaşlı bahçıvan teyzenizin zamanında da burada mı çalışırdı?" diye sordu.</p>

  <p>&nbsp;"Evet. Haftada üç gün gelirmiş. Köyde oturuyor. Zavallı ihtiyar, aslında bir iş yapabilecek gücü yok, çok yaşlı. Ama onu haftada bir çağırıyoruz, bahçeyi düzene sokması için. Zaten daha fazlasını karşılayacak gücümüz de yok."</p>

  <p>&nbsp;Tommy, Tuppence'a Monica'yı oyalamasını işaret ettikten sonra ihtiyarın adamın yanma gitti. Birkaç güzel sözcüğün ardından adama eski hanımın zamanında da burada olup olmadığını sordu.</p>

  <p>&nbsp;Ve birden ekledi. "Onun isteği üzerine bir kutu gömmüştünüz, değil mi?"</p>

  <p>&nbsp;"Hayır beyim, böyle bir şey yapmadım. Hem niye bir kutu gömmek istemiş olsun ki?"</p>

  <p>&nbsp;Tommy başını salladı. Kaşlarını çatarak eve doğru yürüdü. Eski belgeleri gözden geçirirken bir ipucu bulmayı umuyordu. Aksi takdirde çözüm çok zorlaşabilir, hatta imkânsızlaşabilirdi bile. Gerçi ev eski stilde inşa edilmişti, ama gizli bir oda veya geçit olacak kadar da eski değildi.</p>

  <p>&nbsp;Oradan ayrılmalarından hemen önce Monica iple bağlanmış büyük bir koli getirdi.</p>

  <p>&nbsp;"Bütün kâğıtları toparladım," diye fısıldadı. "Hepsi burada. Onları yanınıza alırsanız, incelemek için istediğiniz kadar zamanınız olur ama ben yine de içerde bu gizemli olayları açıklayabilecek bir şey bulabileceğinizi hiç sanmıyorum."</p>

  <p>&nbsp;Monica'nın konuşması üst kattan gelen büyük bir şangırtıyla kesildi. Tommy hemen merdivenlerden yukarı koştu. Ön odalardan birinde kocaman bir çini sürahi ve tabağı paramparça olmuş bir halde yerde yatıyordu. Odada kimse yoktu.</p>

  <p>&nbsp;Tommy gülümseyerek, "Cin yine iş başında," diye mırıldandı.</p>

  <p>&nbsp;Merdivenden inerken düşünceliydi.</p>

  <p>&nbsp;"Miss Deane acaba hizmetçiniz Bayan Crockett ile bir dakika görüşebilir miyim?"</p>

  <p>&nbsp;"Tabii. Hemen şimdi gönderirim."</p>

  <p>&nbsp;Monica yan kapıdan mutfağa girdi. Biraz sonra döndüğünde onlara daha önce kapıyı açan yaşlı kadın vardı.</p>

  <p>&nbsp;Tommy nazikçe, "Bu evi satın almak istiyoruz da," dedi. "Karım sizin bizimle kalıp, çalışmak isteyip istemeyeceğinizi öğrenmek istedi."</p>

  <p>&nbsp;Crockett&rsquo;ın ciddi yüz ifadesinde hiçbir değişiklik olmadı.</p>

  <p>&nbsp;"Çok teşekkür ederim efendim. İzin verirseniz biraz düşünmek isterim."</p>

  <p>&nbsp;Tommy, Monica'ya döndü.</p>

  <p>&nbsp;"Evi çok beğendim Miss Deane. Sanırım bir alıcısı daha varmış. Onun teklif ettiği fiyatı biliyorum, ben yüz fazlasını vermeye hazırım. Ve şunu da bilin ki bu verdiğim gerçekten çok yüksek bir fiyat."</p>

  <p>&nbsp;Monica bir şeyler mırıldandı ve Beresford'lar izin isteyerek oradan ayrıldılar.</p>

  <p>&nbsp;Bahçe yolunda yürüdükleri sırada Tommy, "Haklıymışım," dedi. "Crockett da bu işin içinde. Kadının soluk soluğa olduğunu fark ettin mi? Sürahiyi kırdıktan sonra arka merdivenlerden aşağı koşmuş olmalı. Herhalde bazen yeğenini gizlice içeri alıyor, böylece kadın aile ile birlikteyken adam cin mi, hortlak mı her neyse, o rolü oynuyor. Göreceksin Doktor O'Neill gün içinde bir teklif daha yapacak."</p>

  <p>&nbsp;Gerçekten de yemekten sonra bir not aldılar. Not Monica' dandı.</p>

  <p>&nbsp;"Doktor O'Neill biraz önce aradı. Fiyatı 150 sterlin daha yükseltti."</p>

  <p>&nbsp;Tommy, "Bu yeğen gerçekten çok cesur," dedi. "Bu fiyatı önerdiğine göre peşinde olduğu hazine çok daha fazla olmalı."</p>

  <p>&nbsp;"Oh! Oh! Oh! Ah keşke o parayı biz bulsak!"</p>

  <p>&nbsp;"Haydi, biz işimize bakalım."</p>

  <p>&nbsp;Büyük kutunun içindeki kâğıtları ayırıyorlardı, oldukça zor ve yorucu bir işti bu. Kâğıtlar gelişigüzel kutuya tıkıştırılmışlardı. Bu da işlerini iyice zorlaştırıyordu tabii. Sık sık da bulduklarını karşılaştırıyorlardı.</p>

  <p>&nbsp;"Sende neler var Tuppence?"</p>

  <p>&nbsp;"İki eski fatura, üç önemsiz mektup, taze patatesleri saklama yöntemi, limonlu cheesecake tarifi filan. Ya sen? Sen ne buldun?"</p>

  <p>&nbsp;"Bir fatura, bir bahar şiiri, iki gazete kupürü: 'Kadınlar niye inci satın alırlar? Ölü bir yatırım... Dört Karılı Adam... Olağanüstü bir öykü' ve bir yemek tarifi daha."</p>

  <p>&nbsp;Tuppence, "Canım sıkıldı," dediyse de araştırmayı sürdürdüler. Sonunda kutu boşalmıştı.</p>

  <p>&nbsp;Tommy yarısı yırtılmış bir parşömen parçasını eline alarak, "Bunu bir kenara koyacağım," dedi. "Bunda bir tuhaflık seziyorum. Ama yine de aradığımızı bulmamıza yardımcı olacağını sanmıyorum."</p>

  <p>&nbsp;"Dur bir bakayım. Ne derlerdi buna. Bir ismi vardı, anımsıyorum sanırım. Tekerleme... mani... bilmece ya da bulmaca deniyordu bunlara."</p>

  <p>&nbsp;"Birincimi kızgın kömüre koy, içine de tamamımı, Aslında ikincim birincidir, Üçüncüm kış rüzgârından nefret eder."</p>

  <p>&nbsp;Tommy sıkıntıyla, "Hım," dedi. "Bunun şiire benzediği filan yok."</p>

  <p>&nbsp;Tuppence, "Bunun nesini tuhaf bulduğunu anlayamıyorum," dedi. "Elli yıl önce herkes bunun gibi bilmeceleri biriktirir, hatta koleksiyonunu yaparmış. Uzun kış gecelerinde şöminenin etrafında toplanıp birbirlerine sorarlarmış."</p>

  <p>&nbsp;"Ben zaten dizelerden bahsetmemiştim. Bana asıl tuhaf gelen alt kısımdaki yazı."</p>

  <p>&nbsp;Tuppence, "St. Luka, XI. Bölüm, 9. Ayet," diye okudu. "İncil' den bir bölüm olmalı."</p>

  <p>&nbsp;"Evet, ama sana tuhaf gelen bir tarafı yok mu? Dindar, ihtiyar bir kadın, sıradan bir tekerlemenin altına İncil'e ilişkin bir not yazar mı?"</p>

  <p>&nbsp;Tuppence başını sallayarak ona hak verdiğini belirtti.</p>

  <p>&nbsp;"Evet, bu gerçekten tuhaf."</p>

  <p>&nbsp;"Bir din adamının kızı olduğuna göre yanında İncil'in de vardır herhalde."</p>

  <p>&nbsp;"Gerçekten de var. Aha! Bunu tahmin etmiyordun değil mi? Bir dakika bekle."</p>

  <p>&nbsp;Tuppence bavulundan küçük bir kitap çıkartarak masanın üzerine yaydı. Sayfaları hızla çevirdi.</p>

  <p>&nbsp;"İşte buldum Tommy, Luka, XI. Bölüm, 9. Ayet. Oh Tommy, bak!"</p>

  <p>&nbsp;Tommy eğildi ve Tuppence&rsquo;ın ince parmağıyla işaret ettiği yere baktı.</p>

  <p>&nbsp;"Arayın, bulacaksınız."</p>

  <p>&nbsp;Tuppence, "İşte bu," diye bağırdı. "Eğer bu bilmeceyi çözersek hazine bizim demektir, daha doğrusu Monica'nın."</p>

  <p>&nbsp;"Haydi, öyle ise, işbaşına: Bulmacayı çözmeye çalışalım:</p>

  <p>&nbsp;"Birincimi kızgın kömüre koyun. Bu ne demek acaba? Sonra ikincim aslında birincimdir. Saçmalıktan başka bir şey değil."</p>

  <p>&nbsp;Tuppence nazikçe, "Muhakkak ki çok basit olmalı," dedi. "Bir püf noktası vardır. Dur bir de ben bakayım."</p>

  <p>&nbsp;Tommy, kâğıdı karısına uzattı. Tuppence rahat bir kanepeye gömüldükten sonra kâğıdı incelemeye başladı.</p>

  <p>&nbsp;Yarım saat kadar sonra Tommy alaycı bir gülümsemeyle, "Aman ne kadar kolaymış," dedi.</p>

  <p>&nbsp;"Boş konuşma. Bunlar bizim alışık olduğumuz şeyler değil. Yarın şehre inip, bizim ihtiyarlardan birini bulacağım. Bak göreceksin bizim bulamadığımızı o göz açıp kapayana dek nasıl çözecek. Bir püf noktası var, onu bir görsem, çözülecek."</p>

  <p>&nbsp;"Haydi, bir kez daha deneyelim."</p>

  <p>&nbsp;Tuppence düşünceliydi.</p>

  <p>&nbsp;"Kızgın kömürün üzerine konulabilecek çok az şey var. Söndürmek için su, odun ya da çaydanlık."</p>

  <p>&nbsp;"Eğer heceleyerek çözeceksek tek heceli olmalı ama yine de oduna ne dersin?"</p>

  <p>&nbsp;"Ama odunun içine hiçbir şey koyamazsın ki."</p>

  <p>&nbsp;"Bu öyle bir şey olmalı ki hem tek heceli olsun, hem de çaydanlık gibi kızgın kömürün üzerine konabilsin."</p>

  <p>&nbsp;Tuppence, "Tava," dedi. "Tava, tencere gibi bir şey olmalı. Bunların içinde pişirilen bir şey de olabilir."</p>

  <p>&nbsp;Tommy, "Kap kaçak," dedi. "Hepsi ateşin üzerine konabilir. Peki ya teyze İngilizce düşündüyse, pan ya da pot desek, İngilizce-de tava, kap kaçak anlamına gelmez mi? Ateşe de konur."</p>

  <p>&nbsp;"İyi ama ötesi ne olacak? Pan ya da pof la başlayan bir sözcük gelmiyor ki aklıma. Allah kahretsin."</p>

  <p>&nbsp;O sırada içeri yemeğin birkaç dakikaya kadar hazır olacağını bildiren hizmetçinin girmesiyle çalışmaları yarıda kesildi.</p>

  <p>&nbsp;Küçük kız, "Bayan Lumley potatolarını kabuklu mu, yoksa soyulmuş mu haşlanmış olmasını istediğinizi sordu. Her ikisinden de varmış da," dedi.</p>

  <p>&nbsp;Tuppence hemen, "Kabuğu ile haşlansın," dedi. "Patatese bayılırım." Sonra birden ağzı açık kalakaldı.</p>

  <p>&nbsp;"Ne oldu Tuppence? Cin çarpmışa döndün?"</p>

  <p>&nbsp;Tuppence, "Tommy," diye bağırdı. "Anlamadın mı? Bulduk işte. Aradığımız sözcüğü demek istiyorum. Potatoes! Yani patates. İlk olarak, birincimi kızgın kömüre koyun, işte ilk hece pot, yani tencere. Onun içine de tamamımı, benim ikincim aslında birincimdir, ikinci hece A harfi, yani aslında alfabenin ilk harfi, üçüncüm kış rüzgârından nefret eder, toes yani ayak parmakları tabii, kışın üşürler. Sonuç Potatoes, yani patates."</p>

  <p>&nbsp;"Haklısın Tuppence. Çok iyi iş çıkardın. Ama boşuna zaman kaybettik. Patatesle kayıp hazine arasında nasıl bir bağlantı olabilir ki? Dur bakayım, bir dakika. Kutuda bir yemek tarifi bulmuştuk. Hani şu taze patateslerle ilgili olan. Neydi o? Acaba ondan bir şey çıkarabilir miyiz?"</p>

  <p>&nbsp;Telaşla kâğıtları karıştırdı.</p>

  <p>&nbsp;"İşte burada. 'TAZE PATATES NASIL SAKLANIR?' Patatesleri tenekelere koyup bahçeye gömünüz. Kışın ortasında bile çıkardığınızda yeni hasat kadar taze olacaklardır."</p>

  <p>&nbsp;Tuppence, "Bulduk!" diye bağırdı. "Tamam. Hazine bahçede gömülü. Hem de bir tenekenin içinde."</p>

  <p>&nbsp;"Ama ben bahçıvana sordum. Hiçbir şey gömmediğini söyledi."</p>

  <p>&nbsp;"Evet, biliyorum ama insanlar genellikle senin sorduğuna yanıt vermezler, senin sorduğunu düşündüklerine yanıt verirler. Normalin dışında bir şey gömmediğini söylemiştir. Yarın gidip ona patatesleri nereye gömdüğünü sorarız."</p>

  <p>&nbsp;Ertesi gün Noel'di. Epeyce araştırdıktan sonra bahçıvanın köydeki evini buldular. Tuppence bir süre sohbet ettikten sonra asıl konuya geldi.</p>

  <p>&nbsp;"Noel'de taze patates yemek isterdim," dedi. "Hindinin yanında çok güzel olurdu. Burada kimse patatesleri tenekeye koyup gömmez mi? Biz hep öyle yaparız. Taze kalırlar."</p>

  <p>&nbsp;İhtiyar adam, "Tabii ki biz de öyle yaparız," dedi. "Kırmızı Konak&rsquo;ın eski sahibi olan hanımım Miss Deane, her yaz üç teneke gömdürürdü. Yerlerini de hiç unutmazdı."</p>

  <p>&nbsp;"Evin yakınındaki çiçek tarhına gömdürürdü, değil mi? Genelde öyle yapılır da."</p>

  <p>&nbsp;"Hayır. İncir ağacının oradaki duvarın dibine."</p>

  <p>&nbsp;İstedikleri bilgiye ulaşan Tommy ve Tuppence, adama Noel armağanı olarak bir beş şilin bıraktıktan sonra oradan ayrıldılar.</p>

  <p>&nbsp;Tommy, "Monica'ya haber vermeliyiz," dedi.</p>

  <p>&nbsp;"Tommy! Hiç kafan işlemiyor. Bu işi bana bırak. Çok iyi bir planım var. Bana bir şekilde kazma bulabilir misin, ödünç al, satın al ya da çal, ama bul işte."</p>

  <p>&nbsp;Öyle ya da böyle kazmayı buldular ve o gece iki gölge gizlice Kırmızı Konak'ın bahçesine süzüldü. Bahçıvanın tarif ettiği yeri bulmaları hiç zor olmadı. Tommy hemen işe koyuldu. Biraz uğraştıktan sonra teneke bisküvi kutusunu topraktan çıkardılar. Kutunun etrafı plasterlerle sıkı sıkı sarılmış, ayrıca iple de sımsıkı bağlanmıştı. Tuppence, Tommy'nin çakısı sayesinde kutuyu açmakta zorlanmadı. Ve hayal kırıklığıyla hafifçe inledi. Kutu doluydu, ama patatesle! Kutuyu tamamen boşalttılar, patates dışında hiçbir şey çıkmadı."</p>

  <p>&nbsp;"Kazmaya devam et Tommy."</p>

  <p>&nbsp;İkinci tenekeyi bulmaları epey zaman aldı. Tuppence, onu da</p>

  <p>&nbsp;açtı.</p>

  <p>&nbsp;"Evet?" diye sordu Tommy merakla.</p>

  <p>&nbsp;"Yine patates."</p>

  <p>&nbsp;"Lanet olsun," diyen Tommy kazmaya devam etti.</p>

  <p>&nbsp;Tuppence, "Üçüncüde bulacağız," diye onun moralini yükseltmeye çalışıyordu.</p>

  <p>&nbsp;Tommy hırsla, "Bana kalırsa bunların hepsi boş," dedi ama kazmayı da sürdürdü.</p>

  <p>&nbsp;Sonunda üçüncü tenekeye de ulaştılar.</p>

  <p>&nbsp;Tuppence tam, "Yine pata," diye söze başlayacakken, birden sustu. Sonra heyecanla haykırdı. "Oh, Tommy! Tommy bak! Bulduk!" dedi. "Patatesler yalnızca üstteymiş. Bak!"</p>

  <p>&nbsp;Tenekenin alt kısmından eski moda kadife bir çanta çıktı.</p>

  <p>&nbsp;Tommy, "Haydi eve gir," dedi. "Hava çok soğuk; çantayı da al. Benim kazdığımız toprağı düzeltmem gerekiyor. Eğer ben gelmeden çantayı açarsan, tepem çok kötü atar, ona göre."</p>

  <p>&nbsp;"Peki, bana güvenebilirsin," diyen Tuppence otele doğru koştu.</p>

  <p>&nbsp;Otelde fazla beklemesi gerekmedi. Tommy hemen peşinden geldi. Küreme işini tamamlayıp, hızla kan ter içinde otele koştu.</p>

  <p>&nbsp;Tommy, "Gördüğün gibi özel dedektifler her zaman başarılı olurlar," dedi. "Haydi, aç bakalım."</p>

  <p>&nbsp;Çantanın içinde yağlı ipek kâğıda sarılmış bir paket ile keçi derisinden güderi bir çanta vardı. Önce çantayı açtılar, çanta altın paralarla doluydu. Tommy saydı.</p>

  <p>&nbsp;"İki yüz sterlin. Sanırım altın para olarak yalnızca bu kadar bulabildi. Şimdi de şu paketi aç bakalım."</p>

  <p>&nbsp;Tuppence denileni yaptı. Paketin içinde özenle destelenmiş banknotlar vardı. Tuppence, Tommy'nin yardımı ile paraları dikkatle saydı. Tam olarak yirmi bin sterlindi.</p>

  <p>&nbsp;Tommy, 'Aman Tanrım!" dedi. "Zengin ve dürüst biri olmamız Monica için büyük şans. Şu ince pelür kâğıdın içinde ne var?"</p>

  <p>&nbsp;Tuppence kâğıdı özenle açarak, içinden bir dizi özenle seçilmiş, aynı büyüklükte ender bulunur nitelikte inci çıktı.</p>

  <p>&nbsp;Tommy ağır ağır, "Ben bu gibi şeylerden pek anlamam ama," dedi. "Bu incilerin de en azından bir beş bin sterlin edeceğinden eminim. Şu temizliklerine ve iriliklerine bak. Şimdi ihtiyarın gazeteden kestiği incinin iyi bir yatırım aracı olduğuna ilişkin o kupürü neden sakladığını anlıyorum. Herhalde hisse senedi ve tahvillerini para ve mücevhere dönüştürmüş."</p>

  <p>&nbsp;"Oh, Tommy ne muhteşem bir şey bu! Sevgili Monica! Onun adına çok seviniyorum. Artık sevdiği yoksul gençle evlenip ömrünün sonuna kadar rahat ve mutlu yaşayabilir, aynen benim gibi."</p>

  <p>&nbsp;"Çok tatlısın Tuppence! Demek benimle olmaktan çok mutlusun?"</p>

  <p>&nbsp;Tuppence, "Aslına bakarsan," dedi. "Öyleyim. Ama öyle demek istememiştim. Ağzımdan kaçtı. Hem çok sevindim, bunun coşkusu, hem de bugün Noel, her şey üst üste geldi."</p>

  <p>&nbsp;Tommy, "Eğer beni gerçekten seviyorsan şu soruma yanıt ver," dedi.</p>

  <p>&nbsp;"Bu gibi tuzak sorulardan pek hoşlanmam ama sor bakalım."</p>

  <p>&nbsp;"Monica'nın bir din adamının kızı olduğunu nereden anladın?"</p>

  <p>&nbsp;Tuppence sevinçle, "Ah, bu muydu?" dedi. "O yalnızca bir kandırmacaydı. Bizden randevu isteyen mektubunu açmıştım. Zamanında babamın meslektaşı bir Bay Deane olduğunu biliyordum. Benden dört beş yaş küçük, Monica adında bir kızı vardı. Dolayısıyla bana kalan yalnızca ikiyle ikiyi toplamak oldu."</p>

  <p>&nbsp;Tommy, "Sen utanmazın önde gidenisin," dedi. "Bak saat on iki oldu. Mutlu Noeller Tuppence."</p>

  <p>&nbsp;"Mutlu Noeller Tommy. Bu Monica için de çok mutlu bir yıl olacak, tabii maddi açıdan bizim için de! Onun adına öyle seviniyorum ki. Zavallı kızcağız çok perişandı. Biliyor musun ki Tommy, bunları düşününce boğazım düğümleniyor, kendimi kötü hissediyorum. "</p>

  <p>&nbsp;Tommy, "Sevgilim," dedi.</p>

  <p>&nbsp;Tuppence, "Tommy, sevgilim! Ne kadar romantikleştik biz böyle?" dedi.</p>

  <p>&nbsp;"Noel yılda bir kere gelir. Büyükannelerimiz böyle derler. Ne kadar doğru bir söz değil mi? Noel'in gerçekten de bir büyüsü var."</p>

  <p><span class="t1">&nbsp;</span></p>
</body>
</html>
