<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_7"><br class="calibre3" />
  <br class="calibre3" />
  6</h1>

  <p><br class="chapter" />
  <br class="chapter" /></p>

  <p class="normal1">Leyla Hanım’ın uykusu pek hafiftir, hep tavşan uykusuna yatar ama bunca günün yorgunluğundan olsa gerek, bu sefer mışıl mışıl, kendini bilmeden uykunun derinliklerinde yitip gitti. Akşama kadar hiç düş görmeden, yattığı şekli hiç değiştirmeden, taş gibi, uyudu kaldı. Ama karanlık bastığı saatlerde yalının bahçesindeki konuşmaları duydu. Uzaktan, tartışan insanların sesi geliyordu. Önce mırıl mırıl başlayan konuşmalar giderek yükseldi. Kulak kabartıp konuşulanları anlamak istiyordu. Bir kadın sesi, “İstemiyorum!” diye bağırıyordu. Galiba yalının bahçesine gelen Balkan Harbi felaketzedeleri nedeniyle oluyordu bu tartışma. Kimileri bu insanların yalıda konaklamalarını istiyor, kimi karşı çıkıyordu. “Zorla değil ya, evimde böyle birini istemiyorum!” dedi sinirli bir kadın sesi.</p>

  <p class="normal1">O sırada uyandı. Ağzında tuhaf ve acı bir tat oluşmuştu. Önce bir süre etrafa şaşkın şaşkın bakındı, nerede olduğunu anlamaya çalıştı; sonra tartışma seslerinin kapının ardından, salondan geldiğini fark etti.</p>

  <p class="normal1">Yusuf’un sesini duydu; yalvarır gibi konuşuyor, sert sesli bir kadınla tartışıyordu. O yalvardıkça daha da hırçınlaşan kadın, “Mecbur muyum canım!” diye bağırıyordu.</p>

  <p class="normal1">“Sus, yavaş konuş, duyacak” diyordu Yusuf.</p>

  <p class="normal1">“Duyarsa duysun. Hem o fosilde kulak mı var ki konuşulanları duyup anlayabilsin. Ben böyle aile numaralarından hiç hazzetmem. Bunların hepsi aynı mal. Sana söylüyorum Yusuf, bu fosili hemen bu evden def et! Def et diyorum, anladın mı?”</p>

  <p class="normal1">“Sokağa mı bırakayım?”</p>

  <p class="normal1">“Bırak! Nasıl olsa bir sürü kadın sokakta ya da sığınma evlerinde değil mi? Seninkinin onlardan ne farkı var ki ihtiyar bir kedi gibi bu eve sığınıyor. Yok kardeşim, yok! Ben bu ikiyüzlü ahlak budalalarını, kendini bir bok zannedip senin hayatını yönlendirmeye kalkan salakları çoktan terk ettim. Şimdi senin aptal duygusallıkların yüzünden yeniden yaşayamam aynı günleri. <span class="ideitalik">Scheisse, scheisse!</span>”</p>

  <p class="normal1">Sözlerin hepsi kızgın yağ oluyor, Leyla Hanım’ın yüreğine akıyordu. Ömrü boyunca kendisi için böyle konuşulduğunu duymamış, bu hakaretleri işitmemişti. Şimdi yüzünü bile görmediği bir kız tarafından böylesine aşağılanmak olacak şey miydi! Duyduğu zehirli sözler çok gücüne gitmiş, onu ağlayacak hale getirmişti. Kalkıp hemen oradan uzaklaşmak, yine duvarının dibine dönmek istiyordu ama o sözlerden sonra o kızla yüz yüze gelmekten de çekiniyordu. Acaba kız onun yüzüne nasıl bakacaktı, hiç utanmayacak mıydı? Bu çekinceler içinde bir süre daha yatakta kaldı, sonra hiçbir çarenin kalmadığını ve tartışmanın kesilmeyeceğini anladı, kalkıp kapıyı açtı.</p>

  <p class="normal1">Salonda Yusuf ayakta duruyor, esmer bir kız ise eski kanepede ayaklarını altına almış oturuyordu. Leyla Hanım’ın gözleri, hemen kızın mavi perçemler sallanan siyah saçını, siyah deri pantolonunu, çizmelerini ve kulaklarına taktığı iri küpeleri gördü. Kız yüzüne öfkeyle baktı onun.</p>

  <p class="normal1">Yusuf telaşla atıldı, “Kalktınız mı efendim?” dedi. “Bakın, bu da benim arkadaşım.”</p>

  <p class="normal1">Büyük Hanıma kızı Roxy diye tanıştırmak çok tuhafına gittiği için düşünmeden, “Rukiye” dedi ve bu söz ağzından çıktığı anda da müthiş pişman oldu. Çünkü Roxy, kendisine öldürecek gibi bakıyordu.</p>

  <p class="normal1">Leyla Hanım sallanarak salona girdi, Yusuf’un kendisine gösterdiği eski koltuğa oturdu. Roxy hiç durumunu bozmamış, kırık bir tırnağına dalıp gitmiş gibi yaparak kadının yüzüne bakmamıştı bile. Zaten biraz sonra da altına topladığı ayaklarını ileri uzatarak kanepenin kenarına koydu.</p>

  <p class="normal1">Leyla Hanım, Yusuf’un bu kızdan çekindiğini fark etti.</p>

  <p class="normal1">Bu arada Yusuf onun halini hatırını soruyor, eğilip bükülüyor, ona çay getirmek istiyor, her haliyle onu rahatlatmaya çalışıyordu. Allahtan Roxy kadını görünce susmuş, deminki sözleri yüzüne tekrarlamamıştı.</p>

  <p class="normal1">Leyla, o sözleri duyduğunu belli etse mi etmese mi, karar veremiyordu. Onca hakareti işittikten sonra orada kalmaması gerekirdi ama akşam saatinde, bu yabancı ve acayip semtte ne yapacağını bilemiyordu doğrusu. Belki de en iyisi, hiçbir şey olmamış gibi davranıp duymazlıktan gelmekti. Böylesi hepsi için daha kolay olacak, Yusuf’u da rahatlatacaktı. Geçici ve olgun bir çözüm.</p>

  <p class="normal1">Leyla, “Rahatsızlık verdiğim için ikinizden de özür dilerim” dedi. Kadının ses tonu ve düzgün telaffuzu üzerine Roxy, elinde olmadan başını kaldırıp onun yüzüne kısa bir bakış attı, sonra yine kırık tırnağına döndü. Elini bir o yana bir bu yana çevirerek sonu gelmez bir merakla siyah oje sürülmüş tırnaklarını inceliyordu.</p>

  <p class="normal1">Leyla, Yusuf’un başı sonu belli olmayan özür sözlerine aldırmadan, “Bazen insan elinde olmadan, hiç istemediği durumlara sürüklenebiliyor” dedi. “Daha önce aklından bile geçirmediği hadiselerin tam ortasında buluyor kendini. Benimki de böyle oldu ve aniden, hususi hayatınıza müdahale eden bir insan haline geldim. Oysa daha bu sabah ne kadar değişik...”</p>

  <p class="normal1">Leyla Hanım’ın sözlerinin bu noktasında Roxy kalktı ve mutfağa doğru gitti. Kadın orada yokmuş gibi davranıyor, sanki o sözleri duymuyordu. Davranışları meydan okumayla ve gizli bir tehditle yüklüydü; üstüme geleni parçalarım demek isteyen bir tavır, bir serkeşlik, bir isyan.</p>

  <p class="normal1">Kız çıktıktan sonra Leyla Yusuf’a, “Bu kız senin nişanlın mı?” diye sordu.</p>

  <p class="normal1">Yusuf, yer yarılsa da içine girsem, diye düşündü ve “Hayır!” dedi.</p>

  <p class="normal1">“Yavuklun mu?”</p>

  <p class="normal1">“Evet, öyle denebilir.”</p>

  <p class="normal1">“Nereli?</p>

  <p class="normal1">“Ailesi Almanya’da oturuyor ama...”</p>

  <p class="normal1">“Peki mesleği ne?”</p>

  <p class="normal1">“Hip-hop yapıyor.”</p>

  <p class="normal1">“Ne?”</p>

  <p class="normal1">“Hip-hop?”</p>

  <p class="normal1">“Nedir hip-hop?”</p>

  <p class="normal1">“Yani nasıl anlatsam; yeni bir şey...”</p>

  <p class="normal1">“Cambaz gibi bir şey mi?”</p>

  <p class="normal1">“Hayır, bir müzik türü. Konuşur gibi şarkı söylüyorlar. Roxy de...”</p>

  <p class="normal1">“Roxy kim?”</p>

  <p class="normal1">“İşte, Rukiye.”</p>

  <p class="normal1">“Kızın adı Roxy mi, Rukiye mi?’’</p>

  <p class="normal1">“Asıl adı Rukiye ama bundan hoşlanmıyor, sahnede Roxy adıyla şarkı söylediği için bu ismi almış kendisine. Rukiye ismine kızıyor.”</p>

  <p class="normal1">“Biraz önce sana çok kızdı o zaman?”</p>

  <p class="normal1">“Niçin?”</p>

  <p class="normal1">“Çünkü onu bana Rukiye diye tanıştırdın.”</p>

  <p class="normal1">“Evet, bunun için benden nefret ediyor olmalı. Ama tek kızgınlık konusu bu değil.”</p>

  <p class="normal1">“Bir de benim durumum var, değil mi?”</p>

  <p class="normal1">“Hayır hayır, sakın yanlış anlamayın. Sizinle ne alakası var!”</p>

  <p class="normal1">“Yusuf, bu ev senin mi, Rukiye’nin mi?”</p>

  <p class="normal1">“Kirayı çoğunlukla ben ödüyorum ama geçime herkes yardım ediyor.”</p>

  <p class="normal1">“Herkes kim?”</p>

  <p class="normal1">“Roxy’nin müzik grubundaki arkadaşları. Buraya geliyor, yemek yiyorlar. Herkes bir şey getiriyor. Sonra müzik provalarını da burada yapıyorlar, iyi çocuklar. Onlar da Almanya’da büyümüş.”</p>

  <p class="normal1">Yaşlı kadın ile bahçıvanın torunu, akşam karanlığının çöktüğü o harap dairede sanki birer suç ortağı imişler gibi alçak sesle konuşuyorlardı. Leyla Hanım hem aniden içine düştüğü bu duruma inanamıyor hem de kendisini günlük hayatın ayrıntılarına savuran bu değişiklikten, tuhaf, belki de marazi bir zevk alıyordu.</p>

  <p class="normal1">Bütün aksiliğine rağmen o sinirli mahluk, Roxy-Rukiye kendisine çok ilginç gelmişti. Çocukluğundan bu yana tanıdığı kadınların hiçbirine benzemiyordu bu kız. Boğaziçi’ndeki durgun yaşamın nazlı kadınları seslerini hiç yükseltmez, başlarına ne gelirse gelsin tevekkül ve sabırla dayanır, gözlerindeki acı ve sitem dayanılamayacak kadar artınca da süblime içer ve intihara teşebbüs ederlerdi. Süblime o zamanlar Avrupa’dan gelen ve kadınların çok kullandığı bir pudra idi; bunu sürerek yüzlerini No maskelerindeki gibi bembeyaz yapan kadınlar, pudranın zehirli olduğunu keşfederek yeni bir kullanım yolunu da bulmuşlardı.</p>

  <p class="normal1">Leyla Hanım kedi gözleriyle o evdeki yaşamın ayrıntılarını gözlüyor ve kendince birtakım yorumlar yapıyordu.</p>

  <p class="normal1">Yusuf’un iyi niyeti kendisine anlaşılabilir geliyordu; aslına bakarsanız bunda bir olağanüstülük de görmüyordu. Kibar, hatırbilir bir çocuktu, işte o kadar. Leyla severdi onu. Ama Rukiye-Roxy, bugüne kadar hiç görmediği, tanımadığı, varlığını aklından bile geçirmediği bir insan tipiydi.</p>

  <p class="normal1">Bu sırada kızın sesi duyuldu; Yusuf’u mutfağa çağırıyordu.</p>

  <p class="normal1">Leyla salonda yalnız kaldı. Mutfakta yine büyük bir tartışma koptuğunu duyabiliyordu ama bu kez musluktan su sesi geldiği ve kız alçak sesle konuştuğu için sözleri rahatça anlayamıyordu. Yine de duyduğu seste, kızın bastırmaya çalıştığı büyük ve sınırsız bir öfke vardı.</p>

  <p class="normal1">Birden, çok büyük bir yorgunluk hissetti. Taşıyamayacağı kadar ağır bir yüktü bu. Bütün olup bitenlerden sonra bir de istenmemek ve bir sığıntı gibi bu evde kalmak zorunda bırakılmak çekilecek şey değildi. Öte yandan valizini alıp o merdivenlerden aşağı inmek kendisini müthiş korkutuyordu. Gelirken hayal meyal gördüğü bu pis sokaklar, kalabalıklar, varilleri deviren köpek sürüleri, dışarıdan gelen garip haykırışlar, siren sesleri, birbirine karışan ve bir cehennem gürültüsünü hatırlatan onca müzik, sarhoşlar... Hayır, gece vakti oraya gidemezdi; mümkün değildi.</p>

  <p class="normal1">Leyla eğer biraz daha zayıf biri olsaydı o anda ağlardı. İçinden ağlamak geliyor, boğazına yumrular tıkanıyordu ama o her zaman kendine hâkim olmayı bilirdi. Boğaziçi’nin çıtkırıldım nazeninlerinden biri değildi; mantıklı bir insandı. Duygularını belli etmemek üzere eğitilmişti, içi deniz gibi kabardığı anlarda bile ince yüzünün hiçbir adalesi oynamaz, ela gözleri karşısındakine dimdik bakardı.</p>

  <p class="normal1">Bu sıkıntılı durumda da kendi kendine soğukkanlı olma uyarısı yapıyor ve sorunu başka bir yönden ele almaya çalışıyordu: Bir kere, içine düştüğü durumun, çıkış noktası olmayan bazı yönleri vardı. Neydi bunlar? Birincisi, o saatte dışarı çıkmak. Bunu göze alamayacağına göre, geceyi bu evde geçirmeye mecburdu. Bahçelerine sığınan perişan Balkan göçmenleri gibi bir sığıntıydı ama buna katlanacaktı çaresiz.</p>

  <p class="normal1">İkincisi, ertesi gün o evde kalamazdı. Dolayısıyla kendine bir yer arayacak, hiçbir akrabası olmadığına göre ucuz bir otele yerleşecekti. Ömrü boyunca hiç otelde kalmamıştı ama otellerde geçen o kadar çok İngiliz, Fransız, Alman romanı okumuştu ki bir yabancılık çekeceğini hiç sanmıyordu. Hatta Zauberberg gibi bir sanatoryuma bile razıydı. Yusuf gazetecilik yaptığına göre böyle yerleri biliyor olmalıydı. Ama tabii ona Thomas Mann’ın romanından söz edemezdi, anlayacağı gibi söylerdi. Bunun en büyük sakıncası ise para durumu idi. Acaba kaç paraydı oteller?</p>

  <p class="normal1">Tam bunları düşündüğü sırada daire kapısında bir anahtar sesi duydu, kapı açıldı ve içeriye üç ince delikanlı girdi.</p>
</body>
</html>
