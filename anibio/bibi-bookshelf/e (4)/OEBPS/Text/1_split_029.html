<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_28"><br class="calibre3" />
  <br class="calibre3" />
  27</h1>

  <p><br class="chapter" />
  <br class="chapter" /></p>

  <p class="normal1">Bugün İstanbulluların başı ağrıyor.</p>

  <p class="normal1">Deniz çırpıntılı, lodos yüzünden vapur seferleri iptal edilmiş, balıkları bile sarhoş eden güney rüzgârı denizden karaya doğru esiyor ve on iki milyon insanı yerlere yapıştırıyor. Caddelerde yürüyenler, lokantalarda oturanlar, okullarda ders görenler iki kaşlarının arasına yapışmış tuhaf bir ağrıdan ve baş dönmesinden yakınıyorlar.</p>

  <p class="normal1">Lodostan tek yararlananlar, adı üstünde lodosçular. Bellerine kadar uzanan lastik çizmeler giymiş, denizin kıyıya savurduğu ganimeti araştırıyor ve onca çerçöpün arasında buldukları değerli eşyayla sevince boğuluyorlar. Bir seferinde bir lodosçu, dünyanın en büyük elmasını bile bulmuştu burada. Bütün lodosçuların içinde aynı umut var. Onlar baş dönmesine aldırmıyorlar, başka bir sarhoşluğun peşinde koşuyorlar.</p>

  <p><br class="chapter" /></p>

  <p class="normal1">Avrupa yakasındaki büyük konağın zemin katındaki yatağında Ali Yekta Bey, lodosun azdırdığı bir yarı baygınlık durumunda ateşler içinde yanıyor, hayaller görüyor. Bu hayallerin başrolünde hep oğlu Ömer oluyor. Kapı açılıp da hizmetçiler ateş düşürmek için başına koydukları sirkeli bezi değiştirmeye geldiklerinde, “Sen mi geldin Ömer?” diye sesleniyor. O sabah ziyarete gelen Rıza Bey’i bile Ömer zannediyor ama hemen yanılgısını anlayarak yatağından doğrulmaya çalışıyor. Ancak Rıza Bey’in iki omzundan bastırarak tekrar yatırması üzerine sakinleşiyor. Daha sonra hizmetçiler, gelen doktorun yazdığı çeşitli ilaçları hiç ihmal etmeden içmesini sağlıyor.</p>

  <p class="normal1">Başı keçe gibi Ali Yekta Bey’in. Çoğu zaman dalıp dalıp gidiyor, nerede olduğunu hatırlamakta güçlük çekiyor. Sonra kendine gelip bu duruma nasıl düştüğünü soruyor ve kendine acıyor. O güne kadar yalıya taşınma konusunda Necla’ya rağmen hiçbir kuşku duymamış hatta Rıza Bey’le bile konuşup ayrılacağını söylemiş. Ama Ömer’le son görüşmelerindeki yeni hava, bu işin pek de düşündüğü gibi olmayabileceğini gösteriyor. Böyle bir durumda ne yapacak, nerede kalacak? Tekrar Rıza Bey’e gidip oğlunun ve gelininin yalıda kendisini istemediklerini mi söyleyecek? Ölür de bunu söyleyemez ona. Bazen bu kötümserliğini yeniyor ve kendi kendine Ömer’in, biricik oğlunun, ona böyle bir kötülük yapamayacağını tekrarlıyor. Ne de olsa Ömer’i o; canının parçası, hayatını uğruna feda edeceği tek varlık.</p>

  <p class="normal1">Karısının kendisini bırakıp gitmesinde bile Ömer tutkusunun, onu yetiştirme hırsının, gözünün ondan başka kimseyi görmemesinin etkisi yok muydu? Ömer on yaşındayken bir gün Almanya’daki akrabalarının yanına gitmişti kadın. Yaklaşık bir ay sonra da geri dönmeyeceğini, orada kalıp kendisine yeni bir hayat kuracağını bildirmiş, çocuklarını da yanına almak istemişti. Mektubunda, “Burada daha iyi tahsil görür, hiç olmazsa Avrupa’da yetişmiş olurlar” diyerek Ali Yekta Bey’in aklını çelme girişimlerinde bile bulunmuştu. Ali Yekta Bey iki kızını gönül rahatlığıyla göndermiş ama Ömer’i vermemişti. Aradan bunca yıl geçmiş olmasına rağmen karı koca bir daha hiç görüşmemişlerdi. Arada bir Ömer iş seyahati için Almanya’ya gittiğinde buluştuklarını biliyor ve buna aldırmıyordu. Çünkü Ömer’in hayatında babasından daha önemli bir kişi olamazdı, annesi bile olsa hiçbir kadın Ömer’e babasından daha çok yaklaşamazdı.</p>

  <p class="normal1">Düşüncelerinin burasında yüreğine sivri bir bıçak saplanır gibi, Necla aklına geliyor. Galiba inanılmayacak şey oldu ve bu kuru maşa kız; bu çirkin, ucube, ihtiraslı fakir kızı, oğlunu etkisi altına almayı başardı.</p>

  <p class="normal1">Ali Yekta Bey yine de tam inanamıyor buna, mutlaka bir yanlışlık olmalı, diyor ama bir tarafı da doğru olduğunu söylüyor. Terden sırılsıklam olan çarşafları hizmetçiler tarafından her gün değiştiriliyor. İyi bakılıyor ama gel gelelim gönlü yaralı.</p>

  <p class="normal1">Bir ömrü sorumluluk taşıyarak geçirme alışkanlığı nedeniyle o derin bunalım anlarında bile yaşlı kadına verdiği sözü unutmuyor. Başucundaki telefondan, kadının verdiği numarayı çeviriyor, hırıltılı bir sesle ona hiçbir yardımı dokunamayacağını, umut bağlamamasını söylüyor. Bu haberin yaşlı kadını yıkacağını bilmesine rağmen doğruyu söylemesi ve zavallının boşu boşuna umutlanmasına engel olması gerekiyor. Çünkü kadıncağızın gözlerinde büyük bir çaresizlik ve kendisine bağlanan bir umut görmüştü. O küçük eve kaçamak bakışını yakaladığında, içindeki yaranın derinliğini anlamıştı. Bu umudun devam etmesine izin veremezdi. Ona, “Benim oğlum da gelinim de canavar olmuş, onlardan insanlık bekleme!” demek isterdi ama tabii ki söylemiyor bu sözleri.</p>

  <p class="normal1">Hizmetçi terden sırılsıklam olmuş yastık kılıfını değiştirmeye geliyor. Sırtına da kuru havlu koyuyor. Sonra, “Bunlar size geldi” diyerek sarı ambalaj kâğıdına sarılı bir paket bırakıyor yatağın üstüne. Ali Yekta Bey halsiz parmaklarıyla paketi açıyor ve yalıya bıraktığı Kuranıkerim ile kehribar tespihini görüyor!</p>

  <p><br class="chapter" /></p>

  <p class="normal1">Yusuf gazetede ellerini başının arasına almış düşünüyor. Çocukluğundan beri lodos onda baş dönmesiyle birlikte, kulaklarında uğultu da yapar. Şimdi de öyle, kulakları uğulduyor. Sanki derin bir suyun altında kalmış gibi. Bir yandan da çaresizlik elini kolunu bağlıyor, belini büküyor. Leyla Hanım için hiçbir şey yapamamış olmanın ezikliğini duyuyor.</p>

  <p class="normal1">Ömer Bey o kadar güçlü ve eli kolu o kadar uzun ki gazetede kendisine hiçbir şey yazdırmıyorlar, doğru dürüst para da vermiyorlar zaten. Adam yerine konulduğu yok. Şimdi evlenecek, çocuğu olacak ama bu parasızlıkla nasıl geçindirecek onları? Çocuğunu nasıl büyütecek? Acaba çekip gitse mi? İyi ama nereye? İşsizlikten kırılan memlekette kim kendisine iş verir ki? Burada, hiç olmazsa bir süre sonra maaşının artması ihtimali var. Ama Leyla ne olacak? Kadın ise Cihangir’de gözlerinin önünde üzüntüden eriyor, susuz kalmış bir çiçek gibi günden güne soluyor. Gerçi Roxy son günlerde ona karşı eskisinden daha dikkatli ve hatta (Aman Allah bozmasın!) daha şefkatli bile denebilir ama bu işin sonu nereye varacak?</p>

  <p><br class="chapter" /></p>

  <p class="normal1">Necla, şiddetli bir baş ağrısıyla yeni evindeki büyük odada yatıyor. Odaya girdiği zaman pencereye asılı, mahfazası içinde bir Kuran ile kehribar bir tespih bulmasın mı! İşte o menhus ihtiyarın bir planı daha. Kuranıkerim olmasaydı hepsini tutar denize atardı ama o uşak parçası yüzünden günaha girmeye niyeti yok. İkisini de kâhyaya teslim ediyor, Ali Yekta Bey’in unutmuş olduğunu, Kuran’ın ve tespihin konağa geri gönderilmesini emrediyor. Hem de derhal, derhal! Adam bunları alınca boş yere hayal kurduğunu anlayacak ve eğer aklı varsa bir daha kendilerine yaklaşmaya cesaret edemeyecek.</p>

  <p class="normal1">Necla başının bu kadar ağrımasında, dünkü ziyaretinin de etkisi olduğunu düşünüyor. Migrenini depreştiren bir ziyaret oldu bu. Kalkıp bunca zamandan sonra babasının annesinin evine gideceği, onlara bir iki hediye götüreceği tuttu.</p>

  <p class="normal1">Sonra annesinin ısrarlarına dayanamayıp akşam yemeğine de kaldı onlarda. Eğer Ömer’in o akşam önceden söz verilmiş bir iş yemeği olmasa böyle bir şey mümkün olmazdı ama sonunda bu rastlantı kendisinin de hoşuna gitti. Çünkü ne de olsa çocukluğunu ve genç kızlığını geçirdiği ev bir yandan içine sıkıntılar verse de bir yandan da eski hatıralarını canlandırıyor ve hayatta yaptığı bu muazzam sıçrayışın daha çok tadını çıkarmasını sağlıyordu. Yine de ne kadar uğraşırsa uğraşsın, giyimiyle, davranışıyla, kapıda bekleyen şoförü ve BMW’siyle o mahallede bir süperstar gibi görülüyor ama nedense annesiyle babasının bunu pek önemsemediği duygusuna kapılıyordu. Sanki hâlâ evin eski kızıydı o, “Necla Hanım” değildi. Durup durup rahat olup olmadığını, kocasının ona iyi muamele edip etmediğini sormaları ise sinir bozucu bir şeydi. Hatta yemekten sonra annesi mutfağa gittiğinde babası ona bir şeye ihtiyacı olup olmadığını sormuştu. Kendisini kocasının parasına muhtaç hissetmesinmiş, ne de olsa arkasında ailesi varmış, dara düşerse babasının biriktirdiği parayı kullanabilirmiş.</p>

  <p class="normal1">Necla bu sözlerden önce dehşete düştü, sonra da içine bir acıma duygusu yayıldı.</p>

  <p class="normal1">“Kaç para biriktirdin baba?” diye sordu.</p>

  <p class="normal1">Adam gururla, “bankada tam iki buçuk milyar lira”sı olduğunu söyledi.</p>

  <p class="normal1">Necla, “Acaba babam bunun İstanbul’un iyi lokantalarında bir akşam yemeği parası olduğunu biliyor mu?” diye düşündü. Önce bu uçurumdan dehşete düştü ama sonra nedense birdenbire babasının çelimsiz omuzlarına sarılıp ağlamaya başladı. “Sağ ol baba, sağ ol, teşekkür ederim!”</p>

  <p class="normal1">Annesi mutfaktan geldiğinde baba kızı birbirine sarılmış görünce bir anlam veremedi. Bunu Necla’nın evini özlemiş olduğuna yordu.</p>

  <p class="normal1">Necla dönüş yolunda “Zavallı iyi niyetli insanlar!” diye düşündü. Yürekleri temizdi ama başarısızlardı. Belki de bu yüzden tutturamamışlardı. Zayıflık yok dedi kendi kendine. Eğer kendini bırakırsan Ali Yekta Bey’e bile acımaya başlarsın sen. O ihtiyar kadına bile acırsın. Sert ol, zayıflık yok!</p>

  <p class="normal1">Hayatta bir baltaya sap olamamış, bütün ömrünü dar gelirli olarak geçirmiş bir adamın elindeki avcundaki tek parayı kızına vermek isteyişinde dokunaklı bir şey vardı, doğru, ama işte hepsi o kadar.</p>

  <p class="normal1">Ömer’in onu kurtarmış olduğu o fakir hayata bir daha dönmeye hiç niyeti yoktu. Bu hayatta iki tip insan vardı: Ezenler ve ezilenler! Kendisi bir daha hiçbir zaman ezilenlerden olmayacaktı. Okula giderken İstanbul’un pis gri yağmurları altında saatlerce otobüs beklemiş ve çamur sıçrata sıçrata önünden geçen otomobillerdeki insanların mutluluğunu gözlemişti. Her şey parayla oluyordu ve Ömer kendisine tapıyordu. Kocası, Ömer’i, her şeyi! Bu adamı o uşağa kaptırmayacaktı! Yarın o odanın eşyalarını taşıtacak ve orayı tamamen döşenmiş hale getirecekti. Kocasıyla gece gündüz sevişeceği “günah odası”nın kapısına kilit vuracaktı. Zaten yenilenme işlemleri de hemen hemen bitmiş sayılırdı.</p>

  <p><br class="chapter" /></p>

  <p class="normal1">Leyla Hanım odasının loşluğunda, sıcağa rağmen battaniyeyi çenesine kadar çekmiş yatıyor. Odanın karanlığı, kara düşüncelerini daha da koyulaştırmakta. Dışarıdan Cihangir’in bitmek tükenmek bilmeyen sesleri, uğultuları, müzikleri, kornaları, erkek ve kadın haykırışları geliyor. Musluklar uğulduyor, kapılar çarpılıyor. Burası onun ait olduğu bir yer değil. Yıllarca da yaşasa buraya alışamaz. Zaten alışması da gerekmiyor. Ama ne yapmalı? Sokağa mı düşmeli, Darülaceze’ye mi başvurmalı? Balkan gazisi dedesinin bu devlette hiç mi hatrı yok? Şehit dayısını hatırlayan kalmadı mı artık? Neredeyse gözyaşı dökecek, kendisini zor tutuyor. Lodosun kanatlandırdığı yüreğiyle hiçbir zaman olmadığı kadar kırılgan ve üzgün. Bir tek Roxy ona bebeği olacağı haberini verdiği zaman sevindi. Sahiden sevindi ve Roxy’nin boynuna sarılması yapmacık bir davranış değil, tam tersine yüreğinden taşan bir duyguydu. Aslında hayatı boyunca böyle gösterilerden kaçınarak yaşamıştı ama kız o kadar garip bakıyordu o da kendisini kıza o kadar yakın buluyordu ki ister istemez onun zayıf omuzlarına şefkatle sarıldı. Ama öte yandan biliyor ki bebek haberi onun evdeki konukluğunu daha da kısaltacak. Artık burada kendisine yer yok. Bunları düşünürken aklına Yusuf takılıyor. Daha bebekten haberi yok, baba olacağını bilmiyor. Ama zaten Yusuf’la Roxy evli değiller ki! Peki şimdi ne olacak? Bebek nüfusa nasıl kaydettirilecek? Leyla kendisinin garip nüfus kaydını düşünüyor. Bu kayıtta dedesinin çocuğu olarak görünmekte. Çünkü baba yok ortada. Bu babasızlık durumunun ona ömür boyu çektirdiği azabı da düşünmeden edemiyor. Çevresine örülen surları, onu topluma karıştırmayan, diğer insanlar gibi bir aile kurmasını engelleyen ve onu ömür boyu yalı bahçesindeki küçük evde yalnızlığa mahkûm eden lekeyi hatırlıyor. İngiliz’in işgal subayının piçi; böyle bir kıza kim yaklaşmak ister ki! Hangi aile gelip bu kızı oğluna isteyebilir? Elbette hiç kimse. Eğer kendisinin de normal bir babası olsaydı, belki o da zamanında Roxy gibi bir çocuk doğurabilirdi. O bebeğin kendi çektiği azabı çekmemesi için her şeyi yapacak ve Yusuf’a Roxy’yle hemen evlenmesini söyleyecek. Başka çareleri yok. Bebek için yapsınlar bunu.</p>

  <p><br class="chapter" /></p>

  <p class="normal1">Ömer otomobiliyle Boğaz Köprüsü’nü geçiyor, bu akşam Necla’yla yalıda buluşmayı kararlaştırdılar. Ortalığa karanlık çökmekte. Lodostan dolayı vapurlar çalışmıyor. Trafik başa çıkılacak gibi değil. Şoförü büyük bir ustalıkla şerit değiştirip boş bir geçiş bulmaya çalışsa da mümkün olmuyor.</p>

  <p class="normal1">Başını ovuşturarak “Ah baba” diye düşünüyor; “Ah baba, niye böyle yapıyorsun, niye hayatımı mahvetmeye çalışıyorsun? Sanki yarattığın kişiyi yok etmek ve ona verdiğin her şeyi geri almak ister gibisin.” Babasının Necla’yı en başından beri hiç sevmediğini düşünüyor. Yoksa Necla haklı mı? Babası onu hiç kimseyle paylaşmak istemiyor mu? Necla’nın yerinde hangi kadın olursa olsun böyle mi davranacaktı? “Ah baba” diye düşünüyor, “baba, niye bizimle birlikte oturmak için ısrar ediyorsun? Artık eski devirlerde olmadığımızı, herkesin karı koca çocuk olarak bölündüğünü bilmiyor musun? Konularımız ayrı, zevklerimiz ayrı, dünyalarımız ayrı; niye beni güç duruma düşürüyorsun?”</p>

  <p class="normal1">Son günlerde babasına hiç telefon etmedi, hatırını sormadı. O da onu aramıyor. Baba oğul belki de hayatlarında ilk kez inatlaşıyorlar. Bakalım ilk telefonu kim açacak? Babasını haksız bulmasına rağmen içi parçalanıyor Ömer’in. Babasına saygısızlık yapmak istemiyor, onu taparcasına seviyor sevmesine, bir dediğini ikiletmemek ve onu yaşlılığında rahat ettirmek istiyor ama bu sefer Necla haklı. Kimse artık anasıyla babasıyla oturmuyor. Belki de Necla’yla konuşup onu biraz yumuşatabilir. Belki de ihtiyara o büyük odayı değil de yalıdaki başka bir odayı verebilirler. Hatta –o anda gelen bir düşünceyle heyecanlanıyor– bahçe dibindeki müştemilatı babama verebiliriz; çok mu acayip bir fikir, olamaz mı? Yaşlı kadın orada nasıl yaşıyor idiyse babam da öyle yaşar. Evin hem içinde hem dışında... Bu parlak fikre dört elle sarılıyor. Bu işe Necla’nın aklını yatırabilirse o küçük evi babasının zevkine göre döşeyebilir. Onun her isteğini yapar. Keşke bu işi başarabilse.</p>

  <p><br class="chapter" /></p>

  <p class="normal1">Roxy odasında yatağın üzerine uzanmış dalga geçiyor, hayal kuruyor. Lodosun etkisini pek hissetmiyor, çünkü zaten midesi bulanmakta. Aile denilen kavramdan nefret ettiği için hiçbir zaman kendisini bir anne olarak düşünmedi ama şimdi elini karnının üzerine koyup oradaki canlıyı duymaya çalışıyor. Tohum düşmüş bir toprak gibi kabaracak, mayalanacak, özsularıyla tohumunu besleyecek, büyütecek ve sonunda yarılıp filiz verecek. Aynen böyle düşünüyor kendi hamileliğini; heyecan verici bir doğa olayı gibi. Belki de hayatında ilk kez içi mutlulukla, huzurla dolu. Yusuf’un haberi ve evlenme teklifini duyduğu zaman nasıl da şaşırdığını hatırlıyor. Zaten yüzünde her zaman şaşkın bir anlatım vardır bu çocuğun. İlk görüşte saf biri olduğunu anlarsın. Roxy yine de onu tanıdığı herkesten fazla seviyor.</p>

  <p class="normal1">Kulübe gelip onunla röportaj yapmak istediğini söylediğinde Roxy’nin içini mutlulukla doldurmuş olan adam. Çünkü daha önce hiç kimse Roxy’ye böyle bir şey önermedi, onu bir sanatçı yerine koymadı. Orada burada çaldıkları zaman pek dinleyen de olmadı. Büyük hayallerle geldikleri İstanbul barlarında bir isim yapamadılar kendilerine. <span class="ideitalik">Roxy and Other Animals</span> grubunu kimse duymadı. Bu yüzden parasız pulsuz da kaldılar tabii. Şimdi de paraları yok denecek kadar az; Leyla Hanım’ın verdiği parayla geçiniyorlar ama yakında Yusuf kadroya geçecek, tam bir gazeteci olacak.</p>

  <p class="normal1">Roxy bebeği Almanya’daki babası ile yolunmuş tavuk Ute’ye hiçbir zaman göstermeyecek, haber bile vermeyecek. Ne ona ne de diğer akrabalarına. Belki Leyla Hanım kendi çocuğuna ders verir ve bildiği dilleri, piyano çalmasını öğretir, kültürlü bir çocuk yetiştirmesine yardımcı olur. Kadın derya gibi. Sonra bu düşüncesine gülüyor. Kim bilir Leyla Hanım o yıllarda ne olur? Sonra onun söyledikleri aklına geliyor. Haklı! Yıllarca birlikte oturmalarına olanak yok ki. Hele bebekten sonra. Roxy artık bazı insanları seviyor olmanın sıcak mutluluğuna kaptırıyor kendisini. Leyla Hanım’ı seviyor, Yusuf’u seviyor, elbette en çok bebeğini seviyor. Acaba kızı mı olacak, oğlu mu? Birkaç aya kadar bunu öğrenir. Derken güzel oğlan ve kız isimleri düşünmeye başlıyor.</p>
</body>
</html>
