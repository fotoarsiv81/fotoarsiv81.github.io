<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_23"><br class="calibre3" />
  <br class="calibre3" />
  22</h1>

  <p><br class="chapter" />
  <br class="chapter" /></p>

  <p class="normal1">O akşam Leyla Hanım’ın başına öyle bir iş geldi ki sanki bütün yaşamı ters yüz oldu. Daha önce biri böyle bir duruma düşeceğini söylese ona deli gözüyle bakardı. O gecenin sonunda yatağa girdiğinde anneannesinin anlattığı bir masaldaki “Civcivli oldum, sivrikoz oldum / Gel oğlum gör beni, hokkabaz oldum” tekerlemesini aklından geçirmesine yol açan çılgın olay şöyle gelişti:</p>

  <p class="normal1">Kendisini duygusal ve bedensel açıdan hırpalayan o yorucu günün ardından Cihangir’deki eve döndüğünde, karşısında bir başka Roxy gördü. İçi içine sığmayan kız zıplayıp duruyor, sanki yürümüyor da dans ediyordu. Arkadaşlarına da bulaşmıştı bu sevinci, hepsi coşku içindeydi. Sanki birdenbire o uyuşuk, ağır çekim hallerinden kurtulmuş, canlanmışlardı ve ciltleri bile parlak bir hal almıştı.</p>

  <p class="normal1">Roxy eve giren Leyla Hanım’a, “Biliyor musunuz ne oldu?” diye sordu. Bir yandan da yaşlı kadının çevresinde zıp zıp zıplıyordu.</p>

  <p class="normal1">Bütün gün dışarıda yıpranan ve kendini hemen bir koltuğa atmaktan başka bir şey düşünmeyen yaşlı kadın, “Hayrola, ne oldu?” diye sordu.</p>

  <p class="normal1">Kız başladı nefes nefese anlatmaya. Leyla, Roxy’nin heyecanlanıp kendini bıraktığı zaman güzelleştiğini düşündü. Öyle anlarda yüzüne çocuksu bir ifade yerleşiyor ve yanakları kızarıyordu. İçindeki zehrin yüzüne vurmadığı ender anlardan biriydi bu da.</p>

  <p class="normal1">Beyoğlu’nun ünlü <span class="ideitalik">underground</span> gece kulüplerinin birinden aramışlardı. Bu gece sahneye çıkacak olan grup, solisti araba kazası geçirdiği için konsere gelemeyecekti. Son anda bir değişiklik yapmaları da zordu. Acaba sahneye çıkmak isterler miydi?</p>

  <p class="normal1">Roxy bu habere o kadar şaşırmış ve sevinmişti ki kaç lira vereceklerini bile sormadan hemen “Evet”i yapıştırmıştı. “Evet evet, çok isteriz. Kaçta gelelim? Ne kadar sahnede kalacağız?”</p>

  <p class="normal1">Şimdi de evde dolabı dağıtmış, nasıl bir giysiyle sahneye çıkacağına kafa yoruyor, bir yandan da çocuklarla repertuvarı konuşuyordu.</p>

  <p class="normal1">Leyla Hanım onları kutladıktan ve sahiden sevindiğini söyledikten sonra odasına gidip yatağın üstüne uzandı. Ama uyumak ne mümkün! Çocuklar avaz avaz bağırarak şarkı söylüyor ve piyanoda bir şeyler çalıyordu.</p>

  <p class="normal1">Buna rağmen, bir süre sonra salondan gelen seslere alıştı ve içi geçiverdi. Ne kadar uyuduğunu bilmiyordu; gözlerini açınca Roxy ve Yusuf’un başında dikilip kendisine baktığını gördü. Hemen doğrulmaya çalıştı.</p>

  <p class="normal1">Yusuf, “Umarım sizi biz uyandırmadık. Sizden bir ricamız var” dedi. “Dilerim kırmazsınız.”</p>

  <p class="normal1">“Elimden gelen bir şeyse...” diye mırıldandı Leyla Hanım.</p>

  <p class="normal1">Roxy, “Bu gece kulübe gelip sahnede bizi izlemenizi istiyoruz” dedi. Sonra da, “Çok istiyoruz!” diye ekledi.</p>

  <p class="normal1">Leyla Hanım için acayip bir şeydi bu; öyle bir kulübe nasıl adımını atar, orada ne yapar, bilemiyordu. Daha doğrusu “öyle bir kulübün” nasıl olduğu hakkında da bir fikri yoktu.</p>

  <p class="normal1">Ama çocuklar o kadar ısrar etti, o kadar üstüne düştü ki bir süre sonra onlara “Hayır” demenin imkânsızlığını kavradı.</p>

  <p class="normal1">Aslında yaşının oraya uygun olup olmamasının bir önem taşımadığını, gece yarısına doğru kulübe gittiklerinde görecek ve rahatlayacaktı. Kulüp o kadar karanlıktı ki kimse kimseyi görmüyordu. Büyük, hangar gibi bir salonda gölgeler göze çarpıyor, sahneden kulakları sağır edecek kadar yüksek bir davul sesi geliyordu. Telaşlandı, eli ayağı dolaştı, yüreği çarpmaya başladı. Buraya gelmenin insanlara ne gibi bir zevk verdiğini, gençlerin niye böyle yerlerde toplandığını düşünmeye koyuldu. Davulun yüksek frekansı beynini zonklatıyor, her yerini zangırdatıyordu.</p>

  <p class="normal1">Bir müddet sonra sahneden, <span class="ideitalik">Roxy and Other Animals</span> grubunun anonsu yapıldı ve heyecan içindeki Roxy ile arkadaşları sahneye fırladı.</p>

  <p class="normal1">Yine aynı yüksek davul, klavye ve ortalığı titreten bir elektrobas eşliğinde Roxy, konuşur gibi, tekerleme gibi bir şeyler söylemeye başladı. Leyla Hanım yanındaki Yusuf’u görmese bile heyecanını hissedebiliyordu.</p>

  <p class="normal1">Birinci parça bittikten sonra Roxy, “Şimdi sahneye grubumuzun en genç üyesini çağırıyorum” dedi ve böylece Leyla Hanım’ı kulübe getirmekteki gizli amaçları ortaya çıkmış oldu.</p>

  <p class="normal1">“Büyük bir piyanist. Leyla Bosnalıııııııı!”</p>

  <p class="normal1">Çocuklar “Huuu!” diye bağırdılar. Leyla Hanım’ı ateş bastı, ne yapacağını bilemedi ama birileri tarafından neredeyse sürüklenerek karanlık bir yerlerden geçirildiğini ve iki koluna girilerek merdivenlerden çıkarıldığını fark etti. Gözüne dikilen bir ışıldak onu kör ediyor, bir şey görmesini engelliyordu. Kulağına alkış ve bağırma sesleri geldi. Biri tarafından klavyenin önüne oturtuldu. Başı dönüyor, midesi bulanıyordu. Oraya yığılıp kalacakmış gibiydi. Roxy’ye çok kızıyor ve kendisini bu duruma düşürmesini anlayamıyordu. Alkışlar ve tezahürat gittikçe yükseldi. Herhalde sahnede o yaşta bir kadını görmek, seyircileri bu denli heyecana getirmişti. Leyla Hanım mide bulantısını bastırarak parmaklarını klavyenin tuşları üzerinde hafifçe gezdirdi. En ufak dokunuşunun bile müthiş büyüdüğünü, yeri göğü kapladığını ve koca salonda yankılandığını duyunca iyice ürktü. Bu kadar gürültüyü kendisi mi yapıyordu?</p>

  <p class="normal1">Yavaş yavaş seyircilerin gürültüsü kesildi, ortalığı bir sessizlik kapladı. Leyla Hanım tuhaf bir duygu içindeydi. Onca insanın içinde, hiç alışık olmadığı gürültülü mekânda kendini üzerine ışıldaklar dikilmiş durumda bulduğuna inanamıyor, içten içe bunu yapanlara kızıyordu. Ama çaresizdi şimdi. Ne yapabileceğini bilmiyordu. Doğrulup oradan inmeye kalksa, kendi başına beceremez, merdivenleri bile göremezdi.</p>

  <p class="normal1">Sanki Paşa Dedesi, anneannesi, öbür yakınları oraya toplanmış, bakışlarını onun üzerine dikmiş, “Orada ne yapıyorsun öyle!” diyorlardı. “Yaşına başına, aile şerefimize uygun mu? Bir de utanmadan soyadımızı anons ettiler.”</p>

  <p class="normal1">Boynunda şahdamarının atışını hissetmeye başlamıştı ve bir sıcaklık kaplıyordu her yerini. Yine her zamanki gibi içinde, “Benim suçum yok!” savunması kıpırdanıyordu. “Nasıl bir oldubittiye getirdiklerini gördünüz. Buraya gelmeyi ben mi istedim? Evden çıkarılmayı, Cihangir’e düşmeyi ben mi arzuladım? İnsanın başına hiç beklemediği şeyler de gelebiliyor demek ki!”</p>

  <p class="normal1">“İyi ama ilk attığın adımın seni nerelere götüreceğini hesap edip ona göre davranacaksın. Böyle öğretilmedi mi sana? Bu dünyadaki her trajedi, küçük ve masum bir adımla başlar.”</p>

  <p class="normal1">“O zaman ineyim” diye mırıldandı. “O zaman buradan inip gideyim. Zaten ne işim var ki buralarda!” Gözlerinden iki damla yaş yuvarlandı.</p>

  <p class="normal1">Yerinden doğrulur gibi olduğu anda, iki elin omuzlarından bastırdığını hissetti Leyla Hanım. Roxy kulağına “Ne olur bir şey çalın!” diyordu. “Size yalvarıyorum, tuşlara dokunun. Evde yaptığınız gibi. Bunda ayıp bir şey yok ki. Müzik her yerde müzik değil mi! Ne olur kırmayın beni.”</p>

  <p class="normal1">Bu sözler üzerine Leyla Hanım kendini topladı, derin bir nefes aldı ve Beethoven’in “Ay Işığı Sonatı”nı çalmaya başladı. Nasıl da yüksek çıkıyordu klavyenin sesi. Bütün dünyayı dolduruyor gibiydi. Parmakları, yılların ustalığı ve rahatlığıyla tuşlara yumuşak dokunuşlar yapıyor ve bu ses neredeyse bütün evrene yayılıyordu. Fraulein Anneliese tepesine dikilmiş, ellerini kontrol ediyordu. Hiçbir zaman beğenmezdi zaten çaldıklarını; tatmin olduğu, “Bravo!” dediği hiç görülmemişti. Parçayı bitirdiğinde önce bir sessizlik oldu. Leyla Hanım başını kaldırmadan, hiçbir yere bakmadan oturmasını sürdürdü. Sonra kulakları sağır edecek kadar yüksek bir alkış patladı. Seyirciler kendinden geçmiş, “Bravo, bravo!” diye haykırıyordu. Şaşırdı, sevindi, heyecanlandı; oturduğu tabureden düşecekmiş gibi oldu. Farlara yakalanmış bir tavşan gibi, o kör edici ışığa kısılıp kaldığını fark ediyordu. Ama sonunda kendini toplayıp hafif bir baş selamı vermeyi ve gülümsemeyi başardı. Terlemişti. Öleceği aklına gelirdi de yalnız geçen bir ömürden sonra böyle bir durumla karşılaşacağı gelmezdi. Seyirciler şimdi el çırpıyor, “Bi daha, bi daha!” diye bağırıyordu. Çaresizlik içinde bakınıp Roxy’yi görmeye çalıştı ama göremiyordu. Ortalıkta ekşi bir koku vardı. Birdenbire davulun ve basgitarın gökgürültüsünü hatırlatan seslerle çalmaya başladıklarını duydu. Evde kendisine akorlarını sordukları parçayı çalıyorlardı. “Kulaklarım için bu gürültü çok fazla!” diye geçirdi içinden. Birden kulağında sıcak bir nefes duydu. Başını çevirdi, Roxy’yi gördü; kız ona bir şeyler söylüyordu ama ne kadar bağırırsa bağırsın Leyla Hanım’ın onun ne dediğini anlaması mümkün değildi. Sonra Roxy elleriyle piyano çalmasını işaret etmeye başladı. O gürültülü parçada da çalmasını istiyordu! Leyla Hanım çaresiz gözlerle ona baktı; yüreği küt küt atarak çocuklara öğrettiği akorları hatırlamaya çalıştı. Sonra basgitara göre tamamen doğaçlama çalmaya başladı. Seyirci neredeyse çıldırma derecesine gelmişti, avuçları patlayana kadar alkışlıyordu. Belki de dünyada ilk ve son kez, beyaz saçlı yaşlı bir hanım, çılgın bir hip-hop parçasına eşlik ediyordu. Bu gösteri yıllarca anlatılmaya değerdi doğrusu.</p>

  <p class="normal1">Leyla’nın yanından ayrılan Roxy parçasını söylemeye başladı. Sert bir sesle, kelimeleri tıkır tıkır birbirine ekleyerek bir şeyler haykırıyordu. Leyla Hanım, çaldıkça yabancılık hissinin kaybolduğunu hatta tuhaf bir biçimde bu işten zevk almaya başladığını gördü. O da kendini ritme kaptırmıştı ve parmakları tuşlar üzerinde âdeta uçuyordu. Ne çalacağını o bilmese bile parmakları biliyor ve içine işlemiş olan ritim ve armoni duygusuyla dinleyicileri çıldırtacak sesler çıkarıyordu. Bu yüzden parça bitip de herkes ayağa fırlayarak alkışlamaya başladığında, kan ter içinde olmasına rağmen gülümsemeyi başardı. Roxy yanına gelip onu elinden tutarak ayağa kaldırdığında, gözünün önünde gölgeler oynaşıyordu. Gençler alkış, ıslık ve haykırışlarla yeri göğü birbirine katıyordu. Leyla Hanım bu geceyi ömrü boyunca unutmayacaktı herhalde.</p>

  <p class="normal1">Yine çocukların kollarında merdivenlerden indi, neredeyse sürüklenerek dışarı çıkarıldı. Kendisini son derece bitkin hissediyordu. Bıraksalar oraya yığılıp kalacaktı. Bir an önce eve gitmekten başka hiçbir isteği yoktu.</p>

  <p class="normal1">Durumu çocukları da korkuttu. Kulübün girişindeki sakin koridora oturttular onu. Soluğu ağzına sığmıyordu sanki. Çantasından bir dilaltı hapı çıkarıp aldı. Gözlerini kapattı ve bir süre solgun benziyle öylece oturdu. Çocuklar ve daha çok da Yusuf, müthiş bir suçluluk duygusu içinde sessizce bekliyorlardı. Yusuf yaşlı kadını böyle bir serüvene sürükleme çılgınlığını nasıl yapabildiğini anlamıyordu. Galiba her şeyde olduğu gibi, bu işte de Roxy’nin heyecanına fazla kaptırmıştı kendini. Ama bir gençlik heyecanıyla yapılan bu hareket, kadıncağızın hayatına mal olabilirdi.</p>

  <p class="normal1">Gecenin sonunda Leyla nihayet yatağına uzandığı zaman, uykuya dalmadan önce hissettiği şey, bir utanç ve “Yanlış yaptım!” duygusu oldu.</p>

  <p class="normal1">Ertesi gün Roxy kulüp sahibinden devamlı çalışmak için bir öneri aldı. Ama bir tek koşulları vardı. O yaşlı hanım da kendileriyle sahneye çıkacaktı. Kulüp sahibi, bunun dünya çapında bir gösteri olacağını, hep birlikte hip-hop tarihine geçeceklerini düşünüyordu.</p>

  <p class="normal1">Ama tabii ki bu proje hiçbir zaman gerçekleşmedi ve Leyla Hanım, onca insanın önünde böyle acayip bir şey yapmanın yorgunluk ve utancını uzun süre üstünden atamadı.</p>

  <p class="normal1">Anneannesinin anlattığı eski bir Rumeli masalında geçen tekerleme sabaha kadar kafasında döndü durdu. Masalda kötü kalpli gelinin tavuk kümesine kapattığı dertli bir ana, oğluna şöyle sesleniyordu: “Civcivli oldum, sivrikoz oldum /Gel oğlum gör beni, hokkabaz oldum.”</p>

  <p class="normal1">“İşte” diye düşünüyordu Leyla Hanım, “Sanırım, ben de aynen bu duruma düştüm. Bu yaşımdan sonra hokkabaz oldum. Masaldaki kadından tek farkım ise bir oğlumun olmaması.”</p>

  <p class="normal1">O gece fark ettiği bir başka ilginç şey de ailesindeki kayıpların yaşları olmuştu. Sahnedeyken bütün ölülerini görmesi garip olmasına garipti zaten. Dedesi, anneannesi, dayısı, annesi, İngiliz babası onunla birlikte sahneye çıkmış, suçlayıcı bakışlarını onun üstüne dikmişlerdi. Bembeyazdı yüzleri. Ama işin daha da garibi, Büyük Hanım’ın onların yaşlarını fark etmiş olmasıydı. Hepsi kendisinden gençti artık. Dedesi ile anneannesinin yaşları ona yakındı ama babası, annesi ve dayısı, Roxy ile arkadaşları gibi görünüyordu. Kendisiyle kıyaslanırsa, yeniyetme sayılabilecek kadar genç ölüler...</p>
</body>
</html>
