<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_13"><br class="calibre3" />
  <br class="calibre3" />
  12</h1>

  <p><br class="chapter" />
  <br class="chapter" /></p>

  <p class="normal1">Kimilerine göre Anadolu yakasının en güzel iki binasından biri Kuleli Askeri Lisesi ise öteki de Selimiye Kışlası’dır. İşte bu görkemli kışlanın önüne demirleyen Mısır gemilerinden birinden kaçan fareler olmasaydı, Bosnalı Abdullah Avni Paşa ailesinin hikâyesi de bambaşka bir biçimde gelişecekti. Mütareke yıllarıydı, İstanbullular sisli ve yağmurlu bir kasım sabahı uyandıklarında, İngiliz ve Fransız askeri gemileriyle karşılaştılar. Şehir işgal ediliyordu, İngilizlerin ilk gelişi değildi bu. Yalnız, geçen sefer Kırım Savaşı dolayısıyla dost olarak gelmişler ve İstanbul’da uzun süre kalmışlardı. Hatta briç oyuncuları arasında bu oyunun İstanbul’da beklemek zorunda kalan ve canları sıkılan İngiliz subayları tarafından icat edildiği rivayet olunurdu. Onlara göre <span class="ideitalik">bridge</span> ismi de Galata Köprüsü’nden geliyordu. Sonra birileri çıkıp briç oyununun Finlandiya gemilerinde icat edildiğini öne sürdü ama bir kez duyulan güzel bir hikâyenin bir daha unutulmadığını da herkes bilirdi.</p>

  <p class="normal1">Açlık ve kıtlığa karşı Osmanlı şehri İskenderiye’den İstanbul’a zahire taşıyan gemiler, aynı zamanda istenmeyen yolcular da getirdi. Ambarlarda İstanbul’a gelen fareler Galata ve Selimiye Kışlası önlerine demirleyen gemilerden karaya çıkarak değdikleri yere kara ölümün damgası olan veba mikrobunu bulaştırmaya başladı. Vebanın kaynağı uzun süre anlaşılamadı. Neden sonra, gemiler ile kara arasındaki sandal irtibatı akla geldi. Çünkü Selimiye Kışlası yakınındaki fırına da veba mikrobu bulaşmıştı. Türk sıhhiye subaylarından biri bu mikrobun gemilerdeki farelerden gelebileceğini akıl etti ve durumu saptamak için koskoca Selimiye Kışlası’nda sıkı bir araştırmaya girişti. Kışlayı köşe bucak arıyor, düşüncesini güçlendirecek bir delil bulmaya çalışıyordu. Bu delil de olsa olsa fare ölüleri olabilirdi. Hüseyin Ferit adındaki bu akıllı sıhhiye subayı, Bosnalı Abdullah Avni Paşa’nın kardeşi Ali Rıza Paşa’nın oğluydu. Ailenin birçok erkek üyesi gibi Ali Rıza Paşa da imparatorluğun birçok cephesinde devam eden yıldırıcı savaşlarda ömrünü geçirdikten sonra, yine aile geleneğine uyarak Balkan Harbi’nde şehit düşmüştü.</p>

  <p class="normal1">Hüseyin Ferit aradığı delili bulmakta gecikmedi. Kışlanın bodrumunda kaskatı kesilmiş fare ölülerine rastladı ve bunları torbalara koyarak laboratuvara gönderdi. Buluşundan öylesine emindi ki laboratuvar sonuçlarını bile beklemeden, kara ölümü İstanbul şehrinden def edebilmek için harekâta girişti. Büyük bidonların içine yarı yarıya petrol ve arap sabunu koyup bunları karıştırarak kışlanın en kuytu köşelerinin bile bu karışımla yıkanması emrini verdi. Gel gelelim bu işte büyük bir zorlukla karşılaştığı için, kışlanın yıkanması başladığı günün akşamı durduruldu. İstanbul’daki birçok önemli yer gibi Selimiye Kışlası da bir İngiliz subayının yönetimi altındaydı. Throllope adındaki bu yüzbaşı kışlanın yıkanmasına karşı çıkıyor ve saçma sapan bir önlem olarak gördüğü bu işlemi yasaklıyordu. Ona göre bu şekildeki bir mücadele bilimdışıydı. Hüseyin Ferit ise yaptığı işin doğruluğundan emindi ve salgın hastalığı daha da büyümeden önlemek istiyordu. Bu amaçla amcası Avni Paşa’ya gidip durumu anlattı, yardımını rica etti.</p>

  <p class="normal1">Leyla Hanım’ın dedesi Abdullah Avni Paşa’nın bu işe karışması için birçok neden vardı:</p>

  <p class="normal1">Birincisi, şahadetini düşündükçe hâlâ içini sızlatan küçük kardeşi Ali Rıza Paşa’yı çok severdi. Yeğeninin yardım talebini geri çeviremezdi.</p>

  <p class="normal1">İkincisi, İstanbul halkını veba illetinden kurtaracak bir tedbirin savsaklanmasına tahammül edemeyecek kadar vatanseverdi.</p>

  <p class="normal1">Üçüncüsü de, uzaklardan gelerek kendi nazlı şehirlerini işgal etmiş ve neredeyse “Dağdan gelen bağdakini kovar!” misali Türkleri hor gören burnu havada İngiliz subaylara çok kızıyordu.</p>

  <p class="normal1">Bu yüzden çok sevdiği ve arada bir arkadaşlarıyla briç oynadığı Cercle d’Orient’a bile artık gitmiyor, işgal subaylarının aşağılayıcı ve hakaret edici muameleleriyle karşılaşmamak için neredeyse evden çıkmıyordu. Ama yeğeninin ilettiği bu önemli iş için çıktı, sırmalı paşa üniformasını giydi, kupa arabasına bindi ve doğruca Harbiye Nezareti’ne gitti. Bir imparatorluk kaybeden nesil olarak, bu makamlara gitmeye bile utanıyordu artık. İçinde derin ve onulmaz bir yara açılmış, bunun etkisi de paşanın ela gözlerine hiçbir zaman değişmeyen bir kırgınlık ifadesi olarak yerleşmişti. Ona kalsa bırakın Harbiye Nezareti’ne gitmeyi, yalısının bahçesinden bile çıkmazdı ama bu sefer mecburdu.</p>

  <p class="normal1">Kendisini saygıyla karşılayan Harbiye Nazırı’na durumu anlattı. Bunca felaket yetmezmiş gibi İstanbul halkının başına veba mikrobu saran farelerden söz etti ve yeğenine yardım edilmesini rica etti. Harbiye Nazırı sıkıntıyla kımıldadı yerinden. İşgal kuvvetlerine söz anlatmanın ne kadar zor olduğunu biliyor ve bu işlere karışmak istemiyordu ama bir yandan da anlı şanlı Balkan gazisi paşanın hatırı vardı. Ayrıca vebadan o da korkuyordu.</p>

  <p class="normal1">Nazır, elinden geleni yapacağına söz vererek paşayı uğurladı.</p>

  <p class="normal1">Bu olayın ertesi günü öğleye doğru, yalının midye kabukları yapışmış rıhtımına, işgal kuvvetlerine ait bir motor yanaştı ve bir İngiliz teğmen enerjik bir hareketle karaya atlayarak Abdullah Avni Paşa ailesinin kaderine girmiş oldu.</p>

  <p class="normal1">Robert Whitaker adlı teğmen, yanında bir tercümanla gelmişti, Harbiye Nezareti’nin ricası üzerine veba olayını incelemesi talimatını veren komutanının emrini yerine getiriyordu.</p>

  <p class="normal1">Paşa, olayı anlatması için yeğeni Hüseyin Ferit’i de çağırtmıştı. Robert Whitaker yalının selamlık bölümünde kabul edildi. Kahve ikramından sonra konuya girildi ve Hüseyin Ferit hararetli bir biçimde veba tezini, İskenderiye’den gelen mikroplu fareleri anlatmaya koyuldu. Bu arada tuhaf bir şey gözlerine çarptı. Söylediklerini İngilizceye çeviren tercüman, Türk subayın sözlerini alaylı bir tavırla aktarıyor ve bazen de açık açık gülüyordu. Bunun üzerine sinirleri bozulan Hüseyin Ferit anlatmayı kesti ve sert bir edayla tercümana kim olduğunu sordu, İstanbullu muydu, ne iş yapardı, kimlerdendi? Tercüman kimliğini açıkladı; İstanbul’a yerleşmiş bir Bulgar ailenin çocuğuydu. Adı Boris Palenko’ydu.</p>

  <p class="normal1">Bunun üzerine ömrünün uzun yılları Bulgar komitacılarıyla savaşta geçmiş olan paşa tepki gösterdi, bu adamı evinde görmek istemediğini, varlığına bir dakika daha tahammül edemeyeceğini, eğer icabını yerine getirmezlerse komitacıyı bizzat def edeceğini söyledi.</p>

  <p class="normal1">Hüseyin Ferit, adamın sözlerini doğru tercüme etmediğini haykırıyor ve Bulgar ’ın bu alaylı gülüşleri süresince kim bilir kaç İstanbulluya daha veba mikrobu bulaştığını bilmediğini söylüyordu.</p>

  <p class="normal1">Bu kavga üzerine Teğmen Robert Whitaker, tercümanı evden göndermek zorunda kaldı. Ev sahiplerinden özür dilemeye çalışıyor ama hiç Türkçe bilmediği için bunu yapamadan, sadece bu ülkede de kullanıldığını bildiği “Mersi, mersi!” kelimelerini tekrarlıyordu.</p>

  <p class="normal1">Temiz yüzlü, açık renk gözlü ve hülyalı bakışlı bir teğmendi.</p>

  <p class="normal1">Teğmenle anlaşamayan ve çaresiz kalan paşa, kızı Handan’ı çağırmaları talimatını verdi. Yabancı mürebbiyelerden anadili gibi İngilizce, Fransızca ve Almanca öğrenmiş olan Handan’ın güvenilir tercümanlığına sığınmak en akılcı yoldu.</p>

  <p class="normal1">Biraz sonra Handan geldi. Başında saçlarını kapatmaya yetmeyen, hafiften iliştirilmiş bir ipek eşarp vardı. Teğmen, Handan’ın hayretle açılmış gibi görünen iri gözlerini görünce yerinden kalkıp zarif bir reveransla genç kızı selamladı.</p>

  <p class="normal1">Handan akıcı bir İngilizce konuşuyor ve amcasının oğlu Hüseyin Ferit’in anlattıklarını büyük bir ikna gücüyle çeviriyordu. Konuşurken doğrudan doğruya teğmenin gözlerinin içine bakıyor, bakışlarını hiç kaçırmıyordu. Öyle ki teğmen bu genç kızın ısrarlı bakışları karşısında ne yapacağını bilemedi. Yıllardır kafasında bin bir gizemli kılığa büründürdüğü “Şark kadını”nın yakın mesafeden doğrudan doğruya gözlerinin içine bakmasının verdiği bir sarhoşluğa yakalandı. Bu sarhoşluğun içinde Boğaziçi’nin esrarlı güzelliği, bahçeden yayılan mis gibi taflan, yasemin, ıhlamur kokuları, ilk kez bir Osmanlı evinde bulunuyor olup mangala sürülen cezvede yapılan kahveyi içmek ve genç kızdan kendisine doğru dalga dalga gelen cazibe de vardı.</p>

  <p class="normal1">Teğmen o gün yalıdan bu sarhoşluk içinde ayrıldı. Rıhtımdan kendisini getiren motora atlarken gelişinde olduğu kadar enerjik ve güvenli değil, tam tersine dalgındı. Motor uzaklaşırken ters oturup yalıyı seyretti. Suların ışıltısıyla aydınlanan pencerelerde, etkisinden kurtulamadığı genç kızın hayalini bir kez daha görmeyi diledi. Göremedi. Çünkü Handan da o sırada bürümcük bir perdenin arkasına gizlenmiş, kendisini ele vermeden bu yakışıklı ve gözleri gökyüzündeki uçarı bulutları çağrıştıran genç teğmeni seyrediyordu.</p>

  <p class="normal1">Teğmen komutanlığa dönünce raporunu verdi. Türk sıhhiye subayının anlattıklarının son derece akla uygun olduğunu, vebayı önlemek için alacağı tedbirlere izin verilmesi gerektiği görüşünü dile getirdi. Bu arada kendisi de konuyla yakın ilgisini sürdürebilir ve Türk subayının yaptıklarını sık sık denetleyebilirdi.</p>

  <p class="normal1">Aklından Hüseyin Ferit’le her gün görüşmek geçiyordu ama bunun uygun olamayacağını hissettiği için iki günde bir Selimiye Kışlası’na ya da yalıya gitmeye karar verdi. Kışlada da yalıda da yetenekli Handan Hanım tercümanlık yapacaktı nasılsa.</p>

  <p class="normal1">Gerekli izinleri aldıktan sonra Teğmen Whitaker ’ın içi içine sığmaz oldu.</p>

  <p class="normal1">Mümkün olsa daha o akşamüstü Boğaz’ın suları menekşelenirken motora atlayıp yalıya gidecekti. Ama kendisini tuttu ve izin verildiğini müjdelemek için ziyaretini ertesi güne erteledi. Her gün yaptığı gibi kahverengi maroken kaplı defterine izlenimlerini yazmaya koyuldu.</p>

  <p class="normal1">Robert, ilk günler, bu ilginç ve masalımsı Doğu şehrine nasıl sürüklendiğini anlayamamış ve denizci olarak dünyayı gezmek isterken bir anda Fransa’yla birlikte savaşa sürüklenen İngiltere’nin askeri olarak kendisini buralarda bulmuştu. Gerçi maceraperest ruhuna böylesi uygun gelmişti ama öğrencilik döneminde bir falcı bu olasılığı dile getirse, mümkün değil inanmazdı.</p>

  <p class="normal1">Dünyanın bu bölgesi, Hampshire’a bağlı Winchester ’da geçen çocukluğu boyunca seyrettiği güzelim yeşil tepelerden, nemli çayırlardan çok farklıydı. South Downes denilen tepelerin ötesinde, Britanya adasını Avrupa’dan ayıran kanal vardı.</p>

  <p class="normal1">Gemicilik işindeki ailesi, epey yüksek olan okul masraflarını karşılayacak kadar varlıklı olduğu için Robert’ı High Field hazırlık okuluna göndermişti. Okul sadece büyük ve muhteşem binasıyla değil ragbi hokey ve kriket takımlarıyla da ün kazanmıştı.</p>

  <p class="normal1">Robert okula başladığı ilk hafta, pusuladaki yönlere göre adlandırılmış sekiz yatakhanenin koridorlarında siyah giysileriyle, geniş kenarlı siyah şapkalarıyla dolaşan öğretmenlerden ürkmüş ama hiçbirinden Miss Hodgstone kadar korkmamıştı. Akşam yemeğinden sonra iki yardımcısıyla öğrencileri devralan ve sabah kahvaltısından önce sıra olmuş çocuklara kulak ve burun muayenesi yapan Miss Hodgstone, çocukluk yıllarının karabasanı olmuştu.</p>

  <p class="normal1">Robert’ın High Field okulunda geçirdiği beş yıldan aklında en çok kalan şey soğuktu. Çünkü Britanya geleneklerine göre okul dediğin sert, ciddi ve soğuk olmalıydı. Robert birçok gece üstündeki giysiyle olduğu gibi yatağa girmeyi denemişti ama bu işin tatsız tarafı, Miss Hodgstone yatakhaneyi teftişe gelmeden önce başlayan yastık kavgasında soyunmayı hatırlamaktı.</p>

  <p class="normal1">Robert Whitaker okulu yüksek derecede tarih ve coğrafya notuyla bitirdikten sonra, beş kıtaya yelken açan büyük gemilerle dolu bir liman şehri olan Southampton’daki okula gönderildi. Okulu bitirdiği zaman dünyanın bütün denizlerini ve en ilginç şehirlerini görmek amacıyla denizci olmaya karar vermişti ama esen savaş rüzgârları onu asker olarak İstanbul’a gönderdi.</p>

  <p class="normal1">Şimdi de bu şehirde kaderinin değiştiğini hissediyor ve adının Handan olduğunu öğrendiği genç bir kızın derin bakışlarıyla sarsılıyordu. Bu şehre geleceğini tahmin edemeyeceği gibi, Müslüman bir kıza, hem de bir paşa kızına âşık olacağını da hiç düşünemezdi ama hayat planlara göre ilerlemiyordu işte.</p>

  <p class="normal1">Teğmen Robert Whitaker o hafta Handan’ı iki kere daha gördü. Aralarındaki çekim öyle bir hale geldi ki artık birbirlerinin yüzüne doğru dürüst bakamıyorlar, heyecandan alev alev yanan yüzleriyle başka bir atmosfere ait olduklarını belli ediyorlardı. Bir gün Handan’ı en yakın arkadaşı Yüzbaşı Bennett’in de görmesini isteyerek onu da yalıya sürüklemişti. Paşa ailesiyle birlikte bahçede manolya ağacının dibinde resim çektirmişlerdi. Bu arada elden ele kâğıt geçirmeler de başlamıştı. Önce bir iki şiir: Wordsworth’ten, Nigâr Hatun’dan dizeler, sonra randevu günü ve saati.</p>

  <p class="normal1">Bir gece Robert, ancak bir âşığın göze alabileceği bir çılgınlık yaparak paşanın yalısını yoldan ayıran duvarı gizlice aştı ve bahçenin dibindeki müştemilatta Handan’la buluştu. Bu randevu daha önce paşanın huzurundaki resmi görüşmelerin sonuncusunda, Robert’ın Handan’ın eline tutuşturduğu bir kâğıttaki mesaj sayesinde gerçekleşebilmişti. Mesajda, “Yarın gece saat 12, bahçe duvarının dibi” deniyordu. O gece de İstanbul’un namlı yağmurlarından biri başlamasın mı! Bazen Boğaziçi’ne yağmur bir hışım gibi iner ve yer gök gözden silinir. İliklerine kadar ıslanmasına rağmen Robert bunu bir nimet olarak görüyordu, çünkü bu yağmurlarda göz gözü görmez ve sokaktan geçen gölgeler bile neredeyse fark edilmezdi, ayrıca herkes evine kaçmış olurdu. Handan’ın bu mesaja nasıl cevap vereceğini, gelip gelmeyeceğini bilmiyordu ama son görüşmelerinde aralarında öyle görünmez, güçlü bir bağ oluşmuştu ki ister istemez mıknatıs gibi birbirlerine çekiliyorlar ve o havanın etkisinden uzun süre kurtulamıyorlardı. Robert, Handan’ın da aynı biçimde kendisine doğru çekildiğini biliyordu çünkü artık yüzü kızarmadan, alev alev olmadan ona bakamıyor, sesi ve elleri titriyordu. Buna rağmen bu büyük tehlikeyi göze alıp alamayacağı belli değildi. Çünkü İstanbul’daki bir işgal kuvvetleri subayının, bir paşanın bahçesine girip kızıyla gizlice buluşması görülmüş şey değildi. Ama kanının kaynaması korkusuna galebe çaldı, ölüm cezasını bile göze alarak bahçeye girdi.</p>

  <p class="normal1">Robert, Handan’ı daha görmeden önce hissetti, kızın elinden tutup kendisini o küçük eve götürdüğünü fark ediyordu. Hiçbir şey konuşmadan, tek bir söz etmeden öpüşmeye başladılar. Sadece soluklarının sesi duyuluyordu. Birkaç dakika içinde Robert kendini sevgilisinin sıcak gövdesinin içinde eriyip giderken buldu. Kızın kokusuyla ve dişi sıcaklığıyla kendini kaybetmiş durumdayken kavuşma denilen esrimenin doruklarına çıktı. Handan minik iniltilerle sarsılırken o hiçbir şey düşünemedi, çünkü gövdelerinin istekleri aklın erişemeyeceği bir hızla birleşiyordu. Bu zevk gecesi, sabahın ilk saatlerine kadar sürdü. Üç kez daha seviştiler. Hiçbir şey konuşmadılar. Sevişmedikleri zamanlarda da birbirlerinin vücuduna sarılmış olarak yatıyorlardı. Şafak sökerken pencerelerden çıplak gövdelerinin üzerine düşen soluk ışık ayrılmaları gerektiğini hatırlattığında, ölüm saatleri gelmiş gibi acıyla sarsıldılar.</p>

  <p class="normal1">Sonraki günlerde ikisi de günün ve gecenin her anında birbirlerini özlüyor, ruh ve beden olarak bir bütün olma isteğinin yakıcılığında kavrularak hasret çekiyorlardı. Handan, evin içinde lodos çarpmış gibi dalgın dalgın gezer oldu. Annesi onu iki kere odasında hıçkırıklara boğulmuş olarak buldu ama ne kadar sıkıştırdıysa da ağzından bir laf almayı başaramadı. Kendisine söylenen sözleri duymuyor, evin duvarlarına boş boş bakıyordu Handan.</p>

  <p class="normal1">Hamileliğin ilk belirtileri ortaya çıkıncaya kadar iki kez daha buluştular ve mucize eseri yakalanmadılar. Tam âşıkları koruyan bir tanrının varlığına inanmaya başlıyorlardı ki bir gün Handan’ın aniden betinin benzinin solmasından, kusmaya başlamasından kuşkulanan Üftade Hanım, artık saklanacak hali kalmayan bu utandırıcı sırrı öğrenmeyi başardı. Kızında uzun zamandır bir tuhaflık olduğunun farkındaydı, kötü şeyler kondurmamaya çalışıyordu. Bir gün her şey ortaya çıktığında Handan büyük baskılar sonucunda, mecburen çocuğun kimden olduğunu annesine söyledi. O da İzzet Kemal’in ısrarlı baskılarına dayanamayıp Robert’ın ismini verdi. Müdafaa-i Milliye Teşkilatı’nda çalışan İzzet Kemal için tek bir amaç vardı şimdi: Kız kardeşini iğfal ederek ailesinin şerefini lekelemiş olan bu işgal subayını öldürmek. Kutsal şehirlerine tecavüz ettikleri yetmiyormuş gibi, ailesine de hakaret etmişlerdi.</p>

  <p class="normal1">İzzet Kemal, Sarıyer Teşkilatı’ndaki arkadaşlarına Teğmen Robert Whitaker ’ı izlemeleri talimatını verdi. Ayrıntı anlatmadı, zaten buna gerek de yoktu. Bir süre takipten sonra teğmenin, en yakın arkadaşı meşhur Yüzbaşı Bennett’le her gün buluştuğunu anladılar. İçtikleri su ayrı gitmiyordu. Yüzbaşı Bennett, direnişçilere kök söktüren bir istihbarat subayıydı. Rugan çizmeleri ve kamçısıyla çok yakışıklı görünen bu subay Pera’daki Novotni Oteli’nde kalıyor, otelin bodrumunu direnişçiler için sorgulama merkezi olarak kullanıyordu. Oraya bir kere giren günlerce dayak yemeden çıkamıyordu.</p>

  <p class="normal1">İki subayın birlikte ortadan kaldırılmasına karar verildi. Günlerce izlediler ve iki ahbabın en çok uğradığı yerin Büyükdere’deki Pandeli Gazinosu olduğunu saptadılar. İstanbullu gayrimüslimlerin pek rağbet ettiği gazino, müzik eşliğinde sunduğu enfes Boğaz balıkları ve buz gibi rakılarıyla ünlüydü. Büyükdere’de millicileri ihbar eden ve işgal kuvvetlerine yardım eden Ermeni Madam Elmasyan da haftanın iki üç akşamı buraya gelir eğlenirdi. O da öldürülecekler listesindeydi ama bu karar iki subay hadisesinden çok sonra yerine getirilecek ve Madam Elmasyan, Büyükdere’deki şatafatlı konağında bir gece boğulmuş olarak bulunacaktı.</p>

  <p class="normal1">O gece İzzet Kemal, en güvendiği adamlarıyla birlikte, Büyükdere’den şehre gitmek için geçilmesi gereken ormanlık ve tenha Maslak yoluna bir ağacı devirdi. Ağaca kalın ipler bağlayıp yolun kenarına çektiler. Gece yarısını biraz geçeye kadar ses çıkarmadan beklediler. Biraz sonra bir motor sesi duyuldu. Ses giderek yaklaşıyordu. Kendilerine doğru gelen farları gördükleri zaman, bunun bekledikleri araba olduğunu anladılar.</p>

  <p class="normal1">Yüzbaşı Bennett ve Teğmen Whitaker, içtikleri rakıların mahmurluğuyla gözleri kapanarak karanlık yoldan Pera’daki otellerine doğru gidiyorlardı. Otomobili bir asker kullanıyor, önde bir de muhafız oturuyordu.</p>

  <p class="normal1">Robert gece boyunca iflah olmaz aşkını ve doğacak çocuğunu anlatmış, Bennett de ona, hayatta yapılacak en aptalca şeyi yaptığını, bunun sonunun ölüm olduğunu ve iki ülke arasında telafisi imkânsız bir olay çıkaracağını söylemişti.</p>

  <p class="normal1">Arada bir arkadaşına takılmadan da edememişti.</p>

  <p class="normal1">“Eğer bu kızla evlenmek için Müslüman olmayı kabul edersen, bu yaştan sonra bir de sünnet olman gerekecek.”</p>

  <p class="normal1">Robert bu kötü şakayı yüzünü buruşturarak dinlemişti ama Bennett’in bu ilginç konuyu bırakmaya niyeti yoktu.</p>

  <p class="normal1">“Evet” demişti, “belki de daha sonra alacağın büyük zevke karşılık ufak bir bedel ödemeye değer. Küçük ve değersiz bir parça! Hayatta hiçbir şey karşılıksız değildir.”</p>

  <p class="normal1">Robert, “Sarhoşsun, daha fazla konuşma” diye uyarmıştı onu.</p>

  <p class="normal1">Siyah araba tam önlerine geldiğinde bir direnişçi ipi çekti, koca ağaç yola sürüklenerek geçişi kapattı. Araba sert bir frenle durmak zorunda kaldığında, yolun iki yanındaki ormanlardan çapraz ateş başladı. Subaylar ve askerler gafil avlanmışlardı. Daha ellerini tabancalarına götüremeden hepsi de birçok yerinden yaralanmıştı. İzzet Kemal otomobilin yanına kadar giderek büyük bir kinle tabancasını Robert’ın üstüne boşalttı. Baskıncılar kaçtıkları zaman arabada tek sağ kalan Yüzbaşı Bennett’ti, o da kan kaybından ölmek üzereydi ama yetişen bir araba yüzbaşıyı La Paix Hastanesi’ne götürdü. Orada gördüğü uzun tedavilerden sonra yüzbaşı iyi kötü iyileşerek çıktı hastaneden.</p>

  <p class="normal1">Teğmen Robert Whitaker ise otomobilde son nefesini vermişti. Onu bulduklarında göğsünde bir çanta tutuyordu, hem de sıkı sıkıya, içinde kahverengi maroken kaplı bir defter vardı. Çocukluk ve gençlik anılarını yazdığı kahverengi deri kaplı deftere o günlerdeki duygularını da aktarmıştı.</p>

  <p class="normal1">Bu defter, babasının ölümünden sonra Leyla’nın göremeyeceği kadar uzaklara, teğmenin İngiltere’deki ailesine gönderilmişti.</p>

  <p class="normal1">Aradan yıllar geçecek, Leyla, anneannesinin ölümünden sonra tek başına kaldığı bir akşamüstü yalı bahçesinde otururken, Whitaker ailesinden, adının Geoffrey ve Robert’ın yeğeni olduğunu söyleyen bir yabancı gelerek defteri Leyla’ya verecek ve “Şimdi vermezsem, babanızın anılarını ebediyen okuyamayacaksınız. İçinde, size hitaben yazılmış bir mektup var” diyecekti.</p>

  <p class="normal1">Leyla bu ince İngiliz’i görür görmez tanır gibi olmuştu, çünkü adam kendisine benziyordu. Gözleri, boylarının uzunluğu ve duruşları aynıydı.</p>

  <p class="normal1">Bahçeye akşam karanlığı çökerken, Geoffrey ve Leyla hasır iskemlelere karşılıklı oturmuş ve saatlerce konuşmuşlardı. Leyla ilk kez gördüğü bu adamın akrabası olduğunu düşününce tuhaf oluyordu.</p>

  <p class="normal1">Geoffrey, Robert için, “Ailede anlatılanlara göre, iyi yetişmiş, kendisine büyük umutlar bağlanan bir gençmiş” demişti. “Ama bu beklenmedik son, aileyi yıllarca içinden kurtulamayacağı derin bir melankoliye sürüklemiş.”</p>

  <p class="normal1">“Türkleri suçlamışlar mı?”</p>

  <p class="normal1">“Pek denemez, ne de olsa Türklerin şehrinde işgalci olan bizlerdik. Ama bir kıza duyduğu aşkın onu ölüme sürüklemiş olmasını çok trajik bulmuşlar. Hele kızın kardeşi tarafından intikam hisleriyle öldürüldüğü düşünülürse...”</p>

  <p class="normal1">“Ailenizde bundan sık sık söz edilir miydi?”</p>

  <p class="normal1">“Hayır! En büyük aile sırrıydı bu. Kimse ağzını açmazdı, biz gençler ancak birtakım bölük pörçük konuşmalardan, mektuplardan, soyağacına düşülen notlardan böyle bir kişinin yaşamış olduğunu anlayabiliyorduk. Merak edip sorduğumuz zaman da aile büyükleri bunu inkâr ediyor ve konuyu kapatıyorlardı.”</p>

  <p class="normal1">“İstanbul’da bir kızlarının yaşadığını bilmiyorlar mıydı yani?”</p>

  <p class="normal1">“Bilenler vardı ama genel yaklaşım bunun bir söylenti olduğu ve belki de Whitaker mirasından pay almak için Müslüman bir aile tarafından uydurulmuş bir hikâyeye benzediği yönündeydi. Özür dilerim, sizi üzmek istemem, kelimelerimi iyi seçemedim.”</p>

  <p class="normal1">Adam, Teğmen Whitaker ’ın, ailesi için hem bir övünç hem de utanç kaynağı olduğunu anlatıyordu. Aile büyükleri Robert’ın ilişki kurduğu Müslüman kızın bir servet avcısı olduğunu düşündükleri için böyle bir ilişkiyi reddetmiş, Robert’ın bir çocuğu olduğu gerçeğini bile geçmişin sırları arasına gömmüşlerdi. Neden sonra İstanbul’a gelip Leyla’yla görüşecek olan bu genç adam konuyu merak etmiş ve büyükleri sıkıştırarak bütün hikâyeyi öğrenmişti. Yalı bahçesine girip de Leyla’yı gördüğü anda bayılacak gibi olduğunu anlatacaktı sonradan. Çünkü Leyla, resimlerden tanıdığı amcası Robert’ın kadın hali olarak karşısındaydı.</p>

  <p class="normal1">Leyla bu olaydan o kadar ürkmüştü ki eski bir deri çanta içindeki deftere uzun süre bakamamıştı.</p>

  <p class="normal1">Hiç yüzünü görmediği Teğmen Robert Whitaker ’ın, annesinin ölümünden ve ailesinin başına gelen felaketlerden sorumlu olduğunu düşünüyor ve ona hiçbir yakınlık duymuyordu.</p>

  <p class="normal1">Genç teğmenin gerçek duygularını ancak defteri okuduğu zaman anlayacak ve geçmişteki önyargılarına yönelik hafif bir utanç duyacaktı. O soyut kişilik, deftere işlek bir yazıyla geçirilen duygularla yavaş yavaş acı çeken bir insana dönüşüyordu.</p>

  <p class="normal1">Leyla anneannesinin ölümünden sonra yapayalnız kaldığı yalının bahçesindeki eski ağaçlar altında oturuyor ve akşama kadar geçmişi düşünüyordu.</p>

  <p class="normal1">Bosnalılar Yalısı, arka arkaya ölümlerin neden olduğu bir mezar gibiydi şimdi.</p>

  <p class="normal1">Yok olan aileden sadece dedesini ve anneannesini görmüştü. Saldırıdan bir süre sonra işgal kuvvetleri tarafından öldürüldüğü söylenen dayısı İzzet Kemal’i albümlerdeki soluk resimlerden tanıyordu. İnce yüzlü, uzun çeneli, askılı pantolonlar giyen, dağınık saçlı ve yuvarlak gözlüklü bir genç adam.</p>

  <p class="normal1">Şehit düştüğü haberini aldığı gün dedesi yığılıp kalmış, o gün gelen inmenin etkisiyle bir daha hiç konuşamamış.</p>

  <p class="normal1">Resimlerdeki güzel, esrarengiz genç kadını ise bir türlü annesi olarak tasarlayamıyordu. Dalgalı saçlarının parlaklığı siyah beyaz eski resimlerde bile belli olan çok güzel gözlü bir kadındı bu. Leyla, bu güzel genç kadının, kendisini doğurduktan sonra öldüğünü biliyordu. Anneannesi bu bilgiyi ondan saklayamamıştı, çünkü her çocuğun annesi ve babası olurdu. Leyla’nın kocaman bir yalıda anneannesiyle yalnız başına kalıvermesinin bir açıklamasını yapmak gerekiyordu.</p>

  <p class="normal1">Aile dışarıdan görünen debdebeli hayatının sonuna gelmişti, zaten içten içe yıkılıyordu. Bosna’da kaybedilen topraklardan, evler ve dükkânlardan gelen gelir kesilmiş, burada da yerine bir şey konamamıştı. Son zamanlarında memurlarına maaş bile ödeyemeyen Osmanlı Devleti yıkılmış, Cumhuriyet de büyük bir yoksulluk üzerine kurulmuştu. Paşanın hemen hemen hiçbir geliri kalmamıştı. Bu yüzden gizlice Kapalıçarşı’ya yapılan ziyaretler ve Mihran Usta’ya satılan aile mücevherleri de çocuklara verilen bir iki parça dışında suyunu çekince borçlanma başlamıştı. Paşa ailesi çaresizlikten tefeci bankerlere yüksek faizle borçlanıyordu. Dedesi ölünce anneanne ziynet satma işine bir süre devam etmiş ama sonunda yalıyı borçlar karşılığı devretmekten başka çare bulamamıştı. Alacaklı olan tefeciler, yalıyı Cumhuriyet’le birlikte yeni yeni palazlanmaya başlayan Türk tüccarlarından Salih Bey’e satmışlardı.</p>

  <p class="normal1">Dertli anneanne gün boyu ailesinin kaderinden şikâyet eder, bir yandan acı acı yaş dökerken bir yandan da kalan tek varlığı olan torununu iyi yetiştirmek için elinde avucunda ne varsa harcardı.</p>

  <p class="normal1">Leyla anneannesinin ve mahalledeki diğer kadınların bölük pörçük sözlerini yıllarca düşünerek ve parçaları birleştirerek bir sonuca varmıştı: Annesi Handan’ın, kendisini doğurduktan sonra ölmeye karar vermiş olduğu gerçeğiydi bu.</p>

  <p class="normal1">Dünyaya bir evlat getirip de ölmek çok garip bir istekti ama Handan’ın başka çaresi ve çıkış yolu kalmamıştı. Bir aşk yüzünden çocuğunun babası kardeşi tarafından öldürülmüş, daha sonra kardeşi katledilmiş, bu darbelere dayanamayan babasına inme inmişti. Neredeyse bütün İstanbul bu olayı konuşuyordu. Paşa’nın bunu kaldırması mümkün değildi. Evlat kaybına mı yansın, bunca yıllık aile ismine leke sürülmesine mi? Handan o küçük evde hamileliğinin her anını büyük bir acıyla geçirmişti. Pencereden dışarı baktığında gözü koltukta hareketsiz oturan, konuşamayan babasına ilişiyor, yüreği parçalanıyordu. Bu adama kötülük yapmaktansa dünyanın en acılı ölümüne katlanmayı tercih ederdi ama ona hiç kimsenin veremeyeceği zararı vermişti işte. Bunun telafisi de mümkün değildi. Bir daha yüz yüze gelemeyecekler ve konuşamayacaklardı. Artık yaşayamazdı. Çünkü bir insan, bu kadar çok acıyı kaldırmak için yaratılmamıştı. Hangi kaybın yasını tutacağını bilemiyordu. Bu bebeği doğurmak, hayattaki son görevi olacaktı.</p>

  <p class="normal1">Bunu o kadar çok düşündü ve kendi kendini inandırdı ki bebeği nispeten rahat bir doğumla dünyaya getirdikten sonra yatağında beyaz çarşaflar arasına gömülüp ölümü beklemeye başladı. Bebeği bir tek kere görmüş, kucağına almış, “Adını Leyla koyun. Babaannemin adı!” demiş, sonra dünyayla bütün ilişkisini kesmişti. Bu adı koymakta babasını bir parça da olsa memnun etme gayretinin payı var mıydı, bilinmez. Yemiyor, içmiyor, bütün gücüyle yaralı kalbini durdurmaya çalışıyordu. Bunun için pek fazla gayret harcaması da gerekmedi. Zaten bu acıları çekemeyen kalbi bir sabah vakti durduğunda, Handan yatakta beyaz çarşaflara bürünmüş solgun bir melek gibi görünüyordu.</p>

  <p class="normal1">Handan’ı aile mezarlığına, kardeşi İzzet Kemal’in yanına defnettiler. Büyükanne cenaze töreninden sonra Leyla’yı kucağına alıp “Kadersiz Leyla’m benim, zavallı yavrum!” diye severken yaşayan bir ölü gibi görünüyordu. Dedenin ise hiç kıpırdamayan yüzünü gözyaşları ıslatıyordu. Kızıyla konuşmuyordu ama ölümünden sonra gözyaşları günlerce dinmemişti. Hiçbir mimik olmayan, kıpırtısız ve ifadesiz bir yüzde sürekli akan gözyaşlarını görmek herkesin içini burkuyordu.</p>

  <p class="normal1">Anneannenin yıllar boyunca tek bir amacı oldu: Leyla’yı yetiştirmek. Kendisinin ölümünden sonra genç kız dünyada yapayalnız kalacaktı. Bu yüzden iyi yetişmesi ve kendini koruyacak kadar dirayetli olması gerekiyordu. Yıllar boyunca didindi. Yalının devrinden ellerine hiçbir şey geçmemişti, sadece borçlar kapanmıştı. Bu yüzden anneanne, kayınpederinin, kayınvalidesinin, kocasının taktığı mücevherleri, paşanın sultandan aldığı ödülleri teker teker Mihran Usta’ya satarak ve kıt kanaat geçinerek kimseye muhtaç olmadı. Bir daha borç da yapmadı.</p>

  <p class="normal1">Bu yoksul hayat içinde ve eski debdebeli yalılarının müştemilatına sığınmış insanlar olarak en çok dikkat ettiği şey, kızın eğitimiydi. Bu yüzden Handan’ı yetiştirmiş olan hocaları buldu, onlarla özel anlaşmalar yaptı, ucuz ve bazen de bedava ders vermelerini sağladı. Ne de olsa ailenin hatırı vardı.</p>

  <p class="normal1">Leyla okula gidemiyordu. Çünkü Handan ile Robert’ın macerası dilden dile geçerek büyümüş ve geçmişte işlenmiş her suçu yaşayan insanlara ihale etme alışkanlığı sonucu, Leyla suçlu olup çıkmıştı. Uğursuz bir kızdı o, dünyaya gelirken bütün paşa ailesini yok etmişti. Üstelik bir İngiliz subayının piçiydi. Bağımsızlık savaşı sonrasında kurtuluş sevinci yaşayan yeni Cumhuriyet’te, böyle bir insan topluma kabul edilemezdi. İnsanlar hem Osmanlı ileri gelenlerine düşmandı hem de işgalcilere. Leyla bu ikisinin ortak ürünüydü.</p>

  <p class="normal1">Yeni Cumhuriyet, başkentini Ankara’ya almış, İstanbul’u suçlarıyla, işbirlikçileriyle, harp zenginleri ve işgal kuvvetlerine hizmet eden hainleriyle başbaşa bırakmıştı.</p>

  <p class="normal1">Yeni nesil yeni okullarda Latin alfabesiyle eğitim görüyor ve her gün Osmanlıların ne kadar hain olduğunu öğreniyordu. Dolayısıyla hepsi Osmanlı ve işgal kuvvetleri düşmanıydı. Bu ortamda Leyla’nın ne okula gidebilmesine ne de toplum içine girebilmesine imkân vardı. Hatta büyük bir ihtimalle evlenemeyecekti de.</p>

  <p class="normal1">Acılarını bağrına gömen anneanne bu atmosferi bildiği için torununu kanatları altına aldı ve bahçenin köşesindeki o beyaz evde onu bin bir ihtimamla ama gözlerden uzak büyüttü. Anneanne torun el ele tutuşarak dışarı çıktıkları ender anlarda ya paşanın, Handan’ın ve İzzet Kemal’in yattığı uzun ve karanlık servilerle dolu kabristana giderlerdi ya da Mihran Usta’ya.</p>

  <p class="normal1">Böylece gözlerden uzak tek başına büyüyen Leyla, o bahçenin her taşını, her çiçeğini, her böceğini, hangi ağacın ne zaman çiçek açtığını, hangi bitkinin nasıl koktuğunu ezberledi. Geceleri evlerinin önünden geçen büyük gemilerin derin sulardaki ağır uskurlarının homurtusunu dinliyor, Hera’nın o sularda kendisini kovalamakta olduğunu görüyor, akla mantığa sığmaz macera dolu hayaller kuruyordu. Bir gün o gemilerden bir genç inecek ve gelip onu elinden tutacak, “Sen bilmiyorsun ama” diyecekti, “ben senin babanım. Uzak denizlere gitmem gerekti. Dünyayı iki kez dolaştım ama sonunda dönüp yine sana geldim.”</p>

  <p class="normal1">Yalının rıhtımına ve bahçesine konan kuşları bile neredeyse tek tek tanır olmuştu. Boğaziçi’nin mavi sularına değer gibi uçan yelkovankuşları her gün onu da alıp diğer kıyıya taşıyor, sonra geri getiriyordu.</p>

  <p class="normal1">Böyle sürüp giderken hayatı, anneanne bütün bu gerçekleri Leyla’ya yavaş yavaş, onun sindirmesine olanak tanıyarak anlattı. Öyle ki kız on dört yaşına geldiğinde, ailenin tarihçesini biliyor, soğukkanlı ve güçlü kişiliği gereği bunu olgunlukla kabul ediyordu. O küçük evin duvarlarını, bu dünyadan birbirine dargın ayrılmış olan aile bireylerinin resimleriyle süslemişlerdi. Abdullah Avni Paşa’nın, Handan’ın, İzzet Kemal’in, anneannesinin ve kendisinin yağlıboya portrelerinin yanı sıra aileyi mutlu günlerinde toplu halde gösteren resimler de asılıydı. Bu resimlerde bir kişi eksikti, o da Teğmen Robert. Üftade Hanım’ın o adamı görmeye tahammülü yoktu.</p>

  <p class="normal1">Bir gün o resim Geoffrey’nin getirdiği anı defterinin arasından çıktı ve anneanne ölmüş olduğu için duvardaki aile koleksiyonunun içinde yerini aldı. Resim nefis bir yaz günü yalının bahçesinde çekilmişti. Aile olduğu gibi oradaydı, iki de İngiliz subay vardı. Leyla bunlardan birine fark edilecek derecede benzediğini görmüştü. Öteki İngiliz subay Yüzbaşı Bennett olmalıydı.</p>

  <p class="normal1">Leyla bu resmi daha önce hiç görmemişti, kendisinden saklamış olduklarını tahmin etti.</p>

  <p class="normal1">Leyla’nın eğitiminin temel taşı, annesini de yetiştirmiş olan Alman mürebbiye ve piyano öğretmeni Fraulein Anneliese idi. İngilizce dersleri için Miss Crane geliyor, onu genel kültür ve edebiyat alanlarında yetiştiriyordu.</p>

  <p class="normal1">Leyla genç bir kız olduğunda, artık diğer insanların içine karışamayacak kadar çok şey biliyordu. Yalnız aile geçmişi değil, eğitim seviyesi de onu sıradan eğitim gören çocuklardan ebediyen ayırmıştı. Bilgisi ve görgüsü, bu gibi durumlarda hep görüldüğü gibi, Leyla’yı ömür boyu bir yalnızlığa itecekti.</p>

  <p class="normal1">Anneannesi bir zamanlar dedesinin hiç kalkmadığı koltuğa oturur, uzun uzun konuşur ve Leyla’nın geleceğinden kaygılandığını saklamadan, onu yapayalnız kalacağı bir hayata hazırlamak isterdi.</p>

  <p class="normal1">Yalıyı alan Salih Bey, karısı ve üç çocuğuyla sakin bir hayat sürüyor, artık torunuyla birlikte müştemilata taşınmış olan Üftade Hanım’a saygıda kusur etmiyordu.</p>

  <p class="normal1">Leyla on dokuzundayken anneannesinin de ölmek istediğini fark etti. O da kızı gibi artık bu dünyadaki yükü daha fazla taşıyamayacağına ve görevlerini yerine getirdiğine göre sevdiklerinin yanına gitmeye karar vermişti. Bir ömür Boğaziçi nemini yemiş bacakları ağrıyor, davul gibi şişen dizleri yüzünden rahat yürüyemiyordu. Sık sık soluğu daralıyor, gecelerini inleyerek geçiriyordu.</p>

  <p class="normal1">Bir gün bahçede serili beyaz çarşafları toplarken onlara sarıldı ve kelime-i şahadet getirerek yere yığıldı. Sesi duyan Leyla yanına koştuğunda anneannesinin yüzünde sonsuz bir huzur gördü. O da kızı Handan gibi bu dünyadan bilerek ve isteyerek ayrılıyor ve kalbini durdurarak ölüme kavuşuyordu.</p>

  <p class="normal1">Leyla onun cenaze töreninden sonra yalının bahçesinde önce dedesinin, sonra da anneannesinin altında oturduğu manolya ağacının altına geldi ve bir anda boşanarak o kadar çok ağladı ki sanki bir daha ağlamaya gözyaşı ve gücü kalmadı. Bütün gözyaşını o gün dökmüştü. Ömür boyu ağlamaya bedel bir çılgınlıkla içi sökülür gibi haykırıyor, manolyanın alt dallarındaki yaprakları koparıyor, çiçek tarhlarını bozuyor, yaseminleri yerinden söküyor, ayak altında dolaşan kedileri tekmeliyordu.</p>

  <p class="normal1">Yapayalnız kalmıştı. Bu kriz ilk ve son oldu. Çocukluğundan beri soğukkanlı bir kız olarak tanınan Leyla, ömrü boyunca bir daha hiç ağlamayacaktı. Kaybolan ailesinin, Paşa Dede’sinin, anneannesinin ve annesinin yasını bir tek kez açığa vurmuştu ve bu ömür boyu tutulacak bir yasa bedel olmuştu.</p>

  <p class="normal1">İngiliz Teğmen Robert Whitaker ise aklına bile gelmiyordu. Onunla ilgili merakı, yıllar sonra Geoffrey’nin getirdiği, üstünde kan lekeleri kurumuş deri çantanın içindeki defteri okumaya karar vermesiyle başlamıştı. Artık duygusal olarak sarsılmayacağını düşünüyordu. Defteri okudukça yabancı birinin hayatını izlediği duygusuna kapıldı. Günlükteki adamı hiç tanımıyor, onun hakkında bir şey bilmiyordu. Çünkü paşa ailesinde bir tabuydu bu. Hiç konuşulmazdı. Her ailenin sırları vardır ama sanki yalı aileleri daha gizemli, daha içe kapanık ve ser verir sır vermez cinstendi.</p>

  <p class="normal1">Günlüğe göre genç İngiliz, Leyla’nın annesine fena halde âşık olmuş ve günlük sayfalarına yansıyan korkunç bir tutku sonunda çılgınlıklar yapmaya başlamıştı. Yağmurlu bir gece gizlice yalının bahçesine girmek ve Handan’la delicesine sevişmek de vardı işin içinde. Leyla bunu okuduğunda inanamamıştı.</p>

  <p class="normal1">İstanbul işgal altındayken İngiliz kuvvetlerine mensup bir teğmen nasıl olur da bir Osmanlı paşasının bahçesine girmeyi göze alabilirdi? Ya annesi? O nasıl böyle bir tehlikeye atılabilmişti?</p>

  <p class="normal1">Anlaşılan kendisinin hiç hissedemediği türden büyük bir aşk söz konusuydu. Ölümü, hatta daha önemlisi aşağılanmayı göze alacak kadar büyük bir aşk.</p>

  <p class="normal1">Handan’ın teğmenden hamile kaldığının anlaşılması üzerine evde kıyametler kopmuştu. Zaten milli duygular içinde önüne çıkan her İngiliz’den nefret eden dayısı İzzet Kemal, bu ırz düşmanını gördüğü yerde vuracağını söyleyip dolaşıyordu evde. Paşa Dede küplere biniyordu. Bu nasıl bir rezaletti böyle!</p>

  <p class="normal1">İşgal kuvvetleri Türkleri her fırsatta aşağılıyor, Boğaz’dan geçen vapurların bile İngiliz hücumbotlarını selamlamasını şart koşuyor, İstanbul’un gözde kulübü Cercle d’Orient’a giden Türk asilzadelerini kapılardan kovuyorlardı. Hiç kimse İngilizlerin 16 Mart günü karakola ateş açarak öldürdüğü Türk askerlerini ve Meclis-i Mebusan’ı basarak mebusları tutuklamalarını unutmamıştı. Paşa da diğer Türkler gibi, talik yazıyla yazılmış “Bu da geçer ya hu!” levhasına bakarak ya sabır çekiyor ve bu zilletten kurtulacakları günü bekliyordu. Bu durumda nasıl olurdu da kızı Handan bir İngiliz subayının çocuğunu doğururdu! Aklı almıyordu bunu.</p>

  <p class="normal1">Olaylar üzerine, Handan küçük eve kapanmış ve ölüm sessizliği çökmüş, yas tutan evde bir vebalı gibi yaşamaya başlamıştı. Kimse kendisiyle konuşmuyor, hizmetçiler bile “bu şerefsiz kız”ın yüzüne bakmıyordu. Paşa Dede yarı meczup gibi olmuş, “İnanmıyorum hanım, buna inanamıyorum! Aklım almıyor” diyerek bütün gün, salonda bir o başa bir bu başa yürüyüp duruyordu.</p>

  <p class="normal1">Bugünlerde teğmen, defterine, “Ölümü bile göze almıştım” diye yazıyordu. “Çünkü onsuz yaşayamıyor, nefes alamıyordum. Bu durumda iki yol kalıyordu bana. Ya intihar edip bu azaptan kurtulacak ya da Handan’a kavuşmak için her türlü aşağılanmayı kabul edecektim. İkinci yolu seçtim.”</p>

  <p class="normal1">Leyla bu aşkı anlayamıyor ama için için Robert adlı genç teğmene acıdığını hissediyordu. Teğmen şehirdeki İngiliz güçlerinin ve en yakın arkadaşı İstihbarat Yüzbaşısı Bennett’in kendisini bu çılgınlıktan vazgeçirmek için yaptığı baskıları ve kendisinin bunlara direnmesini de anlatıyordu defterde. Kolay olmamıştı doğrusu.</p>

  <p class="normal1">Leyla annesini bu günlük sayesinde tanımaya çalışıyor ama son derece âşık bir erkeğin satırlarındaki zarif, güzel kadını gözünün önüne getiremiyordu bir türlü.</p>

  <p class="normal1">Paşa, kızı da olsa bir İngiliz’den çocuk peyda eden bir kadının, evinde oturmasına tahammül edememiş, bahçenin dibindeki müştemilata taşınmasını istemişti. Tek katlı, geniş, aydınlık bir evdi bu. Duvarları beyaza boyanmıştı. Leyla bu evde doğmuştu işte.</p>

  <p class="normal1">Ama doğum bölümü günlükte yer almıyordu. Robert daha önce öldürüldüğü için, bu derece âşık olduğu kadının kendi çocuğunu doğururken öldüğünü görmemiş, deftere de geçirememişti.</p>

  <p class="normal1">Leyla günlüğü okuduğunda kendi doğumunun aile için ne büyük bir utanç kaynağı olduğunu anlayabiliyordu. Paşa ailesi uzun süre kimsenin yüzüne bakamamış, İstanbul’a yayılan dedikodulardan başını alamamış olmalıydı. Dayısı İzzet Kemal de Robert’ı öldürdükten sonra işgal kuvvetlerince hazırlanan bir pusuya düşürülüp öldürülmüştü.</p>

  <p class="normal1">Bu felaketler ve ölümler hemen bütün Boğaziçi yalıları gibi Bosnalılar Yalısı’nın da uğursuz olduğu söylentilerinin çıkmasına neden olmuştu. Yalılar insanlara mutluluk getirmiyordu. Kimi servetini yitiriyor, kimi intihar ediyor, kimi de genç yaştaki kızı ölünce evin her köşesini baştan başa siyah satenle kaplayan adam gibi kendisini diri diri gömüyordu.</p>

  <p class="normal1">Belki de bu tip söylentiler Boğaziçi yalılarının akla ziyan güzelliğini görüp de kendileri için böyle bir evin hayalini bile kuramayan insanlara ilaç gibi geliyor, gıpta ile haset arasında gidip gelen yüreklerini rahatlatıyordu. Öyle ya, kendileri o yalılarda oturamıyorlardı ama hiç olmazsa başlarına böyle felaketler de gelmiyordu.</p>

  <p class="normal1">İşin tuhafı, yalı sakinlerinin de bu acıklı hikâyeleri tekrarlayıp durması, durmadan birbirine anlatmasıydı. Mesela siyah yalının hikâyesi yalılarda yıllar boyunca anlatılmış, uzun ve mahmur öğle sonlarında bir yandan kanaviçe işleyen bir yandan da sohbet eden kadınların zaten ağlamaya hazır gözlerini nemlendirmişti. Kızının ölümüne dayanamayan yalı sahibinin önce yalıyı olduğu gibi siyaha boyattığı anlatılıyordu. Boğaz’ın mavi sularından vapurlarla, sandallarla gelip geçenler, artık o güzelim kiremit rengi yalının yerine siyah bir ahşap bina görür olmuştu. Bacaları, kiremitleri, pencere pervazları... her yer kapkaraydı. Evin içinde de siyah satenle kaplanmamış bir küçük nokta bile kalmamıştı. Adam bahçedeki manolya ağaçlarını kesmiş, yasemin, taflan, şebboy, ne bulduysa söküp atmıştı. Kendi de siyahlar giyen adamcağız, kalan ömrünü siyah yalıdan hiç çıkmadan tamamlamıştı.</p>

  <p class="normal1">Bosnalılar Yalısı’nda da onca kudret, debdebe ve zenginlikten sonra art arda gelen felaketler, olsa olsa büyük bir uğursuzluğu işaret ediyordu.</p>

  <p class="normal1">Sonunda o koca yalıda bir anneanne ile gayrimeşru bir kız torunun kalması ve bir süre sonra yoksulluk yüzünden yalının da ellerinden çıkması başka nasıl açıklanabilirdi ki...</p>

  <p class="normal1">Leyla defterin son sayfasında, Geoffrey’nin sözünü ettiği, kendisine hitaben yazılmış ve yarım kalmış bir mektup gördü: Mektup, “Sevgili çocuğum” diye başlıyordu, “oğlum” ya da “kızım” değil. Çünkü İngiliz Teğmen Robert Whitaker doğacak çocuğun kız mı erkek mi olacağını bilmiyordu. Hiçbir zaman da öğrenemeyecekti.</p>

  <p><br class="chapter" /></p>

  <p class="indentmetin">Sevgili çocuğum,</p>

  <div class="clrb"></div>

  <p class="indentmetin">Senin yaklaşık olarak altı ay sonra şereflendireceğin dünyamızda bir akşam günbatımında Bosphorus’un kıyısında otururken sana bu mektubu yazmak geldi içimden. Burası, Boğaz’ın Karadeniz’e yakın bölümünde eski bir Rum semti olan Therapia’daki Pandeli gazinosu. Şu anda batan güneşin kızıllaştırdığı sulara bakıyorum. Masalarda Türk, Rum, Ermeni, İngiliz, Fransız ve Yahudiler oturuyor. Birçok dilden konuşuyor insanlar. Biraz sonra arkadaşım Yüzbaşı Bennett gelecek ve annenden söz ederek bu ilginç ülkenin ilginç bir akşamını yaşayacağız. Senin kız mı oğlan mı olacağını bile bilmiyorum ve büyük bir ihtimalle sana Whitaker soyadını bile veremeyeceğim ama yine de seni şimdiden çok sevdiğimi ve yüzünü görmeyi çok istediğimi bilmen gerekiyor.</p>

  <div class="clrb"></div>

  <p class="indentmetin">Ama sadece senin değil, annenin yüzünü görüp göremeyeceğim bile kuşkulu. Çünkü hayatta her şeyi uğruna feda edecek kadar sevdiğim, delice âşık olduğum Handan’la aramızda ayrı dinler, ayrı milliyetler ve harp var. Bu durum birbirimizi sevmemizi yasaklamaya yetmedi ama sosyal olarak bir araya gelmemizi engelledi.</p>

  <div class="clrb"></div>

  <p class="indentmetin">Bu yüzden belki de sana benden söz etmeyecekler bile. Baban olduğumu söylemeyecekler ve böylece seni Hıristiyan bir işgal subayının gayrimeşru çocuğu olma ayıbından kurtarmayı deneyecekler. Ama ben bir gün bu mektubun senin eline geçeceğini de biliyorum, beni affedeceğini de. Çünkü pek yaşlı sayılmasam da insan kalbini tanıyacak kadar değişik olaylar geçti başımdan.</p>

  <div class="clrb"></div>

  <p class="indentmetin">Eğer dünyanın en güzel kadını annene benzeyen bir kız olursan sana Io adını vermek isterdim. Şu an Bosphorus’un sularına bakıyorum ve buraya adını veren Tanrıça İo’yu düşünüyorum. Southampton’da okuduğum yatılı okulda Yunan mitolojisinden bana böyle bir ödev yapmak düşmüş ve ben bir gün Bosphorus’u göreceğimi aklıma getirmeden Zeus’un sevgilisi İo’nun hikâyesini yazmıştım. İo, Zeus’un karısı Hera’nın çok kıskandığı için inek kılığına soktuğu genç kız. İyonya’dan buralara kadar gelen ve canını kurtarmak için yüzerek geçtiği sulara Boshporus adı konmasına neden olan tanrıça. Sana neden bu adı vermek isterdim, biliyor musun...</p>

  <div class="clrb"></div>

  <p><br class="chapter" /></p>

  <p class="normal1">Mektup burada kesiliyordu. O sırada arkadaşı Yüzbaşı Bennett gelmiş olmalıydı. Defterin o sayfasında 24 Eylül 1922 tarihi vardı. Leyla, babasının, dayısı tarafından bu tarihte öldürülmüş olduğunu hatırladı. Demek ki bu mektubu yazdıktan birkaç saat sonra can vermişti.</p>

  <p class="normal1">Bu genç adam herhalde buralara gelirken İngiltere’ye bir tabut içinde geri gideceğini düşünmüyordu. Sevmiş miydi bu ülkeyi? Leyla bunu hatıra defterinden anlayamıyordu.</p>

  <p class="normal1">Bir yerinde şu gözlemler yazılıydı:</p>

  <p class="normal1">“İnsanları zihinsel ve bedensel yeteneklerini geliştirmek için sıkı bir eğitimden geçmemiş ve duygularını denetlemeyi öğrenememiş ama yine de nasıl diyeyim garip bir çekiciliği var buraların. Boğaziçi, dünyanın en güzel köşesi olmak bir yana, belki de Handan’ın etkisiyle ayrılınamayacak bir mekân gibi geliyor artık bana. Bennett de burayı çok seviyor. İlkeller mi, belki biraz. Ama buna karşılık ülkelerine tuhaf bir bağlılıkları ve çok gelişmiş bir ahlak duyguları var. Aile bağları da inanılmayacak düzeyde. Sessiz, yumuşak başlı, içe dönük insanlar. Padişah ise yabancı sefirlerin elinde oyuncak olmuş bir karga gibi.”</p>

  <p class="normal1">Leyla, defterdeki anıları okudukça bu genç teğmeni çok merak ediyordu; nasıl biri olduğunu, konuşmasını, yürüyüşünü, gülüşünü... Hatta bir ara bu konuda o kadar büyük bir istek duydu ki babasının anılarında adı geçen ve İngiltere’de yaşadığını öğrendiği eski İstihbarat Yüzbaşısı Bennett’e babası hakkında sorular soran bir mektup bile yazdı. Geoffrey’den Bennett’in hâlâ sağ olduğunu öğrenmişti. Daha da önemlisi, adam, Bennett’in yazdığı bir kitabı hediye olarak getirmişti. Yüzbaşı, İngiltere’de çok önemli bir filozoftu. Leyla, Bennett’e yazdığı mektupta son akşamlarını ve araba içinde uğradıkları suikasti, babasının son anlarını ve ölmeden önce bir şey söyleyip söylemediğini sormuş ama bu mektuba cevap alamamıştı. Ya mektup eline geçmemişti ya da Bennett geçmişin bu acı hatıralarını deşmek istemiyordu.</p>

  <p class="normal1">Defterde anlatılanlara göre Bennett çok güzel Türkçe konuşuyordu, İngiliz ordusu onu Türkçe ve istihbarat konularında eğitmişti. Bu sayede arkadaşı Teğmen Robert da yüksek Türk çevrelerine girebilmiş ve bu çevrelerde kısacık ama hayatını değiştirecek karşılaşmalardan birini yaşamıştı. Birinci Dünya Savaşı’ndan ve Rus İhtilali’nden sonra, işgal altındaki İstanbul dünyanın en hassas noktalarından biriydi, binlerce kişi bu merkezden geçiyordu. İşte imparatorluk ailesine mensup liberal düşünür Prens Sabahattin’in evinde bu insanların en güçlülerinden biriyle, mistik Gürciyev ve arkadaşı Uspenski’yle tanışmışlardı. Babası o geceyi büyük bir heyecanla anlatıyordu. Öldürülmeseydi, belki de yaşamını bu büyük mistiğin öğretilerine göre düzenleyecek, onun müridi olacaktı.</p>

  <p class="normal1">Yüzbaşı Bennett de yıllar sonra yazdığı kitabında bu tanışmaya değinmişti:</p>

  <p class="normal1">“Doğu ve Batı’nın derinlemesine harmanlandığı, kişinin, ortamın Asya’ya mı Avrupa’ya mı özgü olduğunu ayırt edemediği çok az yer vardır. Bu kaynaşmanın hiçbir zaman son Osmanlı sultanının yeğeni ve aynı zamanda Hıristiyan ve İslam geleneğinin derin bir öğrencisi olan Prens Sabahattin’in Kuruçeşme’deki evinde olduğu kadar gerçekleştiğine tanık olmadım.</p>

  <p class="normal1">“Gürciyef ’le ilk defa 1920 yılının sonbaharında orada tanıştım ve hiçbir ortam bunun için bu kadar uygun olmazdı. Gürciyef ’te sadece Doğu ve Batı birleşmez, aralarındaki farklar da ırk ve dinsel ilke ayrımı gözetmeyen global bir bakışla yok edilir. Bu benim ilk ve en güçlü izlenimlerimden biri olarak kalmıştır.”</p>

  <p class="normal1">Leyla bu kitapta babasıyla ilgili bir bilgi bulabilmeyi umuyordu ama yoktu. Kitaptaki biyografiden öğrendiğine göre Yüzbaşı Bennett İngiltere’ye döndükten sonra 1924 yılında Batı ile Türkiye Cumhuriyeti ilişkilerini düzenleyen Londra Konferansı’nda çevirmenlik yapmış, daha sonra bu kariyeri bırakarak kendisini tamamen ruhsal dünyaya adamıştı. Çünkü Maslak yolunda arabasında vurulduktan sonra Fransız Hastanesi’nde bilincini kaybetmiş bir halde kafasından ameliyat edilirken bir insanın bedeni ile ruhunun iki ayrı boyutta var olabildiğini anlamıştı. Bu deneyim, onun hayatını değiştirmişti. Şimdi dünyanın en ünlü mistiklerinden biri sayılıyordu, sayısız kitap yayımlamıştı.</p>

  <p class="normal1">Leyla, “Demek ki bu değişikliğe sebep olan şey, dayım İzzet Kemal’in kurşunu” diye düşündü. Hayat ne garipti.</p>
</body>
</html>
