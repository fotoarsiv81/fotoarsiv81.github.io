<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_24"><br class="calibre3" />
  <br class="calibre3" />
  23</h1>

  <p><br class="chapter" />
  <br class="chapter" /></p>

  <p class="normal1">Hüseyin, buzdan ve sudan beyazlaşmış rakı bardağını kaldırdı, Yusuf’un bardağına vurdu: “Hoş geldin” dedi. “Güzel bir sürpriz oldu. Çok sevindim. Gazeteci olduğunu duydum. Bunun için mi geldin? Röportaj falan mı yapacaksın?”</p>

  <p class="normal1">“Şimdilik değil amca oğlu” dedi Yusuf. “İleride ilk röportajı seninle yaparım inşallah.”</p>

  <p class="normal1">Sonra otobüste okuduğu kitaptaki bir şakayı aktardı.</p>

  <p class="normal1">“Gazeteci dedin de aklıma geldi” dedi. “Bir yabancı yazar ne demiş biliyor musun? Bilimadamları kobaylar üzerinde deney yapmasınlar, yazıktır; politikacılar ile gazeteciler üstünde yapsınlar.”</p>

  <p class="normal1">Bu esprisi amca oğlundan gereken karşılığı görmediği için biraz bozuldu. Kendi kendine güldü ve sustu. Hüseyin de ciddi politikacılardan biriydi artık, öyle vara yoğa gülmeyen, yürürken omuzlarını kasan, ciddi suratlı bir adam. Şakadan falan anlamıyordu.</p>

  <p class="normal1">Yusuf, Ankara’yı pek bilmez ve İstanbulluların çoğu gibi bu şehre gitmeyi istemezdi. Ama bu sefer zorunlu bir gidişti bu. Leyla Hanım’ın hatırı için, amcasının oğlu Hüseyin’i görmesi ve ondan yardım istemesi gerekiyordu.</p>

  <p class="normal1">Bu yüzden o akşam Ankara’nın ünlü bir kebapçısındaki masada Hüseyin’in karşısında otururken içi rahattı. Ayrıca Hüseyin’i de gerçekten sever ve bu kurnaz akrabasını zaman zaman özlerdi.</p>

  <p class="normal1">Yemekler gelip gittikçe karşısında oturan amca oğlunun niye bu kadar kilo almış olduğunu anlıyordu. Her şey çok lezzetliydi. Sıcak pideler, tulum peyniri, çeşit çeşit Anadolu mezeleri ve arkasından kuyruk yağlı Adana kebabı. Bütün bunlar yetmiyormuş gibi Hüseyin yemeğin sonunda bir de künefe yemeleri için ısrar etmişti. Yusuf ısrar üzerine o kadar çok yedi ki sanki ömrü boyunca bir daha yemek yiyemeyecekmiş gibi bir doygunluk hissine kapıldı.</p>

  <p class="normal1">Akşam yemeğinde masaların çoğunda koyu renk giysili, kravatlı erkekler görülüyordu. Ankara bir erkekler kentiydi. Burada yemeklere İstanbul gibi kadınlı erkekli çıkanlar azdı, daha çok erkek erkeğe yemek yeniyordu. Hele amca oğlu gibi politikacılar, kiminin evi başka illerde olduğu için, kimi de ortama uymak istediğinden her akşam buluşuyorlar ve saatlerce politika konuşuyorlardı.</p>

  <p class="normal1">Yusuf aynı ülkenin iki şehrinin birbirinden bu kadar ayrı olmasına hep şaşırırdı. Politikaya gömülmüş başkentin İstanbul’la hiçbir ilgisi yoktu.</p>

  <p class="normal1">Ankara hep İstanbul basınından, İstanbul basını ise hep Ankara’daki politikacıdan şikâyet ediyordu. Ama Yusuf’un kısa deneyimleri, bu iki sektörün de birbirine çok benzediğini gösteriyordu. İkisinin de ana kuralı, o günü önemsemek ve ayakta kalmaktı ve manşetler, gazeteyi hazırlayanlar kadar onu yarın okuyacak olan politikacılar için de önemliydi.</p>

  <p class="normal1">Hüseyin’in aldığı kilolar ve göbek yüzünden, zaten kısa olan boyunun daha da kısalmış gibi göründüğünü fark etti. Beyaz kravat gömleğinin manşetleri kollarına uzun geliyor ve ceket kolundan dışarıya taşarak, küçük ellerinin yarısını kaplıyordu. Yusuf, bu küçük adamın en çok, vefalı ve kara gün dostu oluşunu severdi. Ankara’da “önemli adam” olduktan sonra eşini, dostunu, akrabalarını bırakmamıştı.</p>

  <p class="normal1">Yusuf’un istediği borçları da hiç sektirmeden göndermişti. Akşamüstü Ankara’ya gelip kendisini telefonla arayan Yusuf’u otogardan almak için ısrar etmiş, onu hemen en namlı kebapçıya götürmüştü. Kırmızı plakalı resmi bir otomobili ve şoförü vardı. Yusuf’un ertesi gün de Meclis’e, makamına gelmesi için ısrar ediyordu. Çünkü Plan Bütçe Komisyonu Başkanı olmuştu, forsu yerindeydi. Zaten kırk yılda bir gelen akrabasının bunları görmesini istiyordu.</p>

  <p class="normal1">Yusuf, Leyla’nın hakkını arama yollarının teker teker kapandığını gördüğü ve Ömer Cevheroğlu’nun avukatlar ordusuna karşı mücadele etmenin güçlüğünü kavradığı anda büyük bir çaresizlik içinde kıvranmaya başlamıştı. Roxy’yle gece fısıldaşmalarının en önemli konusu buydu artık. Ne yapacaklarını, nereye başvuracaklarını bilemiyor, içlerinden yükselen isyan duygusunu bastırmakta güçlük çekiyorlardı.</p>

  <p class="normal1">Bir gece Roxy, “Senin amcanın oğlu iktidar partisinden milletvekili değil mi?” diye sordu. “O belki bir şey yapabilir.”</p>

  <p class="normal1">O zaman Yusuf, bunun niye daha önce aklına gelmediğine şaşırdı. Doğru ya, belki de Hüseyin Leyla’ya yardım edebilirdi. İki gün sonra gazeteden izin alıp otobüse bindi ve Ankara’ya gitti.</p>

  <p class="normal1">Şimdi de Hüseyin’e Leyla’nın başına gelenleri anlatıyordu. Leyla’yı herkes gibi Hüseyin de çok severdi. Kadıncağızın bu yaşında evinden atılmış olmasına inanamadı. Çünkü Leyla o mahallenin ve o evin hiçbir zaman değişmeyecek olan demirbaşı gibiydi.</p>

  <p class="normal1">“Ne günlere kaldık!” dedi. “Yarın Meclis’e gel, ne yapacağımıza bir bakalım.”</p>

  <p class="normal1">Yemekten sonra onu evine götürdü. Ankara’nın yeni yapılan çok katlı binalarının birinde, özentiyle döşenmiş bir dairede karısı Gülsen onları güler yüzle karşıladı.</p>

  <p class="normal1">Gece bu daireden bakıldığında bütün şehir görünüyordu. Hani “Ankara ayaklarının altında” dedikleri cinsten. Ve bu bozkır kenti, gece ışıklarıyla güzel görünüyordu denebilir. Yusuf yine de bütün İstanbullular gibi Ankara karşısında tuhaf bir kibre kapıldı ve “Ben buralarda oturamazdım” diye düşündü. Kendileri de köy kökenliydi ama sanki Ankara köyden kente geçişin ilk durağı gibiydi. Yusuf’un çocukluğunda dedesinin yaz aylarında köye gitme alışkanlığı vardı. Boğaziçi’nde yaşamasına rağmen o kerpiç evli, harap Anadolu köyünü özler, Yusuf’u da birlikte götürürdü. Aslında Yusuf için de eğlenceli günlerdi onlar. Köyü sever, çobanlarla birlikte koyun sürülerinin peşinden gider, pırıl pırıl derede balık tutar, geceleri sabaha kadar kaşınma pahasına döven sürerdi. Dedesi öldükten sonra, köye gitme âdetinden vazgeçilmişti. Yusuf zaman zaman çocukluğunun köyünü hatırlar ve onu özlediğini hissederdi. Ama şehirdeki köylülük, köydeki kadar güzel değildi.</p>

  <p class="normal1">Hüseyin dairenin kapısında pabuçlarını çıkarınca Yusuf’a da böyle yapmak düşmüştü. Kadın, erkek, çocuk pabuçları kapının önünde yan yana dizilmiş duruyordu. İçeri girdiklerinde Hüseyin’in hanımı, “Hoş geldiniz!” der demez, ayaklarına bir terlik uzatıvermişti. Yusuf’un ailesi de bütün dağlılar gibi böyle yapıyordu. Cihangir’de, kendi çevrelerinde bunu yapan tek bir ev yoktu herhalde. Kapı önünde pabuç çıkartma ya da çıkartmamanın büyük bir fark olduğunu düşündü Yusuf.</p>

  <p class="normal1">Ankara’da köyün kente taşınmasının örneğini yalnız bu evde değil, ertesi gün gittiği Millet Meclisi’nde de bol bol görecekti. Hüseyin onu kırmızı plakalı siyah Renault marka otomobiliyle aldırmıştı. Bu yüzden Meclis bahçesindeki polisler onları hiç durdurmadılar. Yusuf eğer böyle bir olanak olmasa, içeri girmesinin epey sıkıntılı olacağını tahmin edebiliyordu. Bütün bu güçlüklere rağmen Meclis bahçesi her zaman seçmenlerle, ziyaretçilerle doluydu. Kapılarda saatlerce beklemeyi, polis kontrollerinden geçmeyi göze alıyor ve kendi bölgelerinin milletvekillerine dertlerini anlatmaya geliyorlardı. Çoğu köylüydü bunların ve köylüler için zaman yitirme kavramı yoktu. Kadınların başı bağlıydı, erkekler üzerlerindeki giysiyi yüzlerce metreden fark edilecek, köylülere özgü bir biçimde, ayrı bir tarzda taşıyorlardı, yürüyüşleri de değişikti. Yusuf bir yerde, Meclis’in her hafta ayırdığı bir tek ziyaret gününde, on sekiz bin ziyaretçinin geldiğini okumuştu. Bu yüzden ortalık insan kalabalığından geçilmiyordu, milletvekili odalarının bulunduğu loş koridorlar da tıklım tıklım doluydu.</p>

  <p class="normal1">“Zavallı insanlar!” diye düşündü. Modern Türkiye’nin, basının, televizyonların saklamaya çalıştığı, yok saydığı yoksul, dertli insanlardı bunlar. Ancak böyle çare aranan yerlerde ya da koridorlarda bitkin ve umarsız bekledikleri, sakat çocukların bir kenara büzüldüğü hastanelerde görülebiliyorlardı.</p>

  <p class="normal1">Yusuf gittiğinde Hüseyin odasında yoktu, haber verdiler, yarım saat sonra geldi. Telaşlı görünüyordu. Çünkü o gün muhalefetin çağrısıyla yapılan bir olağanüstü toplantı vardı.</p>

  <p class="normal1">Hüseyin kahvelerini içerken Yusuf’a, “Biraz önce İçişleri Bakanı’yla konuştum” dedi. “Konuyu inceleyip bana haber verecek.”</p>

  <p class="normal1">Yusuf, Hüseyin’in buyurgan tavrını, çevresindeki insanların ona gösterdiği saygıyı gözledikçe siyasi sınıfın kendilerinden nasıl da ayrışıverdiğini düşünüyordu. Demek halk yığınlarından yönetenler safına atlamak bu kadar değiştirebiliyordu her şeyi. Kendisinin bu güce ulaşması, İçişleri Bakanı’yla konuşması mümkün müydü? Gazetenin büyük cam binasına her gün bir sığıntı gibi giriyor, sıradan bir muhabir olarak hiç kimseden saygı görmüyordu. Demek ki Hüseyin, hayatta doğru bir yol tutturmuştu. Hem saygı görüyordu hem de aldığı maaşla iyi bir yaşam sürüyordu. Emrine verilen makam arabası, şoför, sekreter, danışman da cabası.</p>

  <p class="normal1">Oysa Hüseyin, hayatta başarılı olmak için kendisinden daha fazla bir çaba harcamamıştı. Sadece seçtiği yol doğruydu. Yıldızı parlayan partiyi sezmek, ona üye olmak, biraz kendini göstermek ve seçimlere katılmak, yükselen asansörlere binmek için yeterliydi. Yusuf, Hüseyin’in yakında bakan da olabileceğini düşündü. Ama yine de iyi çocuktu Allah için. Amca oğluna karşı çok alçakgönüllü davranıyor, en ufak bir burnu büyüklük yapmıyordu.</p>

  <p class="normal1">Öğle vakti yine kalabalık koridorlardan geçip ana binadaki lokantaya gittiler. Yüzlerce kişinin yemek yediği kocaman bir salona girdiler. Lacivert ve siyah giysili, kravatlı, çoğu bıyıklı bir erkek topluluğu yemek yiyordu. Yusuf burada da köylülüğün ağır bastığını düşündü. Çünkü köylülüğün en önemli göstergelerinden biri de yemek yerken ortaya çıkıyordu. Tabağı önlerine çekmeyip ileride tutuşları, çatal ve kaşıkları kavrayış biçimleri, lokmayı ağızlarına kadar yükseltecek yerde başlarını iyice tabağa eğerek atıştırmaları, ağızları yemek doluyken konuşmaları, kendi babasında da gördüğü ve hiç de hoşlanmadığı bir görüntüydü.</p>

  <p class="normal1">Yusuf, bir milletvekilinin yakasına takılı rozeti çıkarıp iğnesiyle dişini karıştırdığını gördüğü anda önündeki yemeği bıraktı. Ve düşünmeye başladı. Evet, burası halk meclisiydi. Millet, vekillerini seçiyor ve oraya kendisine benzeyen insanları gönderiyordu. Demokratik olmasına demokratikti bu iş ama yöntem doğru muydu? Yüzyıllarca karanlıkta kalmış, eğitilmemiş, kafası hurafelerle dolmuş bir halkın temsili başka nasıl olabilirdi ki! Duvara asılı büyük resimden hüzünlü hüzünlü bakan Mustafa Kemal Paşa bunun tam tersi bir yol izlemiş ve “halkı eğitmek” yolunu seçmişti. Ama onun bu anlayışı son günlerde jakobenizm olarak yerden yere vuruluyordu.</p>

  <p class="normal1">Bu yollardan hangisi doğruydu acaba: Halk dalkavukluğu mu, onun oyunu almak için din ve milliyetçilik duygularını gıdıklamak mı, yoksa onu eğitmek mi? Yusuf bu soruya cevap veremiyor, iş bu noktaya gelince kafası karışıyordu.</p>

  <p class="normal1">Lokantadan çıkarken İçişleri Bakanı’yla karşılaştılar. Siyah bıyıklı bakan, memleketten gelmiş bazı seçmenleri ve bölge milletvekilleriyle yemek yemeye geliyordu. Bakan, karşısında el pençe divan duran Hüseyin’i iki yanağından öptü ve bir Anadolu şivesiyle, “Hüseyin’ciğim, senin işini sordurdum” dedi. “Ama evin yeni sahiplerinin elinde sağlam bir heyet raporu var. Bunamış zavallı kadıncağız, akli melekelerini kaybetmiş. Mahkeme de bir vasi tayin etme yoluna gitmiş. Yani her şey kanuna uygun, bir usulsüzlük yok. Kusura bakma.”</p>

  <p class="normal1">Bu sözleri duyunca Yusuf’un içinde bir şey cız etti. “Galiba Büyük Hanım bir daha evini göremeyecek” diye düşündü. İçişleri Bakanı bile böyle söylediğine göre, demek ki bütün umutlar tükenmişti.</p>

  <p class="normal1">Otobüsle İstanbul’a dönerken camdan dışarıya bakıp durdu ve bundan sonrasının ne olacağını düşündü. Büyük Hanım nerede oturacaktı? Nasıl yaşayacaktı?</p>

  <p class="normal1">Düşünüyor taşınıyor, Büyük Hanım’ın kendileriyle birlikte oturmasından başka bir çare bulamıyordu. Buna da Roxy karşı çıkacaktı. Onu nasıl ikna edeceğini bilemiyordu.</p>

  <p class="normal1">Derken bütün bu düşünceler uzaklaştı Yusuf’un kafasından. Otobüs Sapanca Gölü’nün kıyısından geçerken gözleri dalgın dalgın akşamüstü güneşinin kızıllığını yansıtan sulara takıldı; o gece Hüseyin’in evinde sürüklendiği yoğun duygulara kaptırdı kendini. Roxy’nin onun için ne demek olduğunu belki de ilk kez bu kadar derinden kavrıyordu.</p>

  <p class="normal1">Sabaha karşı bu yabancı yatakta uyandığı anda “Roxy” diye sayıklaması bu yüzdendi işte. Karanlıkta nerede olduğunu kavrayamamış, bu yabancı yatakta Roxy’yi yanında bulamayınca müthiş bir telaşa kapılmıştı. Belki Roxy’yle ilgili bir rüya görerek uyanmıştı ama bunu hatırlayamıyordu. Bildiği tek şey, yüreğinden taşan bir yoğunlukla onu özlemiş olduğuydu. Kızı yanında bulamadığı zaman paniklemişti. Ne tuhaf bir şeydi bu böyle. Roxy hayatta en beğendiği kız değildi. Gazetede ondan daha güzel, sevimli ve uyumlu birçok genç kız vardı. Gülüşlerinden temizlik ve iyi niyet taşan kızlardı bunlar. Roxy’yi onlarla kıyasladığı zaman aksi, sert, kavgacı bulabilirdi. Onunla huzur bulmak olanaksızdı. Hep tetikte olman gerekirdi, çünkü senin fark etmediğin ufak bir ayrıntı bile, onda bir öfke patlamasına yol açabilirdi.</p>

  <p class="normal1">Bütün bunlar doğru olabilirdi ama yine de Yusuf, Roxy’yi kendi kimliğini ve bedenini tamamlayan bir varlık olarak görüyordu. Onu kimseyle kıyaslayamazdı. Daha mı güzel, daha mı çirkin, daha mı hırçın; bu soruların hiçbir anlamı yoktu. İnsanın kendini başkalarıyla kıyaslaması gibiydi.</p>

  <p class="normal1">Ne yaparsan yap, sen sensindir ve o ten içinde yaşarsın. Bunun tartışması olmaz. Roxy Yusuf’tu, Yusuf da Roxy’ydi.</p>

  <p class="normal1">O Ankara gezisinden, eli boş ama Roxy’nin, hayatının tümünü kavradığını ve artık onun teni, kokusu ve sesi olmadan yaşayamayacağını anlamış olarak döndü.</p>
</body>
</html>
