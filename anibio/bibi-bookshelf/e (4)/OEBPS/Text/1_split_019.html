<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_18"><br class="calibre3" />
  <br class="calibre3" />
  17</h1>

  <p><br class="chapter" />
  <br class="chapter" /></p>

  <p class="normal1">Ali Yekta Bey, toplum yaşamındaki gelenek ve görenekleri devam ettiren, hatta bunların uygulanmasında birinci derece rol üstlenen bir aileden geliyordu. Bunun sorumluluğunu her zaman hissetmiş, ömrü boyunca uygunsuz ve adaba aykırı bir hareket yapmaktan, vebadan kaçar gibi kaçınmıştı.</p>

  <p class="normal1">O günlerde yüreğini burkan büyük sıkıntı, yine bu terbiye sorunundan kaynaklanıyordu. Oğlunun satın aldığı yalıdaki yenileme çalışmaları süratle ilerlediğine ve sona yaklaştığına göre, içinde doğup büyüdüğü, yıllarca hizmet ettiği Kadızade Konağı’ndan ayrılacak ve karşı kıyıya, yalısına taşınacaktı. Ama bu durumu velinimeti Rıza Bey’e nasıl açıklayacaktı. İnsanları yüzüstü bırakmanın ayıp olduğunu iliğinde kemiğinde hissediyor, vakit geçirmeden bu durumu açıklamak istiyordu ki şimdiden önlem alıp yerine başka birini arasınlar. Ama bir türlü cesaretini toplayıp Rıza Bey’e bunca yıldan sonra ayrılıp kendi evine geçeceğini, emekli olacağını söyleyemiyordu.</p>

  <p class="normal1">Uzun bir ömrü o evde, önce beyefendinin babasına sonra da kendisine hizmet ederek geçirdikten sonra hiç de kolay bir şey değildi bu. Geceler boyu bu işi nasıl halledeceğini düşünüyor, her gece ertesi gün beyefendiyle konuşmaya karar veriyor ama gündelik işler içinde bir türlü cesaretini toplayıp durumu açıklayamıyordu.</p>

  <p class="normal1">Bir yandan da taşınacağı yeni evde, buradaki kadar mutlu olamayacağını hissediyordu. Necla denilen o görgüsüz kadınla aynı evde yaşarken huzur bulmasına imkân yoktu. Kim bilir ne kavgalar, ne gerginlikler, ne sinir harpleri yaşanacaktı. Ama oğlunun kendisine duyduğu derin saygı ve bağlılıkla bunların hepsinin üstesinden geleceğine de inanıyordu. Necla eninde sonunda el kızıydı ve baba oğlun arasına giremeyeceğini anladığı gün yelkenleri suya indirecek ve evin gerçek efendisinin kim olduğunu anlayacaktı.</p>

  <p class="normal1">Sorun, bu kızın görgüsüzlüğüydü.</p>

  <p class="normal1">Ali Yekta Bey Osmanlı gelenekleriyle yetişmiş ve babasından bu yönde eğitim almış olmasına rağmen, Cumhuriyetle birlikte ani değişiklikler yaşayan yeni toplum kültürüne de uyum sağlamayı bilmişti, bununla her zaman övünürdü.</p>

  <p class="normal1">Ama Ali Yekta Bey, devrimler toplumun üzerine bir sağanak gibi yağarken sıradan insanların şaşırdıklarını ve bu büyük kültür değiştirme yarışında ne yapacaklarını bilemediklerini de görmüştü. Emir büyük yerden, Ankara’dan geliyordu ve uyulmaması düşünülemezdi ama erkeklerin dört kadınla evlendiği, üstüne üstlük cariyeler de aldığı, kadının kafes arkasında ve peçe altında tutulduğu bir İslam ülkesinde, bir anda modern bir Avrupa toplumuna geçiş sancılı oluyordu.</p>

  <p class="normal1">İnsanlara ne yapacaklarını, nasıl yaşayacaklarını öğretmek için bir sürü “adab-ı muaşeret” kitabı yayımlanmıştı. Latince alfabeyi öğrenenler bu kitapları okuyor ve yeni kuralları öğrenmeye çalışıyordu. Arap harfleri yasaklandığı ve Latin alfabesine geçildiği için ortalıkta okuma yazma bilen kişi de kalmamıştı pek. Ülkenin her yanında müthiş bir Latin alfabesi öğrenme seferberliği ilan edilmiş ve her yerde kurslar açılmıştı. Hangi yaşta olursa olsun insanlar kadınlı erkekli bu kurslara gidiyor ve kendilerine pek tuhaf gelen Latin harflerini öğreniyorlardı.</p>

  <p class="normal1">Ali Yekta Bey, Kadızade ailesinin yardımları sayesinde Latince harfleri ilk öğrenen kişilerden biriydi ve eline geçen bütün adab-ı muaşeret kitaplarını okuyor, notlar alıyor, bu bilgileri çevresindekilerle de paylaşıyordu.</p>

  <p class="normal1">Çünkü bu kitaplar olmadan insanların ne yapacağını bilmesi olanaksızdı. Bir halk, yaşamayı yeni baştan kitaplardan öğrenir olmuştu.</p>

  <p class="normal1">Mesela o yıllarda yayımlanan ince ve resimli bir kitaptan şu kuralları ezberlemişti:</p>

  <p class="normal1">“Vapurda, trende, tramvayda, tünelde hülasa bütün nakil vasıtalarında yanınıza rastlayan bayanı öyle yiyecek gibi süzmeyiniz. O bir moda mankeni değildir ki üstünü başını seyredesiniz.”</p>

  <p class="normal1">“Şehrin caddelerinde laubali olarak baş açık gezmeniz de adab-ı muaşerete hiç uygun değildir. Başınızda bir şapka bulunmazsa tuvaletiniz ne kadar kibar ve şık, yüzünüz ne kadar güzel olursa olsun sizi muhakkak ayıplayan birçok göz bulunacaktır.”</p>

  <p class="normal1">Bir başka kural şöyleydi:</p>

  <p class="normal1">“Bilhassa yaz sıcaklarında gezip tozduktan sonra trende veya vapurda otururken ayağınızı sıkan veya nasırınızı acıtan iskarpininizi usulcacık çıkartıyor ve havalandırıyor musunuz? Bu adi hareketi yapmağa canınızın yanmasını tercih ediniz.”</p>

  <p class="normal1">Çarşaftan modern giysilere geçen ve böylece sokağa her çıkışında kendini çıplak gibi hisseden kadınlara da çeşitli nasihatler vardı bu kitaplarda:</p>

  <p class="normal1">Mesela “Nakil vasıtalarında diz boğumlarını sıkıyor, diye diz kapaklarınızdan aşağıya simit gibi kıvırdığınız çoraplarınızla sakın oturmayınız. Bu, hem gülünç hem de adiliktir. Jartiyeriniz yoksa paça lastiğinizi bollaştırınız. Laubaliliğin bu kadarı olmaz” deniyordu.</p>

  <p class="normal1">Ya da şu kural: “Korsanızın veya jartiyerinizin düşeceği endişesi ile bir bahane bulup vitrinler önünde durarak onları elbisenizin üstünden sağa sola çekiştirerek düzeltmeyiniz. Hem seyircileriniz çok olur, hem de bu kadar ihtiyatsız hareketiniz size gezmenizi zehir eder.”</p>

  <p class="normal1">Ali Yekta Bey’in, bir daha aklından hiç çıkmamacasına ezberlediği bu kurallar, karakalem çizimlerle de destekleniyordu. Resimlerde vitrinler önünde başı şapkalı şık hanımlar ile bobstil beyler pek kibar bir biçimde dolaşıyor ve erkekler bazen başlarına taktıkları, bazen ellerine aldıkları fötr şapkaları pek bir gururla taşıyorlardı.</p>

  <p class="normal1">Evlere yayılmaya başlayan telefon için de çeşitli kurallar konulmuştu:</p>

  <p class="normal1">“Telefonda daima en kısa ve kestirme şekilde konuşulması gerektiği, telefonda uzun uzadıya hal hatır sormanın ve yüksek sesle konuşmanın kabalık olduğu, hususi ikametgâh telefonu müstesna olmak üzere işyerlerine sırf hal ve hatır sormak için telefon etmenin caiz olmadığı” belirtiliyordu.</p>

  <p class="normal1">Ali Yekta Bey 1930 başlarında yayımlanmış kitaplardan okuduğu bu kuralları bugün de büyük bir coşkuyla savunuyor, özellikle cep telefonlarının herkesin başının yanına üçüncü bir kulak gibi yapıştığı günümüzde, bu kitapları tekrar yayımlamak gerektiğine inanıyordu.</p>

  <p class="normal1">Değişim, inanmakta güçlük çekilen olaylara yol açmıştı. Mesela 1924’te ilk kadın hukukçunun göreve başlaması, zaten rüya gördüğünü düşünen toplumdaki baş dönmesini artırmıştı. Bunu 1930’da yerel seçimlerde kadınlara tanınan seçme ve seçilme hakkı izleyecek, halk kadın belediye başkanlarına, sonraki yıllarda da milletvekillerine alışmaya çalışacaktı.</p>

  <p class="normal1">Ali Yekta Bey’in yetiştiği Kadızade Konağı, Atatürk’ü ve devrimleri yürekten benimsediği için, babasının ve kendisinin de değişimi büyük bir coşkuyla kabul etmesi doğaldı. Ali Yekta Bey ömrü boyunca bu konuda hiçbir tereddüde düşmedi ve her zaman, Kadızade Konağı’nı da şereflendirmiş olan “Büyük Adam”a sadık kaldı.</p>

  <p class="normal1">Yıllardır çalıştığı ve bir parçası olduğu konaktan ayrılmak ise daha da eski görgü kurallarını, Şark’ın kendine özgü karmaşık insan ilişkilerinin ve yüzyılların yarattığı bir terbiyeyi bozmamayı gerektiriyordu.</p>

  <p class="normal1">Ali Yekta Bey, düşündü, taşındı ve durumu beyefendiye önce bir mektupla bildirmeye, ondan sonra konuşmaya karar verdi.</p>

  <p class="normal1">Bir akşam odasında masanın başına geçerek Cumhuriyet okullarında öğretilmiş inci gibi harflerle mektubu yazmaya koyuldu.</p>

  <p class="normal1">“Pek muhterem Rıza Beyefendi” hitabıyla başlamayı uygun bulmuştu. Ama boncuk boncuk terlemesine rağmen mektubun gerisini getiremiyor, ayrılmak isteğini nasıl anlatması gerektiğini bulamıyordu.</p>

  <p class="normal1">Çünkü bir yandan ayrılmak istemesine rağmen bir yandan da kendini bu yalıya ait hissediyordu. Ayakları yalının gıcırdayan merdivenlerini, elleri ceviz oyma merdiven başlarını ve porselen kapı kollarını tanıyordu, elektrik düğmelerini yakmak için gözlerine ihtiyaç duymuyordu.</p>

  <p class="normal1">Birkaç müsvedde yapıp bozduktan sonra, mektup gibi soğuk bir vasıtayla bu işi halledemeyeceğini anladı.</p>

  <p class="normal1">Ne olursa olsun gözünü karartıp ertesi gün Rıza Bey’in odasına çıkacak ve durumu anlatacaktı. Babasının, Rıza Beyefendi’nin muhterem pederlerinin yanında çalışmaya başladığından beri bu evde hiçbir kötülük görmediklerini, kendilerine yan gözle bakılmadığını, yıllardan beri bu mukaddes yalıyı kendi yuvaları olarak benimsediklerini ve velinimetlerinden en ufak bir şikâyetleri olmadığını anlatacaktı.</p>

  <p class="normal1">Ama ömrünün son yıllarını oğlunun evinde, torunlarını severek geçirmek isteğinin de beyefendi tarafından anlayışla karşılanacağını umuyordu. Hem yaşı da kemale ermişti artık ve yalının merdivenlerini inip çıkarken eski gücünü bulamadığını, beyefendiye eskisi kadar faydalı olamadığını da idrak ediyordu. Bütün bunları göz önüne alarak o evdeki çalışma hayatinin noktalanması meselesini beyefendinin yüksek anlayışına sunacak, iznini isteyecekti.</p>

  <p class="normal1">Ali Yekta Bey bu kararı verdikten sonra rahat bir uyku çekebileceğini hissetti. Günlerdir yüreğini kavrayan huzursuzluğun yalıyla ilgili bölümü hafifliyordu ama onu içten içe kemirmekte olan bir diğer kaygı, Necla ile doğabilecek olan tartışma ihtimali devam ediyordu.</p>

  <p class="normal1">Gerçi oğlunun böyle bir şeye izin vereceğini sanmıyordu ama yine de ertesi gün beyefendiyle konuştuktan sonra yalıya gidip bu meseleyi kökten bir çözüme kavuşturması iyi olacaktı.</p>

  <p class="normal1">Hem kim bilir, belki beyefendi yalıya taşındıktan sonra onu ziyarete gelir ve Kadızade Yalısı’ndan daha güzel ve gösterişli olan yalıdaki yeni hayatını gözleriyle görürdü. Ali Yekta Bey, beyefendiyle eşit seviyeye geldikten sonra bile ona saygıda kusur etmeyeceğini, onu yine velinimeti olarak sayıp seveceğini biliyordu. Çünkü ne de olsa adab-ı muaşeret kurallarını bilen köklü bir aileden geliyordu o.</p>
</body>
</html>
