<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_10"><br class="calibre3" />
  <br class="calibre3" />
  9</h1>

  <p><br class="chapter" />
  <br class="chapter" /></p>

  <p class="normal1">Leyla Hanım yüzünden yaşadıkları gerilim, o gece Yusuf ile Roxy’nin sevişmesine engel olmadı, yalnız yatak odalarında sarmaş dolaş olurken gürültü çıkarmamaya, yatağın gıcırdamamasına dikkat etmek zorunda kaldılar. Çünkü bu kez evde yalnız değildiler, yandaki odada Leyla yattığı için yatağın duvara vurmasını engellemek, çığlıklarını içlerinde hapsetmek zorundaydılar.</p>

  <p class="normal1">Roxy’ye göre sadece bu bile başlı başına bir işkenceydi.</p>

  <p class="normal1">“Rahatsızlık diyelim” diyordu Yusuf.</p>

  <p class="normal1">“Ne?”</p>

  <p class="normal1">“İşkence değil tatlım. Bu laf biraz ağır kaçıyor. Geçici bir rahatsızlık.”</p>

  <p class="normal1">“Ne kadar geçici?”</p>

  <p class="normal1">“Bilmiyorum ama herhalde böyle devam edip gidemez. Bir çözüm bulunur.”</p>

  <p class="normal1">“Seni hiç anlamıyorum Yusuf. Bu ihtiyara ne gibi bir borcun olabilir ki tutup evine getirdin?”</p>

  <p class="normal1">“Borç değil hayatım, borç değil ama sen Leyla’yı tanımıyorsun. Ben hayatımda onun kadar ilginç, iyi bir insan görmedim. Çocukluğum boyunca bana öyle iyi davrandı ki neredeyse öz babaannemden daha yakın hissettim onu.”</p>

  <p class="normal1">“Öfff!” dedi Roxy, “Babaanneler, anneanneler, ne gereksiz bir kalabalık.”</p>

  <p class="normal1">“Senin aile kalabalığından nefret ettiğini biliyorum ama inan bana Leyla onlardan biri değil. Biraz tanımaya gayret etsen...”</p>

  <p class="normal1">“Ne olacak, boynuna mı sarılacağım?”</p>

  <p class="normal1">Yusuf gülmeye başladı ve “Senin ne yapacağın hiç belli olmaz” diyerek kızın çıplak vücuduna sarıldı, göğüslerini öpmeye başladı.</p>

  <p class="normal1">Roxy, Yusuf’la aralarında kimyasal bir bağ olduğuna inanıyordu. Çünkü şimdiye kadar hiçbir erkeğin tenini bu kadar çok sevmemiş, bu kadar benimsememişti. Bu yüzden o vücuda her gece vantuz gibi yapışmak geliyordu içinden. Yusuf’un tıraş losyonu kullanmasına karşı çıkıyordu; çünkü onun bedeninin kokusunu seviyordu Roxy. İçini rahatlatan, onu sakinleştiren ve giderek vazgeçilmez olan bir kokuydu bu. Bir Alman dergisinde nörolojik bellekle ilgili bir yazı okumuştu. Mesela el, okşadığı teni yıllar sonra bile hatırlama özelliğine sahipti. Beden de bir eli hatırlıyordu. Onun bedeni de artık Yusuf’a alışmış, ona çıplak sarılmayı, rahatlatıcı bir terapi gibi algılar olmuştu. Ayrıca cinsel uyumlarında çok önemli bir yan daha vardı. O da Yusuf’un sevişme boyunca Roxy’ye ve onun bedenine gösterdiği saygıydı. Böyle bir şey ilk kez oluyordu, bir erkeğin kadın bedenine saygı gösterdiğini ilk kez görüyordu. Daha önce yatmış olduğu Alman ve Türk genç erkekler, onu hırpalıyor, seyrediyor, neredeyse ona bir şişme kadın muamelesi yapıyorlardı. Çünkü artık genç erkekler sevişmeyi geleneksel yollardan ve deneyimli kadınlardan değil, her yerde bulunabilen porno filmlerden öğreniyorlardı. Roxy Düsseldorf’taki dükkânda da aynı şeyi gözlemişti, okul arkadaşlarının izlediği porno filmlerde de. Porno, kadın erkek ilişkilerinin çarpıtıldığı, son derece zalim bir alandı. Erkeklere hitap eden bu filmler kadın bedenini değersizleştiriyor, kadını zulmedilmesi, aşağılanması, kirletilmesi gereken ve erkeğin hizmetinde bir et parçası konumuna düşürüyordu. Korkunç bir şiddetti bu. Oysa genç erkekler bunu normal sanıyor, porno filmlerde gördükleri dünyayı kendi yataklarına da taşıyorlardı. Roxy, şiddete ve aşağılanmaya boyun eğecek biri değildi. Bu yüzden yatakta huysuzlanıyor, erkeklerin istediklerini yapmıyor, onlara bağırıp çağırıyor ve özsaygısını yitirmemeye çalışıyordu. Onun bedeni bir deneme tahtası ve atış levhası değildi ki. Bir insan vücuduydu.</p>

  <p class="normal1">Oysa Yusuf, daha ilk geceden itibaren ona büyük bir saygıyla yaklaşmıştı. Eski usul denebilecek bir mahremiyet duygusu, aşk fısıltıları, yumuşak okşamalar ve en önemlisi saygı, saygı, saygı. Bir kadın olarak sevişmenin hem öncesinde hem sonrasında hissettiği bir yücelmişlik duygusu.</p>

  <p class="normal1">Bütün bunlar onu Yusuf’a derin bir sevgiyle bağlıyor, ona bir çeşit hayranlık duymasını sağlıyordu. Çünkü bugüne kadar tanıdığı bütün çocuklardan değişikti. Önce onun rol yaptığını sanmış, “Hadi yaa, hiç kimse bu kadar iyi olamaz!” diye düşünmüştü. Ama sonradan şaşırarak görmüştü ki bu çocuk sahiden iyi, gerçek olamayacak kadar iyi bir insan.</p>

  <p class="normal1">Karakterinin sert ve ödün vermez isyancı yanı hâlâ devam ediyor ve gündüzleri Yusuf’un canına okuyordu ama gece yatakta bambaşka bir kız oluyor, gövde rahatlamasının sakin limanlarında nispeten uysal bir kıza dönüşüyordu.</p>

  <p class="normal1">O geceki sessiz sevişmelerinden sonra Yusuf’a, “Bu kadının kocası var mı?” diye sordu.</p>

  <p class="normal1">“Yok!”</p>

  <p class="normal1">“Öldü mü?”</p>

  <p class="normal1">“Hayır, hiç kocası olmadı!”</p>

  <p class="normal1">Roxy doğruldu.</p>

  <p class="normal1">“Yani hiç evlenmedi mi bu kadın?”</p>

  <p class="normal1">“Hayır, hiç evlenmedi. Erkek arkadaşı olmadı, hatta kadın arkadaşı da olmadı dense yeridir. Ailesi de yok. Genç kızlığından beri tek başına yaşıyor. Ne ana, ne baba, ne akraba, ne koca, ne çocuk. Dünyada tek başına.”</p>

  <p class="normal1">O zaman Roxy yaşlı kadına derin bir ilgi duymaya başladı. Kimseye muhtaç olmadan ve aile yükü taşımadan yaşamak, dünyaya kafa tutmak ne demekti! Kendisi de Duisburg’da her kötü ilişkinin sonunda ve evdeki cehennemden bunalıp sokaklara fırladığı zaman böyle düşünmez miydi? Mademki insanlar birbirine acı veriyordu, o zaman en güzel şey hayata meydan okumak ve mutlak bir yalnızlığı seçmekti. İnsan ilişkilerinde yetersizdi, eksikti. Galiba bu konuda herkesin bildiği, yalnız Roxy’nin bilmediği bir şey vardı. Yalnızlıktan yakındığı da yoktu pek. Evde de sokaklarda da kendini yalnızken iyi hissederdi ama aksi gibi yaptığı iş, birçok kişiyle muhatap olmasını şart koşuyordu. İyi bir hip-hop şarkıcısı olmak, menajerler, konserler, turneler, müzisyenler, plak şirketleri ve sürekli birlikte yaşayan bir grup demekti. İşin bu yanı çok zor geliyordu Roxy’ye. Allahtan müzik grubundaki çocuklar sessiz, sakin, kendi halinde gençlerdi ve Roxy’yi hiç rahatsız etmiyorlardı.</p>

  <p class="normal1">Bu arada bin bir umutla geldiği İstanbul’da karşılaştığı aşağılama ve yediği “Almancı” damgası, hayatını Almanya’dakinden bile daha zor bir hale getiriyordu.</p>

  <p class="normal1">Bu soğuk ve düşmanca dünyada iyi insanlar da olduğunun tek kanıtı Yusuf’tu.</p>
</body>
</html>
