<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_19"><br class="calibre3" />
  <br class="calibre3" />
  18</h1>

  <p><br class="chapter" />
  <br class="chapter" /></p>

  <p class="normal1">Yandaki odadan Roxy ile Yusuf’un inlemeleri geliyor. Ağızlarına sığmaz olan soluklarının gücünü buradan bile duyabiliyor Leyla Hanım. Yapayalnız geçen hayatında hiçbir erkek eli değmemiş olan gövdesi gençliğinde çok gergin geceler geçirirdi ama şimdi unuttu bunları artık.</p>

  <p class="normal1">Bir tek yandaki yalıdan gelen piyano sesi yankılanır oldu kulağında. O da arada sırada. Sanki başkası yaşadı bunları, öylesine uzak ki.</p>

  <p class="normal1">Hiç dışarı çıkmayan, hasta, melankolik ve adının Nejat olduğundan başka bir şeyini bilmediği, boyunu bosunu, kaşını gözünü hiç görmediği meçhul piyanistin akşamları kulağına erişen piyanosuna âşık olduğu günleri hatırlıyor.</p>

  <p class="normal1">Bir süre dinledikten sonra kendisi de piyano başına geçip çalarken, yalıdaki piyano sesinin kesildiğini, Nejat Bey’in kendisini dinlediğini biliyor. Nejat Bey alaturka çalıyor, Leyla Hanım alafranga. Birinin ferahfeza, mahur, hüzzam notalarına, öteki Chopin ve Brahms’la cevap veriyor. Sanki Boğaziçi yalılarının hem Türk hem Avrupalı oluşunun yarattığı ikili kimliği yansıtır gibiler. Böylelikle piyanolar aracılığıyla sevişme denebilecek bir dönem yaşıyorlar.</p>

  <p class="normal1">Yaz geceleri Leyla’nın bedeni ateş gibi oluyor, sanki alev alıyor. Ama yaz günleri öğleden sonra ortalığı kaplayan parlak ışıkta tuhaf bir melankoli kaplıyor içini. Ortada üzülecek hiçbir şey yokken bile, içini sınırsız bir üzüntü kaplıyor. Yaşama isteğini yitirdiğini hissettiği anlar bunlar.</p>

  <p class="normal1">Dünya o yaz güneşinin ışığında çiğ bir keskinlikte görünüyor; düşlere, duygulara ve masallara hiç yer bırakmayan bir kesinlik. Onu üzen, yaşamdan soğutan, kendine bile anlatmakta güçlük çektiği bir çiğlik. Bu açıklığı, bu netliği sevmiyor. Oysa kışın Boğaz’ın sisi, pusu, rüzgârı, süt beyazlığı, yeşile dönmüş suya kar yağışı, karla kaplanmış motorların durmak bilmeyen gelgiti, martı çığlıkları daha çok hoşuna gidiyor; o anlarda bir macera boyutu var Boğaz’ın. Sanki sular daha hızlı akıyor. Rüzgârlar zaten daha sert; karayel, poyraz, arkasından kaçınılmaz biçimde lodos.</p>

  <p class="normal1">Ama yaşı ilerleyip de gövdesinin ona verdiği sıkıntılar azaldıkça, parlak ışığın yarattığı depresyondan da kurtulmuştu. Günün her saatinin keyfini çıkarmayı öğrenmişti artık. Yaz günleri, çocukluğundan beri uzanıp kitap okuma alışkanlığı edindiği hamağa yatıyor ve başının üstündeki manolya çiçeklerini, uçan kuşları ve akşamüstü pembeleşen bulutları seyrediyordu.</p>

  <p class="normal1">Bu mutluluk anlarını düşündükçe, evini yitirmenin acısını geçtikçe daha derinden duyuyor, çaresizliğinin acısının arttığını fark ediyordu.</p>

  <p class="normal1">Bir kurşun yarası gibi ilk günlerin sıcaklığı içinde üzüntülerini derinlere gömmüş ve duygularını ele vermeme eğilimine sığınarak mümkün olduğu kadar dik durmaya gayret etmişti.</p>

  <p class="normal1">Ama bu tavrının yavaş yavaş yerle bir olduğunu, yerini derin bir hüzün ve melankolinin kaplamakta olduğunu görecek kadar da zekiydi. Yüreği, evini ve kendi kıyısını özlüyordu. Çocukluğunda kâğıt gemiler yapıp denize bıraktığı, oltaya üşüşüveren küçük kıraça balıklarını tuttuğu ve kim bilir dünyanın hangi limanlarına giden kocaman gemilere bakıp hayaller kurduğu özel kıyısını istiyordu. Bu mevsimde yabani menekşe kokuları kaplamış olurdu ortalığı, geceleri de yasemin kokusu neredeyse ikinci bir deri oluşturacak gibi insanın üstüne yapışırdı.</p>

  <p class="normal1">Cihangir’deki sıkış tepiş betonarme apartmanların yaz sıcağında iyice çekilmez hale gelen boğuculuğundan bunalmıştı. Deniz kıyısında yaşamaya alışmış bedeni su istiyordu; nem, çiy, bulut, sis özlüyordu.</p>

  <p class="normal1">Ama yüreğini bu özlemden de çok yaralayan şey, yenilmişlik ve çaresizlik duygusuydu. Kendisine ve ailesine yapılan açık haksızlığa boyun eğmek zorunda kalıyordu. Böylece onu anılarından koparmışlar, ailesine ihanet eder duruma getirmişlerdi.</p>

  <p class="normal1">Giderek içine kapandı, odasından pek nadir çıkar oldu; saatlerce günlüğüne bir şeyler yazıyor, günden güne zayıfladığı, çöktüğü Yusuf’un ve Roxy’nin gözünden kaçmıyordu. Artık dayanma gücünün sınırına geldiği belliydi.</p>

  <p class="normal1">Leyla, ev meselesinin bir insan için ne kadar önemli olduğunu bu yaşında anladığına şaşırıyordu. İnsan bir şeyi yitirmeyegörsün, gerçek değeri o zaman ortaya çıkıyordu demek ki.</p>

  <p class="normal1">Bir akşam Yusuf’a, “Ben yarın evi görmeye gideceğim” dedi. “Sen bana bir taksi tut!”</p>

  <p class="normal1">Bunu öyle otoriter ve kararlı bir edayla söyledi ki Yusuf “Peki” demekten başka bir çare bulamadı.</p>

  <p class="normal1">Ertesi sabah kalktığında Büyük Hanım’ı giyinmiş, şapkasını başına geçirmiş, bej eldivenlerini takmış, kendisini bekler buldu.</p>

  <p class="normal1">Leyla’ya birlikte gitmeleri için çok ısrar etti ama kadın nuh diyor peygamber demiyordu. Yalnız gidecekti, evine neler yaptıklarını kendi gözleriyle görecekti.</p>

  <p class="normal1">Öyle de oldu. Taksi şoförü onu, isteği üzerine Eminönü’ndeki vapur iskelesine götürdü. Leyla Hanım Boğaz’da sefer yapan şehir hatları vapurlarından birine bindi, birinci mevki alışkanlığıyla arka salonda bir yere oturdu, garsona bir çay söyledi ve Boğaz’a doğru nazlı nazlı süzülen vapurdan çevreyi seyretmeye koyuldu.</p>

  <p class="normal1">Boğaz girişindeki gemi trafiğinin yoğunluğu onu yine şaşırttı. Çocukluğunda bu kadar gemi geçmezdi buradan. Şimdi, bir yerlerde okuduğuna göre, yılda elli bin gemi geçiyordu.</p>

  <p class="normal1">Vapur Vaniköy’e yaklaştığı zaman heyecanı arttı ve yüreği güm güm vurur oldu. Boğaz’ın iki tarafındaki iskelelere uğrayan beyaz vapur, yalıları sıyırır gibi geçiyor ve Leyla’nın yüreğini alt üst ediyor, eski hatıralarla dolduruyordu.</p>

  <p class="normal1">Boğaziçi’nin serin rüzgârlarını içine çekti, vapurun yardığı sulardaki beyaz köpüklere daldı, denize değer gibi uçan yelkovan kuşlarından gözünü alamadı, kaleleri, hisarları, sarayları, kiliseleri ve camileri seyretti. Boğaziçi korularının nefis görüntüsü içini bir hoş yaptı. Çocuk gibi olmuştu, heyecanlıydı, yüreği yüreğine sığmıyordu.</p>

  <p class="normal1">Boğazın pırıltılı sularını bir baştan öbür başa, yıldırım gibi geçen kuşları ne kadar özlemiş olduğunu fark etti. Anneannesi çocukluğunda ona bu kuşların, Boğaz’da yaşayıp ölmüş kişilerin ruhları olduğunu anlatmıştı. Buradan ayrılmak istemedikleri için uçup duruyorlardı. Leyla da ömrü boyunca bu kuşları seyretmiş ve her birini ailesinin ölmüş mensuplarından biri olarak düşünmüştü. Küçük sürüler olarak uçanlar arasında dedesi, anneannesi, annesi, dayısı vardı. Tek başına uçan garip kuşlar ise ona, yirmili yaşlarındaki talihsiz İngiliz delikanlısını hatırlatıyordu. Kuşlar bitmek tükenmek bilmeyen bir enerjiyle evlerine dönmeye çalışıyor, bu yüzden Karadeniz’den Marmara’ya kadar Boğaz’ı yıldırım hızıyla turlayıp duruyorlardı.</p>

  <p class="normal1">Vapur Bosnalı Abdullah Avni Paşa’nın yalısının önünden geçerken gözyaşlarına engel olamadı. Dedesinin evi, lacivert sulara vuran aksiyle bir gelin gibi önünde duruyordu. Gemilerin yarattığı dalgalar yalı rıhtımında beyaz köpükler yaratarak kırılıyor, bir martı yalının tam önünde suya dalıp dalıp çıkıyordu. Evde pek bir değişiklik yok gibiydi. Sanki biraz gayret etse pencereye gölgesi vuran Paşa Dede’sini ve rıhtımda çay içen anneannesini görebilecekti.</p>

  <p class="normal1">Leyla iskelede vapurdan indi, halatın iskele babasına tam olarak bağlanmasını bile beklemeden, eski çevikliği olmamasına karşın kıyıya atladı, ulu çınarların gölgesine sığınmış parke taşlı meydandan yalıya doğru yürümeye başladı. Meydandaki masalara oturmuş kahve içenler, esnaf ve öğle yemeği için masaları hazırlayan balık lokantasının garsonları onu merakla süzdüler. Çoğu yaşlı hanımı tanıyordu.</p>

  <p class="normal1">Leyla evine doğru yürürken bile oraya ne yapmak için geldiğini bilmiyordu. Acaba içeri girebilir miydi, evin yeni sahipleriyle konuşmayı başarabilir miydi? Herhalde hiçbiri olmazdı bunların ama yine de oraya gitmezse yaşayamayacağını hissederek eve kadar geldi. Yeşil bahçe kapısının önünde, çınarın gölgesinde durdu. Yanına kimse gelmedi; ya henüz fark etmemişlerdi ya da artık görmezden gelmek istiyorlardı.</p>

  <p class="normal1">Bir süre evi gözledikten sonra belediye otobüsünden inen şık bir yaşlı adamın kendisine doğru yürüdüğünü gördü. Bej bir takım giymiş, desenli kravat takmış eski zaman beyefendilerinden biriydi. Yanına gelince merakla yaşlı hanıma baktı ve “Birini mi aradınız hanımefendi?” diye terbiyelice sordu. Tok bir sesi vardı; kendi zamanında tannan dedikleri cinsten.</p>

  <p class="normal1">“Bakıyorum” dedi yaşlı hanım, “yalıya bakıyorum.”</p>

  <p class="normal1">“Anlıyorum” dedi adam, “Güzel bir yalı değil mi? Ben yalı sahibinin babasıyım. Sizinle müşerref olmadık. Mahalleden misiniz?”</p>

  <p class="normal1">Kadın bunun üzerine şanslı bir gününde olduğunu düşündü. Demek ki içgüdüleri onu buraya çekmişti, sırf bu karşılaşmayı hazırlamak için.</p>

  <p class="normal1">“Beyefendi” dedi, “sizi Allah gönderdi. Ben de deminden beri ne yapacağımı düşünüp duruyordum.”</p>

  <p class="normal1">“Eğer bir yardımım olabilirse...”</p>

  <p class="normal1">“Olabilir” dedi Leyla Hanım, “Hiç olmaz olur mu? Sizi Allah gönderdi.”</p>

  <p class="normal1">Ali Yekta Bey bu şık giyimli ve zarif kadının görünüşünden, ses tonundan, eski günleri hatırlatan telaffuzundan çok etkilenmişti. Belli ki karşısındaki sıradan olmayan bir insandı.</p>

  <p class="normal1">“Buyurun hanımefendi” dedi, “hizmetinizdeyim.”</p>

  <p class="normal1">“Estağfurullah!” dedi Leyla Hanım. Sonra ekledi: “Ben Leyla Bosnalı. Bu yalıyı yaptıran Bosnalı Abdullah Avni Paşa’nın torunuyum.”</p>

  <p class="normal1">“Şimdi oldu” diye düşündü Ali Yekta Bey. İnsan sarrafıydı o, asilzadeleri bir bakışta anlardı. Bu kadın hakkında şöyle böyle bir şeyler duymuştu. Galiba yalının bahçesinde oturuyormuş ve orayı satmış.</p>

  <p class="normal1">Kapıyı göstererek, “Buyurun hanımefendi!” dedi. “Her ne kadar yalı sahip değiştirmiş olsa da sizin sayılır. Buyurun efendim.”</p>

  <p class="normal1">Leyla Hanım çekinerek “Bilmem ki...” dedi.</p>

  <p class="normal1">Ali Yekta Bey ısrar etti.</p>

  <p class="normal1">“Gerçi çalışmalar devam ediyor ama herhalde bahçede oturacak bir yer buluruz! Önden buyurun hanımefendi.”</p>

  <p class="normal1">Böylece Leyla Hanım, evinden atıldıktan yaklaşık iki ay sonra tekrar bahçesine girdi. Merakla çevresine bakındı. Tarihi eserlerin dış görünümünü değiştirmek yasak olduğu için her şey eskisi gibi görünüyordu. Sadece yalı daha bakımlı hale gelmiş, beyaz ahşabı boyanmış ve pırıl pırıl parlamıştı. İçeriden çekiç ve matkap sesleri geliyordu.</p>

  <p class="normal1">Ama yine de büyük bir değişiklik, tanımlayamadığı bir boşluk vardı burada.</p>

  <p class="normal1">Hizmetliler Leyla Hanım’ın Ali Yekta Bey’le bahçe kapısından girdiğini gördükleri anda küçük dillerini yutacak kadar şaşırmışlardı. İte kaka bahçe kapısından çıkardıkları yaşlı hanım şimdi konuk olarak geliyordu. Aksi gibi o sırada Ömer Bey de Necla Hanım da inşaatta değildi. Ancak telefonla haber verebilirlerdi. Öyle de yaptılar.</p>

  <p class="normal1">Bu arada Ali Yekta Bey bahçedeki hasır koltuklara buyur etti Leyla Hanım’ı, kendisi de karşısına geçti. Hizmetlilere çay getirmelerini söyledi.</p>

  <p class="normal1">Ali Yekta Bey, Leyla Hanım’ın “saraylı” edasından çok etkilenmiş, heyecanlanmış, eski günleri bulduğu düşüncesine kapılmıştı. Ne de olsa böylelerine pek sık rastlanmıyordu artık. “Hele İstanbul’u milyonlarca Anadolu köylüsü bastığından beri” diye düşündü, “Rumeli asilzadeleri geçmişe ait birer süs haline geldiler.”</p>

  <p class="normal1">İşte bu süslerin en güzellerinden biri karşısında oturuyordu. Aşırı bir kibarlıkla “Sebeb-i ziyaretinizi sorsam saygısızlık addeder misiniz acaba?” dedi.</p>

  <p class="normal1">Leyla Hanım bu kibar soruyu yine, “Estağfurullah, ne münasebet!” cevabıyla karşıladıktan sonra bir süre sustu.</p>

  <p class="normal1">Durumu olduğu gibi anlatma konusunda kuşkuluydu. Acaba bu adam işin ne kadarını biliyordu? Onu daha önce hiç görmemişti. Bu durumda kendisine yapılan haksız muameleden haberi yok muydu?</p>

  <p class="normal1">Umutsuz gözlerle bahçeye, duvar dibindeki küçük beyaz evine baktı ve bir darbe yemiş gibi sarsıldı, ağzından küçük bir feryat kaçtı, ağzını eldivenli eliyle kapattı.</p>

  <p class="normal1">“Ne oldu hanımefendi?”</p>

  <p class="normal1">“Ağaç, manolya ağacı!”</p>

  <p class="normal1">“Efendim?”</p>

  <p class="normal1">“Bir şey yok, geçti!”</p>

  <p class="normal1">Manolya ağacının kesildiğini fark ettiği andan itibaren müthiş bir ağlama isteğiyle sarsılıyordu. Ama kendini tuttu, karşısındaki beye her şeyi anlatmaya karar verdi.</p>

  <p class="normal1">“Doğrusunu isterseniz buraya ne yapmaya geldiğimi bilemiyorum beyefendi” dedi, “ama evimi görme ihtiyacındayım, çaresizim.”</p>

  <p class="normal1">Sonra evine el konulduğunu, müstakil tapu olduğu halde kimsenin buna kulak asmadığını, bir gün kendisini apar topar dışarı attıklarını, kapının önünde iki gün bekledikten sonra çaresiz bir biçimde bahçıvanın torunu Yusuf’un Cihangir’deki dairesine sığındığını, hiç doktora görünmediği halde kendisi hakkında doktor raporu alındığını anlattı.</p>

  <p class="normal1">O konuştukça Ali Yekta Bey’in gözleri hayretle açılıyor, suratı kıpkırmızı kesiliyordu.</p>

  <p class="normal1">Leyla Hanım konuşmasını bitirince “Bütün bunları benim oğlum mu yaptı?” diye sordu. “Bir yanlışlık olmasın, Ömer Cevheroğlu mu sizi evinizden dışarı attı?’</p>

  <p class="normal1">“Maalesef evet!” dedi Leyla Hanım. “Sizi üzmek pahasına doğruyu söylemem gerekiyor. Beni aile evimden atan, oğlunuz ve gelininizdir.”</p>

  <p class="normal1">“Gelinim!” diye hınçla fısıldadı adam. “Her şeyin onun başının altından çıktığına eminim. Yoksa oğlum böyle vicdansızlık yapacak bir adam değildir.”</p>

  <p class="normal1">Daha sonra Ali Yekta Bey Leyla Hanım’a, duruma samimiyetle üzüldüğünü belirtti ve düzeltmek için elinden geleni yapacağını, oğluyla bu konuyu hemen görüşeceğini söyledi.</p>

  <p class="normal1">Cihangir’deki evin telefon numarasını aldıktan sonra yaşlı hanımı yalının kapısına kadar hürmetle uğurladı.</p>

  <p class="normal1">Leyla Hanım tekrar vapur iskelesine yöneliyordu ki karşısında Yusuf’u gördü ve yapmacık bir sertlikle, işte olması gereken saatte orada ne aradığını sordu. Ali Yekta Bey’le konuşması bir umut kapısı araladığı için manolya ağacına rağmen neşesi yerine gelir gibi olmuştu.</p>

  <p class="normal1">Yusuf da bu havaya kapıldı ve bir süredir aynı evde yaşıyor olmanın geliştirdiği bir samimiyet duygusunu şakaya çevirerek “Ben sizsiz yaşayamam efendim” dedi. “Biliyorsunuz, siz nerede ben orada!”</p>

  <p class="normal1">Leyla Hanım da güldü, “Beni Roxy’yle karıştırma Yusuf!” diye parmağını salladı.</p>

  <p class="normal1">Dönüş yolunda Yusuf’a Ali Yekta Bey’le karşılaşmasını ve umut verici konuşmasını anlattı, “Dur bakalım!” dedi.</p>
</body>
</html>
