<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_8"><br class="calibre3" />
  <br class="calibre3" />
  7</h1>

  <p><br class="chapter" />
  <br class="chapter" /></p>

  <p class="normal1">Acı duman, acı koku ve acı renk, sanki çocukluğundan beri Rukiye’nin genzine yerleşmişti, hiç çıkmayacakmış gibi. Sarımtırak zehirli dumanın mı, yoksa çevresindeki bakışların mı daha öldürücü olduğunu bilemediği ergenlik yıllarının aşağılanmaları, içini oyan yaralanmaları ve Duisburg’un kapalı dükkânlarıyla daha da yalnızlaşan tenha caddelerinde geçmek bilmeyen pazar sıkıntıları...</p>

  <p class="normal1">Krupp ve Thyssen fabrikalarının bacalarından yükselen koyu dumanlar... Kurşuni gökyüzü altında her şeyin dertop olup boğazına tıkıldığı duygusu uyandıran ve her an infilak etmeye hazır bir boğulma çırpınması...</p>

  <p class="normal1">Rukiye, Rukiye, Rukiye... Nefret ettiği bu isim, sanki kendi değersizliğinin, insanlar arasında beş para etmez bir Türk kızı olarak dolaşmasının simgesi gibi: Rukiye çay suyu koy, Rukiye evi temizle, Rukiye sofrayı kur, Rukiye yakanı kapat, Rukiye Alman oğlanlarla konuşma, Rukiye babana karşı gelme; Rukiye, Rukiye, Rukiye...</p>

  <p class="normal1">Sanki bu ad daha o doğmadan önce kaderini belirlemiş ve Duisburg nüfusuna kayıtlı bebeği o gün hastanede doğan diğer bebeklerden ayrı kılmış, daha aşağı bir yere yerleştirmiş hatta en alta koymuş.</p>

  <p class="normal1">Bu dünyadan nefret ede ede yaşamaya devam etmenin nasıl bir şey olduğunu biliyor Rukiye. İşin en kötü yanı da dünyanın herkes için cehennem olmadığını, daha iyi, daha mutlu bir yaşamın varlığını bile bile buna katlanmak...</p>

  <p class="normal1">Kendisine durmadan Rukiye diye seslenenlerin yarattığı bir aptallar cehennemi bu. Daha iyi bir yaşamı özlemeyenlerin, belki de bilmeyenlerin sağır rahatlığı, kör aldırmazlığı.</p>

  <p class="normal1">Bunları bilmenin kendisine bir faydası yok, hatta zararı var; bunun da bilincinde Rukiye ama bu bilinç işine yaramıyor, çünkü ne kadar zorlarsa zorlasın koşulları değiştiremiyor. Bu yüzden de adı deli kıza çıkıyor zaten. Kendi de böyle diyor: Ben deliyim! Deliyim ben!</p>

  <p class="normal1">İlk erkek arkadaşı Joachim’in ilk öpüşünde onu itip “<span class="ideitalik">Ich bin verrückt!</span> Ben deliyim!” diye bağırarak ağlamaya ve kaçmaya başlamasının bundan başka hiçbir açıklaması yok.</p>

  <p class="normal1">Deliyim demekten gizli bir gurur duyuyor sanki; böyle davrandığında içine bir rahatlık yayıldığını hissediyor. Ailesine karşı tek kalkanı da bu: “Bu kız delidir” yargısının arkasındaki özgürlük duygusu.</p>

  <p class="normal1"><span class="ideitalik">Ailem ve Öteki Hayvanlar</span>. İşte bu kitap, sadece isminden dolayı bile onun dünyasındaki en önemli yere sahipti: Kitabın yazarı Gerald Durrell’in de kendisi gibi ailesinden çok çekmiş ve onları bundan başka bir yolla anlatamayacak kadar duyarlı bir kişi olduğunu tahmin ediyordu. Semt kütüphanesinde rastladığı bu İngilizce kitabın Almanca çevirisini eve götürmüş, gelen bütün uyarı mektuplarına rağmen bir daha da iade etmemişti. Çünkü sehpasının üzerinde duran kitaba gözü her takıldığında içi rahatlıyordu: Ailem ve diğer hayvanlar, diye tekrarlıyordu içinden, ailem ve diğer sürüngenler, ailem ve diğer yarasalar, ailem ve diğer domuzlar...</p>

  <p class="normal1">Babası içinden geçenleri bilse en çok bu son benzetmeye sinirlenir ve kendisini dövmeye kalkışırdı herhalde. Çünkü her türlü mahluka benzetilmek fazla dokunmazdı da domuza benzetilmek onu çıldırtabilirdi. Eve alınan her yiyecekten kuşkulanıyor, kıymaları kokluyor, kuzu etinin daha önce domuz kesen bir bıçakla kesilip kesilmediği gibi hiçbir zaman cevabını öğrenemeyeceği sorularla dünyayı kendine zindan ediyor, çocuklarının dışarıda domuz yeme günahını işleyip işlemeyeceklerini bilemiyor, kısacası domuzlar yüzünden kendini yiyip bitiriyor.</p>

  <p class="normal1">Oysa Almanya’daki sağlıklı her çocuk gibi Rukiye de bir <span class="ideitalik">imbiss</span>’ten aldığı, üzerine tatlı ketçap ve hardal sürülmüş <span class="ideitalik">bratwurst</span>’ları büyük bir iştahla yiyor. Hatta bitirdikten sonra parmaklarını da yalıyor.</p>

  <p class="normal1">Babasının bütün düşünceleri gibi bu düşüncesi de saçma. Çünkü kendisini eğitmekten umudunu kesmediği günlerde kızına İslamiyet’teki domuz yasağını anlatıyor. “Domuz mekruhtur!” diyor.</p>

  <p class="normal1">“O zaman” diyor Rukiye, “domuzların en çok Müslümanları sevmesi gerekir.”</p>

  <p class="normal1">Babası aptallaşıyor, suratı asılıyor.</p>

  <p class="normal1">“Öyle değil mi <span class="ideitalik">vater</span>, bütün dünya Müslüman olsa hiçbir domuz kesilmez, öldürülmez, dünyanın bütün domuzları rahat rahat yaşar. Ben domuz olarak doğsaydım, dünyada herkesin Müslüman olmasını isterdim.”</p>

  <p class="normal1">Bu konuşmanın kaçınılmaz sonucu, yüzüne yediği iki tokat ve otururken canının yanmasına neden olacak bir kıç dövme faslı oluyor.</p>

  <p class="normal1">Ama yine de dediğinin mantıklı olduğunu düşünüyor Rukiye.</p>

  <p class="normal1">Bir gün Alman öğretmenlerinden biri sınıfta ona seslenirken Roxy diyor. İçi aydınlanıveriyor birden. Roxy, Roxy, Roxy. Ne hoş bir isim. Böyle bir şeyi daha önce niye akıl edemediğine şaşıyor. O günden sonra, zorla Roxy dedirtiyor kendine. Bu uğurda babasına bile kafa tutuyor. Okuldan öyle istiyorlar, diye yalan söylüyor ve sonunda da Roxy olup çıkıyor. Asi kafalı Roxy, kafayı yemiş Roxy, öpüştüğü okul arkadaşlarından ya kaçan ya da onların dillerini ısıran Roxy, sincap gibi çabuk hareket eden Roxy, ailesinden ve diğer hayvanlardan nefret eden Roxy...</p>

  <p class="normal1">Böyle bir aileye düşmek zorunda mıydım, diye düşünüyor. Hem kel hem fodullar. Kırk yıl önce köylerinde, Almanya’ya işçi gönderiliyormuş, diye duyarak yollara düşecek kadar salak insanlar bunlar. Salaklar, çünkü dişsiz dedesinin anlattıklarına göre giden işçilerle ilgili şöyle bir söylenti varmış: “Almanlar gelenleri kesip sabun yapıyor.” Buna inandıkları halde, yani sabun yapılmayı göze alarak Almanya’ya gelen insan topluluğu: Amcalar, halalar, teyzeler, dayılar, enişteler, büyük enişteler... Yani aile sınıfına giren hayvanlar. Öf ki öf! <span class="ideitalik">Scheisse, scheisse!</span> Bunların kimi bir <span class="ideitalik">imbiss</span>’te çalışıyor, kimi babası gibi bir maden ocağında, kimi temizlikte, kimi elektronik eşya satan bir mağazada... Amcası gibi bazı saf hayvanlar ise cehaletlerinin kurbanı olup çalıştıkları şantiyede kafalarına vinç çarparak ölüyor. Alınan tazminat da hiçbir işe yaramıyor. Para, ailenin memleket diye aklını oynattığı, Anadolu’nun bir köyüne diktirdiği dört katlı betonarme çirkin binaya harcanıyor; tuğlaları sıvanmamış, balkonları eğri büğrü, köydeki evlere benzemeyen saçma sapan bir bina. Roxy babasının o evi, Almanya’ya gidememiş olan köylülerini ezmek ve onlara artık mühim ve zengin adam olduğunu anlatmak için diktiğini biliyor.</p>

  <p class="normal1">İşte, Roxy’nin ailesi ve diğer hayvanları böyle!</p>

  <p class="normal1">Erkekler kötü, kadınlar daha da kötü. Rukiye insanların zehirli olduğuna inanıyor ama dişileri daha zehirli. Kadınlar, sözlerini bir yakınlık, bir halden bilirlik zehrine bulayarak olmadık şeyler söylüyorlar küçük Rukiye’ye: Orana hiç dokunma, sonra kurtlar çıkar. Okulda Almanlara yaklaşma, sonra cehennemde yanarsın...</p>

  <p class="normal1">Daha ilk sözü edildiği günden beri Rukiye, orası için, “Neye benziyor ki bu kadar önemli?” diye merak etmiştir. Çocukluğunda banyoda kapıyı kilitleyip eline küçük bir ayna alıp bacaklarının arasını iyice bir kontrol etmesi de bu yüzden; bu muayeneden hiçbir şey anlamasa bile. Niye herkes bunu konuşuyor, niye herkes bu kadar bunun üstünde duruyor? Cevabını bilmesi olanaksız sorular bunlar. Daha sonra okuldaki cinsellik derslerinde her şeyi öğretiyorlar ama zaten buna gerek kalmıyor. Arkadaşlarının elindeki porno resimler, dergiler, bir yol gösterici, bir kılavuz gibi.</p>

  <p class="normal1">Rukiye’nin yaşı büyüyüp de dışarıdaki ilişkileri çoğaldıkça, aile de baskıyı artırıyor. Cumartesi akşamları okuldaki kızlarla oğlanların dans ettiği diskoya gitmek için kıvranıyor ama bırakmıyor babası. “Orospular gider oraya” diyor. Diskoya gitse nasıl karşılanacak, alay mı edecekler onunla, yoksa hiç mi içeri almayacaklar, onu da bilmiyor ama yüreğinin kanatlarını titreten bu istek için ilk engel babası.</p>

  <p class="normal1">Babasının ölmesini istiyor Roxy; geceleri yatağında bunun için, var olup olmadığını bilmediği bir tanrıya dua ediyor. O kadar çok dua ediyor ki kabul ediliyor bu dilek; ama ufak bir yanlış anlamayla: Babası yerine annesi ölüyor. Zaten hastalıklı, gözlerinin feri sönmüş, başına bir çatkı dolayıp sabahtan akşama kadar yandım anam, diye kendini oradan oraya atan ve her an ölmesi beklenen kadın ölüyor. Cesedini bir tabuta koyup Türk Hava Yolları uçağının bagaj kısmına yerleştiriyorlar. Memleketteki cenaze töreni, ölü sahiplerinin Almanya’da çalışan zenginler olması dolayısıyla bir para kapma yarışına dönüşüyor. Fırsatı kaçırmak istemeyen hocalar, birbirlerine karşı seslerini yükselte yükselte Kuran okuyorlar.</p>

  <p class="normal1">Roxy, madem bu kadar sıkıntı çekecektik, hiç olmazsa zavallı annem değil de babam için çekseydik bunları, diye düşünüyor. Oysa babasında hiç o göz yok. Yıllardır durup dinlenmeden çalışmasına rağmen domuz gibi sağlıklı, siyah bıyığını burup duruyor. Bunu ona söylesem diyor, domuz gibi, domuz gibi. Babası bir domuz gibi yemek yiyor, bir domuz gibi horluyor ve karısının ölümünden üç ay sonra evlendiği Alman kadınla gece sabahlara kadar domuz gibi düzüşüyor.</p>

  <p class="normal1">Roxy’nin hayatı daha da zorlaşıyor artık. Alman kadın yolunmuş ve tütsülenmiş hindilere benziyor ona göre. Ne olacaktı ya, diye düşünüyor, babam gibi bir hayvana Claudia Schiffer mı varacaktı? Başka türlü koca bulması ihtimali olmayan bu hindiden başka kim gelirdi böyle kusmuk gibi bir eve! Bembeyaz cildi aynen yolunmuş hindi gibi; pul pul, benek benek. Gözlerinde bön bir bakış var ama hiç de bön değil; hatta kurnaz denebilecek bir taşralı dul. Daha ilk günden birbirlerine düşman oluyorlar. Ute ona analık taslamaya, üzerinde otorite kurmaya çalışıyor, Roxy, “Ben deliyim!” diye bağırıyor ona avazı çıktığı kadar. “Deliyim ben. <span class="ideitalik">Ich bin verrückt</span>, anladın mı!”</p>

  <p class="normal1">Kadın korkuyor. Bu sefer yapacaklarını el altından yapmaya başlıyor. Bir akşam yemek yerken Rukiye’nin büyüyen göğüslerini gösteriyor babasına, artık kızına doğru dürüst bir şeyler giydirmesinin vakti geldiğini söylüyor. Adam kızın kazaktan fırlamış göğüslerine bakıyor. İri değiller ama sert oldukları için başları ince kazağı deler gibi. Baba kıza bağırıp çağırıyor: “Orospu mu olmak istiyorsun ha, orospu mu olmak istiyorsun?” Ertesi günden itibaren böyle şeyler giymemesi gerektiğini haykırıyor.</p>

  <p class="normal1">O hafta sonu, “uzun cumartesi”. Yeni karısıyla birlikte Hertie’ye gidip ergenlik çağındaki kızına, harp zamanından kalma gaz maskelerini andıran sert, kaba sutyenler ve kusmuk renkli kalın kazaklar alıyor. Herhalde ucuzluktaki en kötü mallar bunlar. Roxy bunları giydiği zaman ağlıyor ama beterin beteri var, diye düşünüyor. Çünkü bazı arkadaşlarının babaları, kızlarını kafalarını örtmeleri için zorluyorlar. Hiç olmazsa kendi babasının böyle bir şartı yok; o da şimdilik!</p>

  <p class="normal1">Babalarının korkunç baskısına dayanamadıkları için intihar etmek isteyip de başaramayan, komaya giren ve hayat ile ölüm arasında asılı kalan ikiz kız kardeşler gibi olmak da var.</p>

  <p class="normal1">Ama bunca sıkıntı, aşağılanma ve üzüntü arasında al sana bir sürpriz! Sınıftaki Alman oğlanlar bayılıyor Roxy’ye. Bunu onların istekli bakışlarından anlıyor. Arkadaşlarıyla sokakta yürürken, okulun köşesindeki Eiscafe’den yumuşak İtalyan dondurması alırken erkeklerin onu kuşatan bakışlarıyla karşılaşıyor. Ta derinlerinde bir ürkme, bir korku. Sonra alışıyor ve rahatlıyor. Mağazaların önünden geçerken koyu renkli camlara yansıyan görüntüsünü süzüyor. İncecik ve ufak tefek bir beden, omuzlarına dökülen siyah saçlar... Neresini beğendiklerini de pek anlayamıyor Roxy. Çünkü o caddelerde yürüyen Alman kızlar, sınıftakiler gibi boylu boslu ve sarışın; duru bir tenleri var ve yanakları şeftali renginde. Kendi dudakları onlarınki kadar kırmızı değil. O kızlarla yarışamaz, mümkün değil yarışamaz ama demek ki kendisinde de Alman erkeklerini çeken bir hava var. Ne olduğunu tam bilemiyor ama hissediyor bunu.</p>

  <p class="normal1">Zaten anlaması çok sürmüyor. Onca hoşlandığı ama öpüşürken kaçıp gittiği, o günden beri de uzak durduğu Joachim yerine, kıvırcık kızıl saçlı bir Alman oğlan yapışıyor yakasına. Sipsivri bir şey; Roxy’nin hoşlandığı söylenemez. Ama ona öyle şeyler söylüyor ve bakışları öylesine sevecenliğe muhtaç gibi görünüyor ki Roxy hiçbir şey düşünmeden, daha karar bile vermeden onunla çıkmaya başlıyor. Ailesinden gizli saklı görüşmeler, koklaşmalar, sarılmalar. “<span class="ideitalik">Mein schatz, meine hübsche Roxy</span> (Kediciğim, güzel Roxy’ciğim).”</p>

  <p class="normal1">Sonra sıra, kaçınılmaz bir noktaya, Mauritz’lerin evindeki odada ateşli öpüşmelere ve arkasından yatağa girmeye geliyor. Ama o zamana kadar Roxy çoktan kararını vermiş bile. Bu bekâretten kurtulacak, bir an önce kurtulacak. Kendisini boğan, bağlayan, içine sıkıntılar salan her şeyin simgesi o bekâret denilen şey.</p>

  <p class="normal1">Nasıl olup bittiğini anlamıyor bile. Mauritz’in heyecanını görüyor sadece, bir de çırpınmalarını. Hiçbir şey hissetmiyor. Hayatındaki bu önemli değişiklik ancak bir iki dakika sürüyor ve Roxy, o akşamüstü eve giderken suçluluk falan değil ama garip bir tatsızlık duyuyor içinde. Mauritz’in teninden tenine geçen ekşimsi bir koku. Bir de yıpranmışlık duygusu. “Ben deliyim!” diyor kendi kendine, “Ben deliyim!” Bu cümleden güç alıyor gibi, “<span class="ideitalik">Ich bin verrückt!</span>”</p>

  <p class="normal1">Mauritz’le bir iki kere daha buluşuyor ama içinde ona karşı hiçbir şey yok. Ne bir heyecan ne bir titreme ne de sarılmalarından hoşlanma hali. O sırada Joachim sınıftaki iriyarı kızlardan biriyle çıkıyor. Birkaç kez onları öpüşürken görüyor Roxy, yine bir şey hissetmiyor. Aşk diye ballandıra ballandıra göklere çıkardıkları şeyin ne olduğunu anlayamıyor bir türlü. Kendisinde bir eksiklik olduğunu, deli olduğu için aşkı hissetmediğini düşünüyor ama çevresine bakınca bütün kızların ve oğlanların böyle olduğuna karar veriyor. Birbiriyle öpüşüyor, yatıp kalkıyor, özsularını birbirine karıştırıyorlar ama hiçbirinde öyle yanıp yakılan bir hal yok. Zaten sık sık da değişiyor eşler. Bir hafta bir oğlanla yatağa giren kız, ertesi hafta beline sarılmış başka bir oğlanla eski sevgilisinin yanına gidiyor. Gülüşüyorlar. Aşk bu mu, diye düşünüyor Roxy. Herhalde bu, başka türlüsü olmadığına göre ortalıkta... Demek ki aşk diye atıp tutanlar yalan söylüyor.</p>

  <p class="normal1">Bir süre sonra Mauritz’le ilişkisi kendiliğinden sona eriyor; konuşmadan, bir karar vermeden, ayrılalım falan demeden. Görüşmeleri giderek seyrekleşiyor, sonra sınıftaki diğer arkadaşlardan birine dönüşüyor Mauritz. Sanki ne o yatağa girdiler, ne de o işleri yaptılar. Her şey öylesine olağan, sıradan ve normal ki! İnsanın uykusunu getirecek, esnetecek kadar doğal.</p>

  <p class="normal1">Ailesinin ve diğer hayvanların olup bitenlerden hiç haberi olmuyor. Sadece yolunmuş hindi Ute’nin nefret dolu bakışları ve neredeyse kızını babasından kıskanan halleri içine sıkıntı veriyor. Adamı durmadan kıza karşı kışkırtıyor Ute. Ne yapsa kabahat. Adam her akşam ağız dolusu bağırıyor, hakaret ediyor, tehditler savuruyor. Dayanamıyor Roxy. “Şu evi yaksam da hepimiz geberip gitsek” diye geçiriyor aklından ama ne kadar deli olursa olsun böyle bir eyleme geçmek zor.</p>

  <p class="normal1">Bunun yerine başka bir çılgınlık yapıyor. Uzaktan akrabası olan, kendinden iki yaş büyük Naciye’yle okuldan kaçıyor bir gün. Naciye on dört yaşındayken memleketten getirilen beşik kertmesi bir oğlanla evlendirilmiş, bir yıl evli kalmış ama sonra ne olduysa olmuş, boşanmışlar. Oğlan memlekete geri gitmiş. Ayrıntıları bilmiyor Roxy ama Naciye’yi daha sonra, Alman devletinden burs almak için okula başlattıklarını biliyor.</p>

  <p class="normal1">Naciye okulun yakınından geçen tramvayı gösteriyor, “Atladık mı beş on dakikada Düsseldorf’ta oluruz” diyor. Şehrin ünlü bulvarı Königsalle’yi, moda dükkânlarını, dergilerden fırlamış gibi giyinmiş kadınları anlatıyor. Roxy, “Nasıl olsa deliyim!” diyor. “Hadi gidelim.”</p>

  <p class="normal1">Tramvaya biniyorlar, biletleri Naciye alıyor. Daha sonra Düsseldorf’ta nehir kıyısındaki bir kahvede yedikleri dondurmaları da Naciye ısmarlıyor. Bembeyaz şemsiyelerin gölgesinde, nefis bir yer. Çok genç ve çok yakışıklı Alman oğlanlar garsonluk yapıyor burada; incecikler, sarı kâkülleri gözlerinin önüne dökülmüş. Masalarda şık, geniş kenarlı beyaz şapkalar giyen tayyörlü kadınlar oturuyor. Yanlarında lüks butiklerin çantaları, minik beyaz köpekleri. Garsonlarla tanıştıkları belli, çünkü epey sohbet ettikleri görülüyor. Şık kadınlar, kendilerine ne istediklerini soran garsona bir iki espri yapıp gülüyorlar. Çocukla oradan buradan bir iki kelime ediyorlar.</p>

  <p class="normal1">Roxy, Naciye’nin bir sürü parası olduğunu, cebinden tomarla para çıkardığını görüyor hayretle. Paraları nereden bulduğunu soruyor, çünkü kendisinin de şiddetle ihtiyacı var buna. Naciye kıkır kıkır gülüyor, bir süre hiçbir şey söylemiyor; sonra ona bir şey göstereceğini söyleyip masadan kalkıyor. Birlikte yürüyorlar. Naciye Roxy’den daha uzun ve daha dolgun bir kız. Roxy’yi bir dükkânın önüne götürüyor. Vitrininde çıplak kadın resimleri, seks aletleri falan olan o malum dükkânlardan biri. Neonlar ve kıpkırmızı XXX harfleri yanıp sönüyor. Roxy, hiç içine girmese de bu dükkânları çocukluğundan beri biliyor ama Naciye’nin kendisini niye oraya getirdiğini anlayamıyor. “Ne yapacağız burada?” diye soruyor. Naciye bilmiş bir edayla, “Gel” diyor, “içeri girelim.” Gün ışığı görmeyen, suni ışıklarla aydınlatılmış dükkâna giriyorlar, içerisi plastik kokuyor. Tezgâhların önünde birkaç adam; televizyon ekranlarında filmler. Roxy yine, “Ne yapacağız burada?” diye soruyor. Naciye, “Ben parayı buradan kazanıyorum” diyor. “Kimseye söyleme öldürürüm, hiç kimse bilmiyor ama haftada iki gün öğleden sonraları buraya geliyorum; sen benim sırdaşımsın, kimseye söyleme vallahi öldürürüm.”</p>

  <p class="normal1">Roxy iyice afallamış bir halde, “Peki burda orospuluk mu yapıyorsun?” diye soruyor. “Hayır hayır!” diye atılıyor Naciye, “Orospuluk falan değil. Hiçbir erkeğe dokunduğum yok. Sadece bir camın arkasına girip soyunuyorum, biraz oramı buramı oynatıyorum, bir sürü para veriyorlar. Seyreden erkekler var ama görmüyorum bile onları. Bunda ne kötülük var ki?”</p>

  <p class="normal1">“Hadi buradan çıkıp gidelim” diyor Roxy, “iğrenç kokuyor.” Naciye, “Ben gidemem, biraz sonra içerdeki camın arkasına gireceğim, soyunacağım. On dakika sonra çıkacağım, biraz bekledikten sonra bir iki sefer daha yapacağım aynı şeyi. Toplam iki saat. Burada kalmak istemiyorsan dışarıda bekle beni, o biraz önceki kahvede mesela, sonra gelip seni alırım, beraber döneriz.” Bu sırada bir erkek sesi anonslar yapmaya başlıyor, “Gelip seyredin” diyor. “<span class="ideitalik">Die exotische Türkin Ayşe!</span>” Bazı erkekler arkaya doğru yöneliyor.</p>

  <p class="normal1">Roxy, oradan çıkıyor, nehir kıyısındaki kahveye gidiyor; bu sefer beyaz şemsiyelerin değil, kestane ağaçlarının şahane gölgesine oturuyor. Başka bir garson geliyor yanına, “<span class="ideitalik">Wasser bitte</span>! (Su lütfen)” diyor. Biraz sonra Apollinaris şişesi önünde. Buzlu suyu içerken Naciye’yi düşünüyor, o anda ne yaptığını gözünün önüne getirmeye çalışıyor, neresine kadar açıyor acaba; her şeyini mi gösteriyor? Orasını da mı?</p>

  <p class="normal1">Ailesi bu durumu bilse Naciye’yi öldürür; amma da cesur kızmış diyor, şu işe bak sen. Düsseldorf’ta erkeklerin önünde soyunmak ha; kolay iş değil! Naciye onu niye Düsseldorf’a getirdi acaba, artık bu sırrı yalnız başına taşıyamadığı, bir sırdaş aradığı için mi, yoksa kendisini de aynı işe sürüklemek istediğinden mi? Aklına bu da geliyor doğrusu. Belki de oranın sahipleri, senin gibi Türk kızlarını getir, sana para verelim, demişlerdir. Niye olmasın? Kapalı, dindar Türk kızlarının orasını burasını seyretmek istiyordur Almanlar.</p>

  <p class="normal1">Sonra bu işi kesinlikle yapamayacağı kararına varıyor. Ben deli olmasına deliyim ama yine de bu işi yapamam, diye düşünüyor.</p>

  <p class="normal1">İki saat sonra Naciye geliyor kırıta kırıta; bir neşeli, bir keyifli, sorma gitsin! “Ne oldu ki” diyor, “banyoda soyunur gibi soyundum, neyim eksildi ki? Ne kimse bana dokundu, ne ben kimseye... Suratlarını bile görmedim. Kendi kendime soyundum, banyoda soyunur gibi. Neyim eksildi ki?” Roxy, “Doğru” diyor, “sahiden neyi eksildi ki, banyoda soyunur gibi; cebinde de bir avuç para.”</p>

  <p class="normal1">Tramvaya binip Duisburg’a dönüyorlar. Roxy gece yatağında Naciye’yi düşünüyor, belki de hak veriyor ona. Nesi eksildi ki! Mauritz’in yaptıkları kendisinden bir şey eksiltti ama Naciye’ye kimse el sürmüyor bile. Sonra, “Böyle bir şey yapmam ama yapacak olsam bile acaba beni beğenirler mi, beni isterler mi?” diye düşünüyor. “Naciye’nin kocaman göğüsleri, dolgun kalçaları var. Bende hiçbiri yok bunların. Küçük göğüsler ve düz kalçalar; hatta biraz çocuk gibi. Acaba beni beğenir de soyunmam için para verirler mi?”</p>

  <p class="normal1">Ertesi gün Naciye’yle birlikte okula gidiyorlar, oradan buradan konuşuyorlar, Düsseldorf sözü hiç geçmiyor ama bir gün sonra Naciye okuldan yine yok oluyor. Roxy sınıfta yine düşünüyor; şu anda neresini açıyor acaba, her yerini mi gösteriyor? Banyodaki gibi.</p>

  <p class="normal1">Roxy’nin okul dışındaki saatleri bomboş geçiyor. Sokaklarda dolaşıyor, parklarda oturuyor. Erkek arkadaşı yok. Naciye’den başka arkadaşı da pek yok ya! Düsseldorf macerasından sonra onu da eskisi kadar sık görmüyor. Bu yüzden sürekli tek başına. Yalnızlık canına tak ediyor. Eve gitmek istemiyor, çünkü ev zehirli. Sinemaya gitmeye parası yetmiyor. Babasının her seferinde kendisini aşağılayarak verdiği üç beş kuruş hiçbir şeye yetmiyor zaten. Bu yüzden sokaklarda parasız pulsuz sürtüp duruyor.</p>

  <p class="normal1">Geceleri yatağında Naciye’yi düşünüyor. Ne kadar para alıyordur acaba? Biriktirmeye yetecek kadar mı? Acaba paraları nerede saklıyor? İyi ama bir süre sonra haftada iki gün okula gitmediği çıkacak ortaya, o zaman ne yapacak? Ağabeyleri döve döve kemiklerini kırarlar vallahi.</p>

  <p class="normal1">Ev yine cehennem gibi. Ute onun eve erken gelip küçük kardeşlerine bakmasını istiyor. Üç küçük çocuk, evin içinde her şeyi birbirine karıştırmakla meşgul. İkisi öz kardeşi, biri de Ute’nin çocuğu. Eve gidecek gücü yok; o zehirli havayı solumaya dayanamayacak. Ayaklarına karasular inene kadar yürüyor. Issız caddelerdeki köpek boklarına basmamaya dikkat ederek belki yüzlerce kez geçtiği yollardan tekrar geçiyor, yüzlerce kez gördüğü vitrinlere tekrar bakıyor.</p>

  <p class="normal1">Bir gün parktaki banka oturup intihar etme yollarını düşünüyor. Kendini öldürmenin uygun bir yolunu bulamıyor. Zaten intiharı düşündüğü anda bile intihar etmeyeceğini biliyor; edemez, elinden gelmez, mümkün değil. Ama intihar edecekmiş gibi düşünmek, ayrıntıları hesaplamak onu rahatlatıyor.</p>

  <p class="normal1">Dünya yüzünde yaşayan milyarlarca insan ayrı, Rukiye ayrı. Herkes doğru, o yanlış. Herkes akıllı, o aptal. Bu yüzden hep kaybediyor. Kimse onun çektiklerini çekmiyor, demek ki kendisinde bir yanlışlık var.</p>

  <p class="normal1">Rukiye’nin dudaklarının kıyısına, o yaştaki gençlerden beklenmeyecek hüzün çizgileri oturuyor. Yüzü gülmeyi unutuyor. Durmadan kendini suçluyor, durmadan kendini aşağılıyor, dünyada hiçbir değeri olmayan tek insan olduğunu düşünüyor.</p>

  <p class="normal1">Zaten Naciye’ye, oraya beni de götür demesi, bu kendini aşağılama döneminin sonuna rastlıyor. Kendi gözünde değeri o kadar düşmüş ki artık insanlar onu çıplak görse ne fark eder, görmese ne fark eder!</p>

  <p class="normal1">Bu noktaya gelişi kolay olmuyor; önceleri yapılan işi düşünmeden sadece parayla neler yapılabileceğinin hayalini kuruyor. Para kaçış demek, para o evden kurtuluş demek. Yapılacak işi hiç düşünmüyor. Nasıl olsa yapmayacak ama düşünmekte, hayal kurmakta ne sakınca var! İntihar planlan gibi hiçbir zaman gerçekleşmeyecek bir rahatlama oyunu bu da. Ama zamanla bu fikre alışıyor. “Naciye haklı” diye düşünüyor. “Oramı buramı göstersem neyim eksilecek?”</p>

  <p class="normal1">Zaten birçok Türk kızı bu işi yapıyor, hatta daha beterlerini de yapıyorlar. Akşam gazetelerinin küçük ilan sayfaları, müşteri arayan Türk kızlarını tanıtan ilanlarla dolu. Porno filmlerinde oynayan kızlar var. Bunlar okulda hep konuşuluyor; oğlanlar seyrediyor bu filmleri. Roxy böyle bir akşama hiç katılmadı ama kızlarla oğlanların birlikte seks filmi seyredip gülüştüklerini de duyuyor.</p>

  <p class="normal1">Bir walkman’i olsun isterdi Rukiye; belki de şu sıralar okulda çok yaygın olan diskçalarlardan biri. O zaman can sıkıntısından kurtulur, yollarda yürürken müzik dinleyebilirdi; parkta otururken saatlerce Eminem’e, Usher ’a, Puff Daddy’ye kulak verebilirdi.</p>

  <p class="normal1">İngilizce, Almanca, Türkçe; hangi dilden olursa olsun hip-hop müziği damarlarını tutuşturuyordu Roxy’nin. Söyleyenlerin isyan dolu sözlerini, dünyaya meydan okuyan tavırlarını kendine çok yakın buluyordu. Ama evdeki televizyonda ne zaman bunları seyretmeye kalksa kanal değiştiriliyor, ya bir Türk dizisine ya da ağlayan şarkıcıların programlarına geçiliyordu. Ute, Almanca programları gündüz seyrediyordu. Akşamları hiç kimse uzaktan kumandayı babasının elinden alamazdı.</p>

  <p class="normal1">Roxy müzik dükkânlarına gidiyor ve kulaklığı başına takarak saatlerce hip-hop dinliyordu: Eminem, Usher favorileriydi. Türk gruplarının hemen hepsini beğeniyordu.</p>

  <p class="normal1">Bir gün, kendisinin de hip-hop tarzı müzik için söz yazabileceğini fark etti. Hiç karar vermemişken, böyle bir şeyi planlamamışken, birden kafasından bir şarkı sözü geçmeye başladı:</p>

  <p><br class="chapter" /></p>

  <p class="indentmetin">Dünya birden dursa</p>

  <div class="clrb"></div>

  <p class="indentmetin">Ters dönmeye başlasa</p>

  <div class="clrb"></div>

  <p class="indentmetin">Hayvanlar insan olsa</p>

  <div class="clrb"></div>

  <p class="indentmetin">İnsanlar hayvan olsa</p>

  <div class="clrb"></div>

  <p class="indentmetin">Zenginler fakir olsa</p>

  <div class="clrb"></div>

  <p class="indentmetin">Fakirler zengin olsa</p>

  <div class="clrb"></div>

  <p class="indentmetin">Fareler kedileri parçalasa</p>

  <div class="clrb"></div>

  <p class="indentmetin">Kuzular da kurtları</p>

  <div class="clrb"></div>

  <p class="indentmetin">Yeniden dağıtsak kartları</p>

  <div class="clrb"></div>

  <p class="indentmetin">Alt üst olsa bu dünyanın şartları</p>

  <div class="clrb"></div>

  <p class="indentmetin">Çiğnesek ayaklar altında</p>

  <div class="clrb"></div>

  <p class="indentmetin">Baba denen hırtları</p>

  <div class="clrb"></div>

  <p class="indentmetin">O zaman yine gülümserim</p>

  <div class="clrb"></div>

  <p class="indentmetin">O zaman yine gülümserim</p>

  <div class="clrb"></div>

  <p class="indentmetin">Sana ben boktan dünya.</p>

  <div class="clrb"></div>

  <p><br class="chapter" /></p>

  <p class="normal1">Bu sözleri hem Almanca hem Türkçe söyleyebildiğini fark etti. Kafasında duyduğu davul ritminin üstüne söylüyor da söylüyordu. Çağrışımları o kadar güçlüydü ki önceden hazırlanmadan ve söz yazmadan saatlerce rap söyleyebilirdi. Kelimeler bir nehir gibi akıyordu. Parmaklarını aynen televizyonda gördüğü zenci rap’çiler gibi üçlü beşli sallıyor, arada uh, ah sesleri çıkarıyordu.</p>

  <p class="normal1">Bunu keşfettiği gün, belki de yıllardır ilk kez biraz ferahladığını hissetti. Artık şimdi kesinlikle hip-hop disklerine ve bir diskçalara ihtiyacı vardı.</p>

  <p class="normal1">Seks salonundan aldığı ilk parayı da bunlara yatırdı zaten. Düsseldorf’taki elektronikçiye girip hemen kendisine Sony marka bir diskçalar aldı. Aletin parlak gri yüzeyine elini sürmek çok hoşuna gidiyordu. Bu onu öylesine mutlu etti ki o acayip seks salonunda yaşadıklarını bile unutup gitti.</p>

  <p class="normal1">Her şey Naciye’nin anlattığı gibiydi aslında. Bir kapıdan giriyor, kırmızı kadife perdeyi kaldırıyor, ortada durmadan dönen yuvarlak yatağın üstüne uzanıyor ve başlıyordu soyunmaya. Sanki yalnız başına gibiydi. Zaten o kadar loştu ki ortalık, sönük kırmızı ışıklarda kimsenin bir şey gördüğünü sanmıyordu. Altındaki yatak dönüyor ve onun mahrem yerlerini, camların ardında seyreden müşterilere gösteriyordu. Yaşadıkları biraz komik bile sayılabilirdi. Erkeklerin, oralara girip o loş ışıklar altında Roxy’nin bacak arasını hayal meyal görmek için para ödediklerine inanmak zordu doğrusu. Kimin ne işine yarardı ki böyle bir şey? Saçma sapan bir işti. Bunu Naciye de anlayamıyordu ama demek ki erkeklerin huyu böyleydi.</p>

  <p class="normal1">Duisburg’a dönerken hiç olmazsa bir adım atmış olmanın huzuru vardı Roxy’nin içinde. Eve gidince diskçalarını ve parasını saklamanın yolunu bulmalıydı. Belki de arkadaşından ödünç aldığını söyleyebilirdi. O gece rüyasında kendisini, camlı kabinin ardında çırılçıplak hip-hop söylerken gördü. Elleriyle çıplak bacaklarına vuruyor, tempo tutuyordu.</p>

  <p class="normal1">Bir iki hafta içinde iyi para kazanır hale geldi; çünkü salona gelen erkekler, seks salonundaki adıyla “Tamara”yı beğeniyor, onu seyretmeye doyamıyorlardı. “<span class="ideitalik">Die exotische Schönheit, die blutjunge Tamara aus der Türkei!</span> (Egzotik güzellik, Türkiye’den bakire Tamara)” Bu anonslar duyuluyordu seks salonunda. O da haftada iki gün okulu kırıyor ve dönen yuvarlak yatağın üstüne çırılçıplak uzanmak için Düsseldorf’a gidiyordu.</p>

  <p class="normal1">Bu gidişlerinden birinde, sokaklara yapıştırılmış bir ilan gördü. Pazar günü Essen şehrinde Grugahalle denilen bir yerde hip-hop festivali yapılacaktı. Bir sürü Alman grubu çıkacaktı sahneye. Roxy, uzun listeye bakarken bir de Türk grubun adına rastladı. Heyecanlandı. Essen de Düsseldorf gibi yakındı. Ayrıca oraya gidebilecek parası vardı artık, mutlaka gidecekti. Gitti de.</p>

  <p class="normal1">Grugahalle, binlerce kişinin ayakta durduğu, bira içip müzik dinlediği dev bir konser mekânıydı. O da kalabalığın arasına karıştı, seyyar <span class="ideitalik">imbiss</span>’ten, plastik bardakta bira ve bol ketçaplı hardallı <span class="ideitalik">bratwurst</span> bile aldı. Davul sesleri kulakları sağır edecek kadar yüksekti. Herkes bu tempoya uymuş, sallanıp duruyordu. Kendisi de sallanmaya başladı. Bayılıyordu buna. Gruplar birbiri ardına inip çıkıyor ve isyan dolu sözlerle dünyayı sarsıyorlardı.</p>

  <p class="normal1">Dinleyiciler arasında dolaşırken Türkçe sesler duydu. Üç çelimsiz çocuk bira içiyor ve kulakları sağır eden müzikte birbirlerini duyabilmek için bağırarak konuşuyordu. Onların yanına gitti, “Merhaba” dedi. Sahneye çıkacak Türk grubunu tanıyorlar mıydı acaba? Güldüler, “Evet” dediler. O grup kendileriydi. Köln’den gelmişlerdi. Roxy bayıldı bu işe; kendisinin de hip-hop yaptığını söyledi. Tabii amatör olarak, demeyi de ihmal etmedi. Oğlanların çok hoşuna gitti bu. Akşam sıraları geldi, sahneye çıktılar. Roxy onları fazla beğenmedi; çünkü Alman gruplarının yürekte fırtınalar uyandıran sert sound’undan sonra onları çok yumuşak ve zayıf buldu. Ortalığı titretemiyorlardı. Ayrıca solistin hımhım bir sesi vardı; Almancası da pek iyi sayılmazdı, sözleri anlaşılmıyordu. Türkçeden Almancaya geçtiklerinde daha da sönükleşiyorlardı. Dinleyici onları fazla tutmadı, kendi aralarında konuşmalara daldılar. Biraz sonra bir adam sahneye yürüdü, solistin kulağına bir şeyler söyledi. Oğlan peki anlamında başını salladı ve parçayı bitirip cılız alkışlar arasında sahneden çekildiler.</p>

  <p class="normal1">Çalgılarını toplayıp geldiklerinde biraz üzgün gibiydiler. Roxy’nin çok güzel oldu demesi de onları yatıştırmadı. Akşam bahçede pizza yerken aslında solist olmadıklarını, enstrüman çaldıklarını ama solist yokluğundan şarkı söylemek zorunda kaldıklarını anlattılar. Biri davul çalıyordu, biri org, öteki de bas. O gece ayrılırken Köln’de görüşmek üzere sözleştiler. Ertesi pazar, orada prova yapacaklardı. Rap bilgisine ve Almancasına hayran kaldıkları bu ilginç, isyankâr kız da katılacaktı çalışmalarına. Aynı masayı paylaşmak zorunda kaldıkları, kafayı iyice bulmuş Almanlarla nasıl konuşuyordu bu kız böyle. Mükemmel bir telaffuzu vardı. Ayrıca pizzaları ve biraları da o ısmarlamıştı.</p>

  <p class="normal1">Roxy o hafta iki kere daha Düsseldorf’a giderek dönen yatağın üstüne uzandı. Gün geçtikçe bu işe daha çok alışıyor ve yatağın üzerindeki tahrik edici hareketleri artıyordu. Orada çıplak yatar ve sağa sola dönüp dururken aklından yeni rap sözleri geçiyordu. Bir parçayı tamamlamaya dalıyor, zamanın nasıl geçtiğini anlayamıyordu bile. Daha sonra da bu sözleri unutmuyordu.</p>

  <p class="normal1">Sözleştikleri gün, Köln’de, bir Türk derneğinin boş salonunda prova yaparken, grupla birlikte “Tersine Dünya” parçasını söyledi. Ritmi o vermiş, davulcuya ne yapması gerektiğini tarif etmiş, parçasını söylemeye başlamıştı. Org ve bas da parça boyunca denemeler yapıp eşlik etme yöntemlerini araştırdılar.</p>

  <p class="normal1">Oğlanların gözü fal taşı gibi açılmıştı; çünkü Roxy mükemmel söylüyordu; “Tersine Dünya” parçası da muhteşemdi. Kız kırk yıllık hip-hop’çılar gibi hareketler yapıyor, sert adımlar atarak, parmaklarını kullanarak, zıpkın gibi güçlü bir sesle söylüyordu. Hele yüzündeki o isyan ifadesi, anlatılır şey değildi. O günden sonra birlikte çalışmaya karar verdiler. Roxy bol bol parça yazacaktı; Almanca ve Türkçe. Yalnız, güzel bir grup adı bulmaları gerekiyordu. Oğlanların kendilerine uygun gördükleri <span class="ideitalik">Kölün Rangers</span> adı uygun değildi. Ayrıca “Kölün” sözcüğünün, Köln şehrinin kimi Türklerce okunma biçimi olduğunu da kimse bilmiyordu, dolayısıyla anlamsız kalıyordu bu isim.</p>

  <p class="normal1">Böylece adı okulda Roxy, Düsseldorf’taki seks salonunda Tamara olan Rukiye, müzik yaşamına da Roxy adıyla başladı. Grubun adı da şöyle oldu: <span class="ideitalik">Roxy and Other Animals</span>. ROA diye kısaltılmış biçimi de vardı adlarının. Yeşil zemin üzerine dikenli tel biçimindeki kıpkırmızı harflerle yazılan bir ROA. İleride bunu, çıkartma ve tişört olarak hazırlayacak ve konserlerinde dağıtacaklardı. Artık hayallerini dizginleyemiyorlardı.</p>

  <p class="normal1">Nedense oğlanlar <span class="ideitalik">Roxy and Other Animals</span> adını çok matrak bulmuş ve bundan hiç rahatsızlık duymamışlardı.</p>
</body>
</html>
