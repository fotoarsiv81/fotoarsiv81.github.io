<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_27"><br class="calibre3" />
  <br class="calibre3" />
  26</h1>

  <p><br class="chapter" />
  <br class="chapter" /></p>

  <p class="normal1">Küçük bir huzura adım attıkları o günlerde, hepsinin tadını kaçıran bir şey oldu.</p>

  <p class="normal1">Leyla evde tek başına oturduğu, dört duvar arasında sıkılarak zaman öldürmeye çalıştığı o tuhaf ve durgun öğleden sonra saatlerinden birinde, kapının çalındığını duydu. Gidip açtı. Kapıda tanımadığı insanlar duruyordu.</p>

  <p class="normal1">Önde, siyah bıyıklı, tıknaz bir adam; yanında, yabancı olduğu belli bir kadın ve iki de çocuk.</p>

  <p class="normal1">“Buyurun!” dedi Büyük Hanım.</p>

  <p class="normal1">“Burası Rukiye’nin evi değil mi?” diye sordu adam, koyu bir Anadolu aksanıyla.</p>

  <p class="normal1">“Evet” dedi, “ama kendisi şu anda evde değil.”</p>

  <p class="normal1">“Olsun” diye karşıladı adam ve yanındaki kadına kırık bir Almancayla, “Sonunda bulduk” dedi.</p>

  <p class="normal1">Leyla, gelen ailenin yanında valizleri olduğunu, onları alıp eve girmek istedikleri zaman gördü.</p>

  <p class="normal1">“Affedersiniz beyefendi” dedi, “Rukiye’nin evde olmadığını söylemiştim. Akşam gelseniz...”</p>

  <p class="normal1">“Akşamı falan var mı bunun” dedi adam. “Ben onun babasıyım. Burası benim de evim sayılır. Siz kimsiniz?”</p>

  <p class="normal1">Bunun üzerine Leyla kenara çekilmek zorunda kaldı. “Ben burada misafirim!” gibi bir şeyler geveledi.</p>

  <p class="normal1">Aile daha eve girdiği anda çocuklar ortalığı dağıtmaya, onu bunu çekiştirmeye başlamıştı bile. Rukiye’nin babası odalara girip çıkıyor, evi inceliyor ve besbelli nerede, hangi odada kalacaklarına karar vermeye çalışıyordu.</p>

  <p class="normal1">Bir süre sonra Leyla’nın yattığı odayı karısına gösterdi ve Almanca, “En uygunu bu görünüyor” dedi. “Hadi valizleri buraya koy!”</p>

  <p class="normal1">Leyla tuhaf bir durumda kalmıştı. Yeni gelenler evi öyle bir sahiplenmişti ki ortada şaşkın şaşkın duruyor ve ne yapması gerektiğini bilemiyordu. Rukiye’nin babasıyla ilişkilerinin iyi olmadığını biliyordu bilmesine ama şu anda bu bilgi onun hiçbir işine yaramıyordu. Bu evde bir hakkı yoktu. İnsanlara, “Gelmeyin!” diyemezdi. İster istemez Rukiye’nin ve Yusuf’un gelmesini bekleyecek, sonra olup bitenlere göre, kendisiyle ilgili bir karara varacaktı. Bu yüzden geçici odasına yerleşmelerine ses çıkarmadı. Hatta onlara birer yorgunluk çayı demledi ve dört gözle akşam olmasını beklemeye koyuldu.</p>

  <p class="normal1">Karanlık çöktüğü zaman eve ilk gelen Yusuf oldu ve içerdekileri görür görmez müthiş bir şaşkınlığa düştü. Hele gelenlerin Roxy’nin ailesi olduğunu öğrendiğinde şaşkınlığı daha da arttı, hatta dehşete dönüştü denebilir. Roxy’nin bu adamdan ne kadar nefret ettiğini biliyordu; bu da eve geldiğinde kızılca kıyamet kopacak demekti.</p>

  <p class="normal1">Bu arada çocuklar orgla oynuyor, ellerini pat pat klavyenin üstüne çarparak evi tuhaf bir gürültüye boğuyordu. Yusuf’un, Roxy’nin anlattıklarından Ute olduğunu çıkardığı orta yaşlı, iriyarı ve soluk sarı saçlı kadın, çevredeki partal eşyaya küçümseyen gözlerle bakıyor, pek konuşmuyordu.</p>

  <p class="normal1">Yusuf, kulağına fısıl fısıl durumu anlatan Leyla Hanım’dan gelenlerin kim olduğunu öğrendikten sonra, “Buyurun!” dedi, “Rukiye henüz gelmedi.”</p>

  <p class="normal1">Adam, “Sen kimsin?” diye sordu.</p>

  <p class="normal1">Yusuf, “Ben Rukiye’nin arkadaşıyım” dedi.</p>

  <p class="normal1">“Sen de bu evde mi kalıyorsun?”</p>

  <p class="normal1">“Evet, aslında...”</p>

  <p class="normal1">“Yani birlikte mi yaşıyorsunuz?”</p>

  <p class="normal1">“Bir anlamda...”</p>

  <p class="normal1">“Bir anlamı falan yok, evli misiniz yoksa?”</p>

  <p class="normal1">Yusuf bu soruya ne cevap vereceğini bilemedi, dönüp odasına gitti. İşler iyice karışmıştı artık.</p>

  <p class="normal1">Ama o ana kadar olanlar, Rukiye geldikten sonra olacakların yanında bir hiçti.</p>

  <p class="normal1">Nitekim çok ani tepkiler veren ve fevri davranma yapısı olan kız eve gelip de o beklenmedik konukları görür görmez ilk şaşkınlık anını hemen atlatmış ve “Burada ne işiniz var?” diye soruvermişti.</p>

  <p class="normal1">Ama bu arada benzinin solduğu, dudaklarının titrediği Leyla’nın gözünden kaçmamıştı. Derinden sarsılmış olmalıydı kız.</p>

  <p class="normal1">Baba, memlekete gitmek üzere arabayla yola çıktıklarını ama çok yoruldukları için İstanbul’da mola verip onu da görmek istediklerini söyledi, kelimeleri arka arkaya sıralayarak. Kabaydı, dünyaya metelik vermez görünüyordu ama Rukiye’den az da olsa çekiniyor gibi bir hali de yok değildi. Adresini Duisburg’daki arkadaşı Naciye’den almışlardı. Bütün bu konuşmalardan, ailenin bir gecelik konuk olduğu anlaşıldı ve sanki konuyu hiç gündeme getirmeden herkesin ertesi güne kadar birbirine katlanması yönünde sessiz bir anlaşma ortaya çıktı. Rukiye biraz yumuşadı, kardeşlerine ilgi bile gösterdi. Yusuf Büyük Hanım’a fısıltıyla kusura bakmamasını söyledi, bu gece bir biçimde idare edeceklerdi artık. Leyla çoktan kendini salondaki o eski kadife kanepede yatmaya hazırlamıştı zaten.</p>

  <p class="normal1">Yusuf dışarı çıkıp yarım saat kaybolduktan sonra ellerinde pizza kutularıyla geldiğinde, küçük çocuklar kendi aralarında Almanca konuşarak kavga ediyordu. Ev gürültüden geçilmiyordu.</p>

  <p class="normal1">Sessiz anlaşmaya karşın, gergin bir ortamda sofraya oturdular. Roxy hızlı hızlı nefes alıp veriyordu, büyük bir baskı altında olduğu belliydi ve zaten havada da biraz sonra patlayacak bir saatli bombanın tik takları duyuluyor gibiydi. Yusuf oradan buradan laf açıp ortalığı yumuşatmaya çalışıyordu ve Leyla Hanım, bu çocuktaki iyilik cevherinin bir kez daha farkına varıyordu. Uyum seviyordu bu çocuk; kavga dolu bir ülkede uyum özlüyordu. İnsanların birbirine iyi davrandığı bir dünyanın düşünü kuruyordu.</p>

  <p class="normal1">Akşam yemeği böyle bitecek gibiydi ama babanın çenesi durmadı ve o soruyu yine soruverdi.</p>

  <p class="normal1">“Evli misiniz siz?”</p>

  <p class="normal1">Yusuf bir şeyler mırıldanacak oldu ama Roxy elindeki çatalı masaya vurarak ve babasının gözlerinin içine dimdik bakarak, “Hayır baba!” dedi. “Evli değiliz.”</p>

  <p class="normal1">“Bu evde nasıl beraber oturuyorsunuz o zaman?” diye sordu baba. Belli ki kaşınıyordu.</p>

  <p class="normal1">“Biraz önce bir oda gördüm. O ikinizin yatak odası mı?”</p>

  <p class="normal1">“Sana ne!” dedi Roxy.</p>

  <p class="normal1">“Nasıl bana ne! Ben senin babanım. Metres hayatı mı yaşıyorsun? Bu kadın oğlanın annesi mi? O da mı göz yumuyor bu rezalete?”</p>

  <p class="normal1">Roxy acı çeker gibi inledi. “Baba, sus! Sus artık!”</p>

  <p class="normal1">Leyla, ilişkilerinin yabancısı olduğu bu aile bireyleri arasında yaşanan gerginliği belki önlerim amacıyla, “Beyefendi” dedi, “biraz sakin olsanız...”</p>

  <p class="normal1">Ama adam bas bas bağırmaya başlamıştı. Kendi sesiyle coşuyor gibiydi.</p>

  <p class="normal1">“Niye susacakmışım?” diye bağırıyordu. “Bizim de aile şerefimiz, eşimiz dostumuz var. Ne diyeceğiz el âleme. ‘Rukiye İstanbul’da dost hayatı yaşıyor ’ mu diyeceğiz? ‘Kapatma olmuş’ diye mi anlatacağız?”</p>

  <p class="normal1">Leyla, Roxy’nin gözlerinden öfke dolu yaşlar fışkırdığını gördü. “Allahım şu adam sussun!” diye dua etti içinden. Ama kendini iyice kaptırmış olan adamın susmaya hiç niyeti yoktu. Kendisini terk edip giden asi kızını zor durumda yakalamış olmanın zevkini çıkarıyor ve ona olmadık hakaretler yağdırıyor, sonra da kendi kendine konuşur gibi dişlerinin arasından, “Orospu” diye mırıldanıyordu. “Kabahat bende, kemiklerini kırmadım küçükken, işte böyle orospu oldu.”</p>

  <p class="normal1">Roxy birden yerinden fırladı ve babasının karşısına geçti, dosdoğru gözlerinin içine bakarak, “Evet orospu oldum!” diye haykırdı. “Var mı diyeceğin ha, var mı diyeceğin!”</p>

  <p class="normal1">O anda inanılmaz bir şey oldu. Leyla Hanım, Roxy’ nin yüzünde bir şamar patladığını gördü ve başını çevirdi. İş iyice çığrından çıkmıştı. Yusuf şaşkınlık ve panik içinde donup kalmıştı. Roxy bir yandan hıçkırıyor, bir yandan da haykırıyordu. Kriz geçirir gibiydi.</p>

  <p class="normal1">“Evet orospu oldum! Kızın orospu oldu, var mı diyeceğin! Önüme gelene veriyorum. Sokaklarda düzüşüyorum. Var mı diyeceğin! Çık ortalığa, ‘Kızım orospu oldu, var mı düzmek isteyen?’ diye bağır. Eminim arkadaşlarının çoğu sıraya girecektir. Belki kardeşlerin bile!”</p>

  <p class="normal1">Roxy’nin öfkesinin şiddeti babayı bile şaşırtmış ve ürkütmüştü; ortalığı hain hain süzerek susuyordu şimdi ama Roxy çıldırmış gibiydi. Avaz avaz ağlayarak balkona koştu, balkon kapısını açtı; kendini aşağı atmak üzereyken Yusuf son anda yetişip belinden kavradı. Kız gerçekten de kendini atmak için büyük bir çaba gösteriyordu. Yusuf’un onu bir süre sımsıkı tutması gerekti. Kollarının arasındaki zayıf gövde tir tir titriyor, saç diplerinden ter fışkırıyor, kalbi göğüs kafesinden dışarı çıkacakmış gibi atıyordu. Yusuf onun kulağına en tatlı, en yatıştırıcı sesiyle, “Sakin ol!” diye fısıldıyordu. “Sevgilim, şşşşş, sakin ol canım.”</p>

  <p class="normal1">Neden sonra cansız bir bebek gibi kendini bırakan kızcağızı salondan geçirerek yatak odasına götürdü. Yatağa yatırıp üstünü örttüğünde, kızı yine şiddetli bir ağlama nöbeti tuttu. Gövdesi depreme tutulmuş gibi sarsıla sarsıla ağladı ve bütün bu süre boyunca Yusuf kızın saçlarını okşadı, ona sarıldı, sakinleştirmeye çalıştı.</p>

  <p class="normal1">Aradan epey bir süre geçmişti ve Leyla Hanım o gerginlik dolu salonda hiç kimseyle göz göze gelmemeye çalışarak, âdeta bu dünyada kapladığı yerden bile utanarak, kanepede eğreti bir şekilde oturuyordu.</p>

  <p class="normal1">Birden odaya bir hışımla dalan Yusuf, Roxy’nin babasına bağırmaya başladı.</p>

  <p class="normal1">“Defol git evimden, yoksa seni öldürürüm!”</p>

  <p class="normal1">Adam, “Kızımın evi...” falan diye bir şeyler mırıldanacak oldu. Yusuf, “Hayır” dedi, “Kızının evi değil, benim evim. Ve sana derhal pılını pırtını topla ve defol diyorum. Defol evimden! Yoksa polis çağıracağım.”</p>

  <p class="normal1">Bu arada Alman kadın kocasına yaklaştı ve <span class="ideitalik">polizei</span> gibi bir şeyler söyledi. Çocuklar susmuş, olayı izliyordu. Yusuf, Leyla Hanım’ın odasına gitti, oradan aldığı valizleri ve içinden çıkarılmış öteberiyi taşıyarak döndü. Daire kapısını açtı, hepsini dışarı, merdivenlere attı.</p>

  <p class="normal1">Parmağıyla merdivenleri göstererek, “Eğer hemen çıkıp gitmezsen gebertirim seni orospu çocuğu!” dedi.</p>

  <p class="normal1">Ve Leyla, ilk kez bu durumda gördüğü ve ağzından böylesi sözler duyduğu Yusuf’taki kararlılığın, Roxy’nin babasını feci korkuttuğuna tanık oldu.</p>

  <p class="normal1">Adam Yusuf’un ciddi olduğunu ve dediğini yapacağını anlamış gibiydi. Çocuklarının elinden tutup fırladı, kadın da peşlerine takıldı.</p>

  <p class="normal1">Leyla ile Yusuf, bir yandan merdivenlerden paldır küldür inenlerin ayak seslerini, bir yandan da adamın Yusuf’a, Rukiye’ye küfreden sesini ve onlara dünyanın kaç bucak olduğunu göstereceği tehditlerini duyuyorlardı.</p>

  <p class="normal1">Her şey bittikten sonra daireye bir sessizlik çöktü. Sakinleşen Yusuf, yüzünde mahcup bir gülümsemeyle Leyla Hanım’dan özür diledi. Onun önünde ilk kez küfrediyordu. Leyla onun yanağını okşadı ve odaya, Roxy’ye bakmaya gitti.</p>

  <p class="normal1">Kız, dertop olmuş, ana rahminde yatar gibi bir durumda uykuya geçmiş, yine de derin derin inliyor, hâlâ arada bir hıçkırıklarla sarsılıyordu.</p>

  <p class="normal1">Leyla onun üstünü örttü ve ilk kez bir insana bu kadar derin bir merhamet duydu.</p>

  <p class="normal1">Sonra gece boyunca Yusuf üstüne düşündü; insanları tanıyabilmenin ne kadar zor olduğunu bir kez daha kavradı.</p>

  <p class="normal1">O sakin, terbiyeli çocuk gitmiş, yerine dişisini ve evini savunan bir erkek gelmişti.</p>

  <p class="normal1">Çocukluğunda anneannesinin anlattığı bir Süleyman Peygamber kıssasını hatırladı. Kuş dilini bilen Süleyman Peygamber ’e bir gün bazı kuşlar gelip “Serçe senin aleyhinde atıp tuttu! Neler söyledi neler!” demiş.</p>

  <p class="normal1">Süleyman Peygamber, “Bu sözleri söylerken yanında dişisi var mıydı?” diye sormuş.</p>

  <p class="normal1">“Evet, vardı!” cevabını vermişler.</p>

  <p class="normal1">Bunun üzerine, “Bırakın o zaman” demiş, “aldırmayın. Normaldir bu.”</p>
</body>
</html>
