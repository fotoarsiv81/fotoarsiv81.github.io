<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_17"><br class="calibre3" />
  <br class="calibre3" />
  16</h1>

  <p><br class="chapter" />
  <br class="chapter" /></p>

  <p class="normal1">Gençler bir akşam eve geldiklerinde Leyla Hanım’ı büyük bir faaliyet içinde buldular. Bordo örtülü masanın başına oturmuş, önünde bir sürü kâğıt, yazıyor da yazıyordu.</p>

  <p class="normal1">Ne yaptığını sordukları zaman “Herkese mektup yazıp durumu anlatıyorum” dedi.</p>

  <p class="normal1">Hangi durumu anlattığı belliydi.</p>

  <p class="normal1">“Kimlere gidiyor bu mektuplar?” dediler.</p>

  <p class="normal1">Leyla Hanım zarfları teker teker kaldırıp gösterdi: “Bu Cumhurbaşkanı’na, bu Başbakan’a, bu Adalet Bakanı’na. Bunlar da gazete patronlarına.”</p>

  <p class="normal1">Leyla Hanım günlerdir süren üzüntüsü ve solgunluğu içinde ufak bir enerji patlaması yaşıyor gibiydi. Büyük bir çabayla mektupları yazıp zarflara yerleştiriyordu.</p>

  <p class="normal1">“Yapılan haksızlığı herkes duysun” diyordu. “Evimi gasp eden adamlar güçlü olabilir ama bu memlekette onlardan da güçlü, vicdan sahibi insanlar vardır mutlaka.”</p>

  <p class="normal1">Bu sözler üzerine Yusuf yutkunuyor ama yine de bir şey söylemiyordu. Çünkü mektupların onların ellerine bile ulaşmayacağı ve bürokrasinin alt kademelerinden birinde yitip gideceğinden emindi. Yaşlı bir kadının feryadına kim kulak verirdi ki! Gazetelerde olacakları da gözüyle görmüş gibi biliyordu. Patron sekreterleri her gün bu mektuplardan kaç tanesini çöpe atıyordu kim bilir. Çocuğunu okutmak için burs isteyenden tutun da ameliyat parası bulamadığından yakınana kadar, her gün yüzlerce mektup geliyordu bu adamlara. Hiçbiri de okunmuyordu. Ama yine de Leyla Hanım’ın oyuncağını elinden almak istemiyor, onun heyecanına kapılmış görünmeyi tercih ediyordu.</p>

  <p class="normal1">“Sen sabah ilk iş bunları postaya at Yusuf ” dedi Leyla Hanım.</p>

  <p class="normal1">Yusuf terbiyelice, “Olur Büyük Hanım” cevabını verdi.</p>

  <p class="normal1">Büyük Hanım yenilgiyi kendisine yakıştıramayan ve kabullenemeyen türdendi. Yenildiğini hissettiği anda hasta oluyordu. Bu yüzden şimdiki çabası belki de evi kurtarmaktan çok kendi ruh sağlığını korumaya yönelikti.</p>

  <p class="normal1">Mektuplarla birlikte bir girişimde daha bulunacak, İstanbul’un ünlü camilerine, büyük Katolik, Ortodoks, Protestan kiliselerine ve sinagoga gidecek, oralarda dua edip mum yakacaktı. Nasıl olsa birçok eski İstanbullu gibi Tanrı’nın her evinde dua edilebileceğini, bu işlerde ayrı gayrı olmadığını bilirdi.</p>

  <p class="normal1">İstanbullular yüzyıllardan beri birbirlerinin azizlerine adak adayıp dururlardı.</p>

  <p class="normal1">Leyla ertesi gün aynı duraktan tuttuğu taksiyle Süleymaniye Camii’ni, Neve Şalom Sinagogu’nu, St. Antuan Kilisesi’ni dolaştı, hepsinde dua etti.</p>

  <p class="normal1">Öğleden sonra da İstanbul’u koruduğuna inanılan kutsal tılsımlara adak adamaya gitti.</p>

  <p class="normal1">Aslında içten içe mabetlerden çok tılsımlara güveniyordu. Bu tılsımlar o kadar kuvvetliydi ki bazıları İstanbul’u deprem yıkımlarından, bir başkası ise yılan, akrep baskınından korurdu. Mesela Atmeydanı’ndaki Milyobar tılsımı üç yüz bin taştan yapılmış ve tepesine çok güçlü bir mıknatıs konulmuştu. Bu taşın, şehirde deprem olmasını engellediğine inanılırdı. O tarihten bu yana pek çok deprem görülmüş olması da tılsımın bozulmuş olduğuna yorulurdu.</p>

  <p class="normal1">Aynen Sultanahmet’teki burmalı sütun üzerine yerleştirilmiş üç ejderha başı gibi. Ne yazık ki bu üç ejderha başından ikisinin bir yeniçeri tarafından koparılmasından sonra şehri akrepler basmıştı.</p>

  <p class="normal1">Hele içlerinde bir horoz tılsımı vardı ki Leyla Hanım’a göre en şahaneleriydi, İstanbul’da kıtlık olduğu zaman bu horoz ötüyor, dünyanın bütün kuşlarını İstanbul’a çağırıyordu. Horoz tılsımının çağrısına uyarak İstanbul’a gelen kuşlar patır patır yere düşüp ölüyorlardı. İstanbullular da yerden topladıkları bu kuşları afiyetle yiyorlardı. Başka açıdan bakarsanız bu hain bir horoz öyküsüydü ama horoz İstanbul’u kurtarmak gibi bir kutsal amaç için ötüyordu.</p>

  <p class="normal1">İş geçime, sağlığa, kısmete, hastalığa ölüme geldi mi İstanbullularda din ayrımı falan kalmaz, hepsi birbirinin kutsal alışkanlıklarından medet umardı. Leyla Hanım Hıristiyanların yanı sıra Müslüman ahalisinin de ayazma merakı olduğunu kaç kere görmüştü. İstanbul bir ayazmalar, kutsal sular cennetiydi. Her yerden ayazma fışkırıyordu. Müslümanlar gider, bu Ortodoks ayazmalarından testiler dolusu su doldurur ve her türlü dertlerine karşı kullanırlardı. Bu suların kaynadığı havuzlardan birinde, bir tarafı sarı öbür tarafı kahverengi kutsal balıklar yüzerdi. Su dolduran Müslümanlar bu balıkların hikâyesini bilir ama bilmez görünürdü. Oysa hakikat şuydu: Fatih, gemilerini yağlı kazıklar üzerinde tepeden çektirerek Haliç’e girdiği zaman bir Bizans rahibi balık kızartıyormuş. Şehrin Türklerin eline geçtiğini duyan balıklar hop diye tavadan tekrar suya atlamışlar. Bu yüzden bir tarafları kızarmış, bir tarafları çiğ kalmış. İstanbul tekrar Bizanslıların olursa o zaman iki tarafları da aynı renk olacakmış.</p>

  <p class="normal1">Leyla Hanım bu balıkları aramadı ama bulabildiği Bizans tılsımlarının çoğuna adak adadı, kiliselerde mum yaktı. Duaların kabul edilmesi için Hıristiyan mabetlerine yedi salı üst üste gidilmesi gerektiğini söylerlerdi ama Leyla Hanım bunun doğruluk derecesini bilemiyor, İstanbul bir salı günü fethedildiği için bu rivayetin oradan kaynaklanmış olabileceğini düşünüyordu.</p>

  <p class="normal1">Eğer Leyla Hanım evine kavuşursa İstanbul’un bütün dini kurumlarına ve tılsımlarına küçük katkılarda bulunmuş olacaktı.</p>
</body>
</html>
