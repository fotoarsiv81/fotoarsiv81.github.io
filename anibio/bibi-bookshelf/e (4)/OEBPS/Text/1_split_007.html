<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_6"><br class="calibre3" />
  <br class="calibre3" />
  5</h1>

  <p><br class="chapter" />
  <br class="chapter" /></p>

  <p class="normal1">Leyla ayrıldıktan sonra, yalının yeni sahibi Ömer Cevheroğlu’nun babası Ali Yekta Bey, oğlunu ziyarete geldi. Briyantinle parlatılmış ak saçlarını sıkı sıkı tarayıp arkaya doğru yapıştırmış, kalın kahverengi bağa bir gözlük takmış, sinekkaydı tıraş olmuş, bej bir takım elbise giyip kolalı gömleğinin yakasına şal desenli kravat oturtmuş, iriyarı bir adamdı Ali Yekta. Hani eskiden yalı ahalisinin <span class="ideitalik">comme-il-faut</span> dediği ve pek beğendiği kerli ferli cinsten. Elmacık kemikleri çıkık, kemikli ve yakışıklı bir yüzü vardı.</p>

  <p class="normal1">Ayaklarında, artık pek rastlanmayan iki renkli pabuçlar dikkat çekiyordu: Beyaz ve kahverengi.</p>

  <p class="normal1">Yalıda neler olup bittiğini meraklı gözlerle izleyen esnaf, mahallelerini teşrif eden bu kalantor beyefendinin kim olduğu konusunda tahminler yapmaya girişti.</p>

  <p class="normal1">Manav Cemal, “Cumhurbaşkanı gibi adam yahu!” diyordu.</p>

  <p class="normal1">Bakkal Hasan, “Tam İstanbul beyefendisi dedikleri cinsten” diye lügat paralıyordu. Ne de olsa kendileri de İstanbullu sayılırdı.</p>

  <p class="normal1">Yalnız bu saygıdeğer beyefendinin gelişinde merak uyandıran tuhaf bir ayrıntı vardı; bunu bir türlü çözemiyorlardı.</p>

  <p class="normal1">Beyefendi yalıya gösterişli bir otomobil yerine belediye otobüsünden inerek gelmişti ki bu otobüslerde böyle kalantor bir adama rastlamak pek mümkün değildi. Birazdan kokusu çıkar diyerek yalıyı gözlemeye devam ettiler.</p>

  <p class="normal1">Ali Yekta Bey, cümle kapısını açan bekçiye otoriter bir sesle, “Evladım, beyefendi burada mı?” dedi ve cevabını beklemeden bahçeye doğru yürüdü. Geniş ve bakımlı bahçe, bir inşaat alanı görüntüsü almıştı. Oraya buraya öbek öbek yığılmış eski mermer kurnalar, musluklar, alaturka tuvalet taşları, sedef sehpalar, mangallar, tavan ve duvar süslemesi parçaları, cam fanuslar, lambalar dikkatini çekti. Birkaç halı dürülerek yere uzatılmıştı.</p>

  <p class="normal1">Ali Yekta Bey, kendisini karşılayan ve eğilerek elini öpen oğluna sordu: “Bunlar ne?” Kalın ama yumuşak bir sesi vardı.</p>

  <p class="normal1">Ömer, “Yalıdan çıkan ıvır zıvır” dedi. “Köhne şeyler. Necla da bunları istemiyor. Bu yüzden kamyonlarla gönderiyoruz.”</p>

  <p class="normal1">“Çöpe mi gidiyor yani?”</p>

  <p class="normal1">“Artık nereye götürüyorlar bilemem. Büyük bir ihtimalle bit pazarına satıyorlar. Aslında antika değeri yok bunların. Gündelik eşya.”</p>

  <p class="normal1">Ali Yekta Bey bir süre düşündü ve “Bak oğlum” dedi, “bunları kamyonla gönderme, dağlılara ver.”</p>

  <p class="normal1">“Dağlılara mı?”</p>

  <p class="normal1">“Evet, çünkü buraya yerleşiyorsun, daha doğrusu yerleşiyoruz. Dağlıları, emektarları, eski hizmetlileri, esnafı hoşnut etmek, kendine bağlamak ve onlara yeni efendinin kim olduğunu göstermek çok önemli. Ağalık vermekle olur. Şimdi sen bu ıvır zıvırı dağlılara verirsen elini öper ve ömür boyu sadakat gösterirler.”</p>

  <p class="normal1">“Hiç aklıma gelmemişti doğrusu.”</p>

  <p class="normal1">“Sana hep söyledim. Para mühimdir ama her şey demek değildir. O parayı asaletle, yerli yerinde, bir bey gibi kullanmayı bilmek ve girdiğin her yerde hürmet telkin etmek şarttır.”</p>

  <p class="normal1">Ömer babasının buyurgan sözleri karşısında “Peki baba” dedi, “çağırır veririm.”</p>

  <p class="normal1">Bu konuşmadan sonra baba oğul yalıyı gezmeye, yapılan işleri gözden geçirmeye giriştiler. Necla ortalarda yoktu, sesi de çıkmıyordu.</p>

  <p class="normal1">Yalı sahiplerinin diline “dağlılar” sözü ne zaman yerleşmişti, kim bilir. Belki de yalıların eskisi kadar personel beslemeye güçlerinin yetmediği ve bu insanların teker teker ayrılarak arka tepelere yerleştiği zamana rastlıyordu.</p>

  <p class="normal1">Şimdi kullanılan asfalt sahil yolu yapılmadan önce, yalıların arkasından incecik bir yol geçiyordu, ancak bir at arabasının geçebileceği genişlikteydi bu yol ve oradan da hemen koruluk tepeler yükseliyordu. Bu tepeler yalı sahiplerine aitti. Asırlık ceviz ağaçlarının, devasa çınarların bulunduğu, pınarların kaynadığı, baharda erguvanların insanı sarhoş ettiği bu cennet tepelerde yalılara ait mandıra, depo, çamaşırhane gibi küçük yapılar, fışkıran doğa içinde kaybolur giderdi. Daha sonra yalılarda çalışanlar teker teker izin isteyip oralara küçük evler kondurmaya başladılar. Bu evler giderek büyüdü, Anadolu’dan gelen akrabalarla, artan nüfusla mahalle halini aldı, dükkân sayısı arttı. Ve o günlerde yalı sahipleri bu yeni nüfustan “dağlılar” diye söz etmeye başladı.</p>

  <p class="normal1">Ali Yekta Bey’in oğluna sözünü ettiği dağlılar, bu mahallede oturan insanlardı.</p>

  <p class="normal1">Akşamüstü dağlılar, çekingen bir tavırla birer ikişer yalının cümle kapısından içeri girmeye başladılar. Her bir taşını, yaprağını, çiçeğini, böceğini tanıdıkları bahçede yabancı gibi duruyorlardı artık, çünkü bu yeni sahiplerden ürküyorlardı. Bir bekçinin birden gelip de “yalıdaki antikaları” alabileceklerini söylemesi, onları şaşırtmıştı doğrusu. Ne cömert insanlarmış meğer bu yeni ev sahipleri. Nasıl oluyordu da paşalara ait o kıymetli eşyayı kendilerine verebiliyorlardı.</p>

  <p class="normal1">Bahçeye girenler bir süre sonra çekingenliklerini yendiler, öbek öbek yığılmış eski eşyaya hırsla atıldılar. Kimi halıyı koltuğunun altına kıstırmaya çalışıyor, kimi belinin incinebileceğini bile hesaba katmadan, insanüstü bir güçle mermer kurnayı kucaklamaya çabalıyordu. Büyük halıları iki kişi birden taşıyordu. Herkes en kıymetli parçayı kapıp evine götürme telaşındaydı. Kolay değil, kuşaktan kuşağa bir efsane gibi aktarıldığını duydukları Abdullah Avni Paşa’nın eşyasına sahip olunacak, mermer alaturka tuvalet taşı kendi evlerine yerleştirilecek, cezve sürülüp üzerinde kahve pişirilen kallavi mangal, oturma odalarının orta yerinde duracaktı.</p>

  <p class="normal1">Kısa bir süre sonra kadınlar da girdi bahçeye, sessiz bir itiş kakışla eşyayı toparlayıp gittiler. Öyle ki kısa bir süre sonra, neredeyse ortada bir kırıntı bile kalmadı.</p>

  <p class="normal1">Bütün bunları oğluyla birlikte pencereden izleyen Ali Yekta Bey, “İşte böyle Ömer” dedi. “Hizmetli ruhunu iyi bileceksin. Patronluğun, beyliğin ilk şartı budur. Yoksa iyi hizmet alamazsın. Servet sahipleri arasındaki en mühim rekabet alanlarından biri, malları mülkleri kadar, hizmetlilerinden gördükleri saygıdır. Gerçi bunlar hizmetlin değil, yalı emektarlarının çocukları, torunları ama yine de içlerinde bir hizmet etme hissi kalır. Bir gün senden daha zengin olsalar bile eziklikten kurtulamazlar.”</p>

  <p class="normal1">Ömer, hayatı boyunca kim bilir kaç yüz kere dinlediği bu söylevlerden sıkılmış bir halde “Peki baba” dedi, “gerekeni yaparım. Merak etme!”</p>

  <p class="normal1">“Sert olacaksın, otoriteyi elden bırakmayacaksın ama zalim olmayacaksın. Zinhar zulüm yapmayacaksın. O zaman uşak efendisine bağlanır ve ömür boyu bu hürmet hissini terk edemez.”</p>

  <p class="normal1">Ömer içinden, “Peki sen nasıl kurtuldun o zaman?” diye geçirdi; hiçbir şey söylemedi tabii. Babasıydı, severdi sayardı ama çocukluğundan beri aynı konu çevresinde, efendi-uşak ilişkileri konusunda verdiği derslerden sıkılmış, neredeyse canından bezmişti. Ali Yekta Bey’in ilgilendiği, sözünü ettiği başka hiçbir konu yoktu.</p>

  <p class="normal1">Babasının asık bir yüzle “Necla nerede?” diye sorduğunu duydu.</p>

  <p class="normal1">“Başı ağrıyormuş baba” dedi. “Biliyorsun, migreni var. Özür diledi, kusura bakmasın, dedi. Sakin bir köşeye çekildi.” Ali Yekta Bey, “Ben zaten bu kadının başının ağrımadığı bir ana rastlamadım” dedi. “Ne zaman gelsem, başı ağrıyor.”</p>

  <p class="normal1">Sıkılmış dişlerinin arasından, nefretle, hınçla konuşuyordu.</p>

  <p class="normal1">O susunca Ömer sessizliği bozma ve bir şeyler söyleme gereği hissetti: “Yok baba!” dedi, “Yanılıyorsunuz, Necla size hürmette kusur etmez ama sahiden başı ağrıyor.”</p>

  <p class="normal1">Oysa biraz önce adamın geldiğini duyar duymaz, “Aman çekemeyeceğim vallahi! Ben bir yerlere gidiyorum. Sen de çabuk sav adamı Allah aşkına!” diyerek ortadan kaybolan Necla, kayınpederini hemen hemen hiç görmezdi.</p>

  <p class="normal1">Ali Yekta Bey, “Neyse!” diyerek iç geçirdi. “Allah sonumuzu hayretsin.”</p>

  <p class="normal1">Sonra baba oğul yalının üst katma çıktılar.</p>

  <p class="normal1">Ömer ile Necla Amerikalı mimarla uzun uzun görüşüp yalının dekorasyonu konusunda acele edince, ne kadar çabuk istediklerini anlatınca, mimar iç duvarları yıkmaya ve odaların şeklini değiştirmeye gerek görmemişti. Zaten yalı çok kullanışlıydı ve oda, salon, divanhane, mutfak, personel bölümleri mükemmel bir biçimde yapılmıştı. Bu yüzden yapısal değişikliklere gidilmemiş, alt katta olduğu gibi üst katta da, Boğaziçi’nin, insanın ciğerini söken, kemiklerine sızı salan neminden nasibini alarak yer yer lekelenmiş ve kararmış olan yaldızlı duvar tezyinatı sökülmüş, duvarlar soyulmuş, ithal kâğıtlarla kaplanmaya hazır hale gelmişti. Hatta İngiltere’den getirttikleri ve ipekli bir kumaşı andıran duvar kâğıtları, yalının en büyük odası olan, bir zamanlar Avni Paşa ile eşi Üftade Hanım’ın kullandığı odaya döşenmeye başlamıştı bile. Denizi neredeyse evin içine sokan pencereleriyle salon büyüklüğündeki bu odada, Üftade Hanım çocuklarını doğurmuştu. Leyla’nın annesi Handan ve dayısı İzzet Kemal burada dünyaya gelmişlerdi.</p>

  <p class="normal1">Ali Yekta Bey odaya alıcı gözüyle baktı, iyice inceledi. “Yatak şuraya konsa daha iyi olur. Böylelikle insan yattığı yerden de deniz manzarasını, gelip geçen gemileri seyredebilir” dedi ve böylece Ömer’in korktuğu önemli bir noktaya dokunmuş oldu.</p>

  <p class="normal1">Ömer babasının onlarla birlikte oturmak ve bu odaya yerleşmek istediğini biliyordu. Aksi gibi Necla da kendileri için aynı odayı seçmiş, mimara bu yönde talimatlar yağdırmıştı. Duvar kâğıtlarını bile Londra’da günler süren koşuşturmadan sonra seçmişti. Babası ile Necla arasındaki görünmeyen savaşın bu oda yüzünden açığa çıkacağından ve önüne geçilemeyecek gerginlikler, kavgalar yaşanacağından emindi.</p>

  <p class="normal1">Aslında Necla, Ali Yekta Bey’in, bırakın o odaya yerleşmesi, kendileriyle birlikte oturması fikrine bile tahammül edemiyor, bu sözü her duyduğunda sinir krizleri geçiriyordu.</p>

  <p class="normal1">“Otursun oturduğu yerde!” diyordu. “Bunca yıldır yaşadığı Kadızade Konağı’nı terk edip de bize gelmesinin ne manası var?”</p>

  <p class="normal1">Ama Necla, Ali Yekta Bey’in içinde yıllardır alevlenen ve Ömer’in çok iyi bildiği o yakıcı tutkunun farkında değildi. Yalının en büyük odasının onun için neler ifade ettiğinden haberi yoktu. Bilse daha ihtiyatlı davranır, yaşlı adamın damarına fazla basmazdı.</p>

  <p class="normal1">Necla, emekli olduktan sonra İstanbul’a yerleşip Bahçelievler ’de küçük bir daire alarak başını sokmuş orta halli bir memurun kızıydı. Gözü yükseklerdeydi ve kendi ihtiraslarından başka bir şeyi pek gözü görmüyordu. Genç kızlık dönemlerini babasının görev yaptığı Malatya, Manisa ve Uşak gibi Anadolu şehirlerinde geçiren, onun emekli olmasından sonra geldiği İstanbul’da Ömer’le tanışan ve hayatı değişen Necla, kayınpederine zavallı bir meczup gözüyle bakıyor, onunla görüşmüyordu. Hele birlikte oturma fikri onu çıldırtmaya yetiyordu. Bu konu açıldığı zaman Ömer’e, “İyi ama hayatım” diyordu, “babandır, bir şey demiyorum ama ne de olsa bir uşak. Hayatı uşaklıkla geçmiş. Şimdi nasıl olur da burada, senin yeni yalının en büyük odasında oturur. Hem misafirlerine nasıl tanıtacaksın babanı? Eskiden uşaktı ama şimdi patron oldu mu diyeceksin? Zaten çok düşmanın, çekemeyenin var. Babanın kim olduğunu, ne iş yaptığını öğrenirlerse gazetelerde yayın yapıp seni rezil ederler.”</p>

  <p class="normal1">“Sevgilim” diyordu Ömer, “öz babamı kovamam ki. Ne diyeyim?”</p>

  <p class="normal1">O zaman Necla kestirme bir çözüm öneriyordu: “Bırak ben konuşayım. Söylerim; beyefendi, sizin şimdiye kadar oturduğunuz yerde yaşamanız daha münasip, derim. O da yalıda olmasa bile konakta oturuyor nasıl olsa, hem de doğduğundan beri. Alt katta falan ama olsun.”</p>

  <p class="normal1">“Aynı şey değil ki; burada paşa odasına yerleşmek istiyor, onun hayali, tutkusu bu. Yoksa alt kattaki uşak bölümünde yaşamak değil.”</p>

  <p class="normal1">Ali Yekta Bey’in bu tartışmalardan haberi yoktu tabii. Oğluna hiç layık görmediği, evlenmesine engel olmak için elinden gelen her şeyi yaptığı bu “basit kız”dan hiç hoşlanmıyor, onu zerre kadar sevmiyordu. Ayrıca onun kendisine karşı bu kadar küstahlaşabileceğini tahmin de edemezdi. Çünkü arada ne de olsa oğlu vardı. Kendisine karşı saygıda hiçbir zaman kusur etmemiş, gözünün bebeği, hayatının amacı oğlu, canı ciğeri...</p>

  <p class="normal1">Ali Yekta Bey yalıda üst kattaki paşa odasına yerleşecek, eski paşalar gibi bir hayat sürecekti. Bayram günleri torunları odasına gelip elini öpecekler, heyecanla onun vereceği hediyeleri bekleyeceklerdi. Uşaklar onun çayını, kahvesini getirecek, oda kapısını hafifçe tıklattıktan sonra içeri girecek, sonra da kendisine sırtlarını dönmeden geri geri çıkıp gideceklerdi. Onlara, eski paşalar gibi, “Teşekkür ederim evladım” diyecekti. Maun dolaptan elbiselerini çıkarıp havalandıracaklar, ayakkabılarını parlatacaklardı. İhtiyaç duyduğu zaman bir çıngırağı çalarak çağıracaktı onları. Modern zamanlardı artık; belki de çıngırak yerine bir zil koydururdu buraya. Uşaklar kendisine korkuyla karışık bir saygı besleyecekler, gözlerini kaldırıp yüzüne bakamayacak, başlarını hafifçe eğerek emirlerini bekleyeceklerdi.</p>

  <p class="normal1">Ali Yekta Bey, uşakların nasıl hizmet etmesi gerektiğini çok iyi bilirdi; çünkü kendisi ömrü boyunca bu işleri yapmıştı. Paşaların, beylerin, onların oğullarının, torunlarının elbiselerini fırçalamış, pabuçlarını parlatmış, sofrada yemeklerini tabaklarına koymuş, onlar ellerini yıkadıktan sonra havlu tutmuştu. Hastalandıklarında hatmi çayı kaynatıp içiren, sırtlarına kupa çeken, çocukların çıbanlarına keten tohumu lapası hazırlayıp koyan oydu.</p>

  <p class="normal1">Yalnız kendisi değil babası da beylere, paşalara hizmet etmişti, hatta dedesi de. Ailenin efsanesi olarak anlatılan büyük dedeleri Halepli Cevher Ağa, meşhur Dürrizade Konağı’nda uşaklık yapmış, hatta bizzat Sultan Mahmut’a hizmet etme şerefine nail olmuştu. Babası, ona ve kardeşlerine bıkmadan bu hikâyeyi anlatır ve gözleri gururla parlayarak Halepli Cevher Ağa’nın ne büyük bir adam olduğundan söz açardı.</p>

  <p class="normal1">Paşakapısı’nda bulunan Dürrizade Konağı’nın dillere destan zenginliğini, ev sahibinin ince zevkini duyan Sultan Mahmut, bir ramazan günü aniden, namazı Üsküdar ’daki Yeni Cami’de kılacağını irade buyurmuş. Padişah bu, kolay değil, maiyetinde en az yüz elli adam var, sadrazam, vezirler, beyler, paşalar... Saltanat kayıklarıyla Üsküdar ’a geçmişler; top atılmasına yarım saat kala camiye vasıl olmuşlar. Burada padişah, “Gidip söyleyin, iftarımı Dürrizade’de açacağım” demiş. Derhal yetiştirmişler. Dürrizade hemen Ali Yekta Bey’in dedesi Halepli Cevher Ağa’yı çağırmış, durumu anlatmış. Ağa, “Hiç merak buyurmayın efendim!” dedikten sonra hareme, yemekleri selamlığa gönderip kendilerine ayrı yemek yapmalarını buyurmuş, sonra alı al moru mor koşturup Yeni Cami’ye gelmiş, el etek öpüp saygılarını bildirmiş, namazı padişahla birlikte kılmış.</p>

  <p class="normal1">Namazdan sonra padişah atının üstünde, kendisi yayan, kafileyle birlikte yola çıkıp konağa gelmişler. Padişahı ipeklerle kaplı odaya buyur etmişler. Sonra yüz elli kişiyi ayrı ayrı mükellef sofralarda oturtmuş Dürrizade. Padişahın buyur edildiği odanın iki kanatlı kapısı açılmış, içeri ipek kaftanlı uşaklar girmiş. Kırmızı kadife kaplı ve üstü gümüş kabartmalarla süslenmiş bir sehpayı padişahın önüne sürmüşler. Mübarek ellerini silmesi için padişaha inci ve altın tellerle işlenmiş makramayı Dürrizade bizzat vermiş. Sonra üç dört uşağın taşıdığı büyük gümüş tepsi getirilerek bu sehpanın üstüne konmuş. İçinde neler yokmuş ki bu tepsinin; altın tabaklarda türlü türlü iftariye: reçeller, peynirler, sucuklar, balık yumurtaları. Altın kadehler içinde oruç bozmak için zemzem-i şerif. Fildişi sap üzerine firuze, yakut ve zümrütler işlenmiş tatlı kaşıkları, sapı mercanlı çorba kaşığı, sedef saplı, kâğıt gibi ince abanoz pilav kaşıkları, mineli altın üzerine incilerle bezenmiş küçük hoşaf kaşıkları görenleri hayrete düşürmüş. Daha sonra birbirinden nefis çorba, et, tavuk, tatlı, börek, pilav sunulmuş. En sonunda da büyük, kristal görünüşlü bir kâsede vişne hoşafı getirilmiş. Sultan Mahmut hoşaftan bir kaşık almış ve “Bu hoşaf ne kadar soğuk” buyurunca Dürrizade, “Kudretli Hünkârım, hoşafın kâsesi buzdandır. Afiyetler olsun şevketlim” demiş.</p>

  <p class="normal1">Meğer Halepli Cevher Ağa her gün Çamlıca suyunu kâse biçimli kalıpta dondurur, içine hoşafını koyar, efendisine öyle takdim edermiş.</p>

  <p class="normal1">Ali Yekta’nın çocukluğundan beri bu hikâye konakta belki yüzlerce kez anlatılmış ve kendi uşaklarının ne kadar mahir bir soydan geldiğini belirtmek için, belli belirsiz bir övünme payıyla konuklara aktarılmıştı. Hatta konağa misafir gelen yabancı sefirlere de bu hikâye anlatılır ve Avrupa’yı saran “sorbet” modasının, ağanın hazırladığı bu “şerbet”ten geldiği de kibarca ima olunurdu. Ali Yekta, daha sonra bu hikâyeyi Musahipzade Celal’in eski İstanbul hayatını anlatan kitabında okumuştu. Orada dedesinin adının geçmediğini gördüğü halde babasının anlattıklarından hiç kuşku duymadı, bu aile efsanesini olduğu gibi çocuklarına aktardı.</p>

  <p class="normal1">Çocukları; yani Ece, Melike ve Ömer: iki kız, bir oğlan. Evlatlarını birbirinden ayırmazdı ama oğlana düşkünlüğü fazlaydı. Çünkü ne de olsa kızlarını eloğlu alıp gidecekti ama en küçükleri olan Ömer, geleceğe dair bütün düşlerinin, bütün planlarının ve umutlarının kaynağı, neredeyse varlık sebebi haline gelen en önemli tutkusuydu. Karısı onu bırakıp Almanya’ya gittiğinde Ece ile Melike’yi almasına ses çıkarmamış ama Ömer’den asla vazgeçmemiş, onu vermemişti.</p>

  <p class="normal1">Ali Yekta Bey, bu sevimli ve güzel çocuğu yıllarca gözünden bile sakındı, gerektiğinde anasına karşı bile savundu, ona bir fiske vurdurmadı, yetişme çağında en iyi okullarda okumasına, her şeyi öğrenmesine, özel hocalardan ders almasına ve bir prens gibi yetişmesine özen gösterdi.</p>

  <p class="normal1">Ali Yekta Bey ömrü boyunca Kadızade Konağı’nda çalışmıştı. Babası on sekiz odalı bu muhteşem konağın kilercibaşıydı. Kendisi de bu konakta doğmuştu zaten ve zamanı gelince babasının yerine kilercibaşı olmuştu. Ne günler geçirmişti o konakta, ne günler.</p>

  <p class="normal1">Daha önceleri kadı hazretlerinin kaldığı üst kattaki büyük oda zamanla oğluna geçmiş, dolayısıyla “beyefendi”nin odası olmuştu.</p>

  <p class="normal1">Yıllarca beyefendiye hizmet etmişti, onun elbiselerini fırçalamış, pabuçlarını parlatmış, yaşı ilerleyince konakta çalışan çok sayıda hizmetçinin, uşağın idaresini üstlenmiş, konakta verilen dillere destan ziyafetlerin mükemmel olması için elinden geleni yapmıştı.</p>

  <p class="normal1">Kimler geçmemişti ki o sofralardan... Kadızade zamanında Osmanlı’nın görkemini yansıtan yemek salonunda Cumhuriyet döneminin en ünlü şairleri, edipleri, diplomatları, işadamları yemek yemiş, kadeh kaldırmıştı. Ali Yekta Bey’in muhterem babası, Kadızade’nin kilercibaşısı Süleyman Efendi, o meşhur sofrada Yahya Kemal, Cenap Şahabettin, İbnülemin Mahmut Kemal, Abdülhak Hamit gibi ediplerin cinaslı söz kavgalarına, birbirlerini hicvetmelerine tanıklık ettiğini anlatırdı. Hamit, devlete yakın duruşu, sefirlik görevi ve asilzade tavırlarıyla diğer şair ve ediplerin eleştirisine uğrayan biriydi. Hamit ile Muallim Naci arasında geçen meşhur tartışmaları Süleyman Efendi bizzat kulaklarıyla duymuştu.</p>

  <p class="normal1">Tam bu tartışmalardan biri sırasında, yemek masasının üstünde asılı duran orta boy kristal avize düşüp parçalanmasın mı! Allahtan hiç kimseye bir şey olmamıştı ama ilk heyecanı atlatan ve kafaları da iyice parlatmış bulunan edip takımı yine rahat durmamış ve yeni cinaslar, nazireler üretmeye koyulmuştu.</p>

  <p class="normal1">Padişah huzurunda Nefi’nin <span class="ideitalik">Siham-ı Kaza</span>’sı okunurken yakınlara bir yere yıldırım düşmesi üzerine şair idam edilmiş ve ölüm tarihini belirtmek için “Gökten nazire indi siham-ı kazasına” şeklinde tarih düşülmüş. Bunu bilen ve içlerine katılalı pek de fazla zaman geçmemiş olan yeniyetme bir şair bu olayı ima ederek “Gökten avize indi kafiyesine” deyince yaşlılardan biri hemen atılıp “Hele bakın şu çaylağın bet sesine” diyerek taşı gediğine koymuş, ustalığını da bir kez daha kanıtlamıştı.</p>

  <p class="normal1">Konak hayatı bu çeşit şakaların, nüktelerin olduğu ve anıların bolca anlatıldığı, kuşaktan kuşağa devredildiği bir ortamdı. Konak sahibi olmak sadece zenginlik değil, aynı zamanda görgü, bilgi, şairlere, ediplere yakın olmak anlamına da geliyordu. 19. yüzyıl Avrupasının yeni yeni para kazanmış burjuva aileleri gibi İstanbul’daki konak sahipleri de evlerinde edebiyat matineleri yerine geçen yemekler düzenler, çocuklarına piyano ve yabancı dil dersi aldırır ve onları yabancı mürebbiyelerin gözetiminde yetiştirirdi. Son iki yüzyıldır müthiş bir Avrupalılaşma modası sarmıştı konakları. Kültürel ve siyasal olaylarda da Fransa baskın olduğu için örnek aldıkları yaşam ve eğitim biçimi, Fransa’dan ithal edilirdi.</p>

  <p class="normal1">Ali Yekta Bey, dört nesil İstanbullu olmakla övünürdü. Beyzadeler arasında kaç kişi bulabilirdiniz ki böyle. Kimi Anadolu’dan gelmişti, kimi Rumeli’nden, kimi Arabistan’dan. Kendi dedesinin dedesi de Halep’ten gelmişti ama hiç değilse dört nesildir İstanbul’da oturuyorlardı, hem de yalılarda, konaklarda. Şairlerin dediği gibi, “Paris güzel bir salon, Londra güzel bir park, Berlin güzel bir kışla ama İstanbul güzel bir şehir”di. İşte Cevheroğlu ailesi, dört nesildir bu altın şehrin mukaddes kubbelerini, zarif minarelerini seyrediyor ve konaklardaki ve Boğaziçi’nin efsunlu güzelliğini bir mücevher gibi süsleyen yalılardaki eşsiz hayatı paylaşıyordu. Yahya Kemal’e göre Bizans zamanında bulunmayan, tamamen Türk hayat tarzına sahip olan bu yalılar, tıpkı konaklar gibi, çocuklara verilen Avrupai eğitime rağmen üslup bakımından Türk kültürünü yansıtan başlıca unsurlar arasında yer alıyordu.</p>

  <p class="normal1">Konağın tarihindeki en unutulmaz ve şeref defterine altın harflerle yazılan gün ise onun çocukluğuna rastlıyordu. Gazi Mustafa Kemal Hazretleri konağı teşrif etmişler, maiyetiyle birlikte orada yemek yemişler ve babasının akıllı, işbilir hazırlıkları sayesinde, bu yemekten çok da memnun kalmışlardı. Ali Yekta Bey bir ara kapıdan bakmış, yüreği çarparak Gazi’nin sarışın başını görme onuruna erişmişti. Herkes, rakı içen ve masadakilere bir şeyler anlatan bu büyük adamı hürmetle dinlemekteydi. Bu sırada mahalle halkı da konağın arka bahçesine toplanmış, Gazi’yi hiç olmazsa çıkarken görebilmek için saatlerce beklemişti.</p>

  <p class="normal1">Yemekten sonra sigaraların ve kahvelerin içildiği salonda, bir saz heyeti memleket havaları çalmaya başlamıştı. Konağa coşkulu bir tef, kanun, ud, keman, klarnet sesi yayılmış, Gazi’nin her zaman mavi gözleri nemlenerek dinlediği Rumeli havalarından sonra neşeli bir çiftetellinin kıvrak nağmeleri duyulmaya başlamıştı. Herkesin kanını kaynatan bu neşeli oyun havası bile insanları kıpırdatmaya yetmemişti. Çünkü Gazi’nin huzurundaydılar. Sonunda Gazi Hazretleri dayanamamış ve bizzat kendisi çiftetelli oynamak üzere ayağa kalkmış, ceketini çıkardıktan sonra kıvrak figürlerle müziğin hakkını vermişti. Ali Yekta Bey bu tarihi sahneyi kaçırmamak için odanın aralık kapısına sinmiş, olanı biteni gözlemişti. Çünkü Gazi’nin çiftetelli oynadığını görmek her kula nasip olacak bir iş değildi. Oyun bittiğinde alkışlar patlamış, Gazi Hazretleri nefes nefese yerine oturduğunda beyaz gömleğinin terden sırılsıklam kesildiği görülmüştü. İşte tam bu sırada Ali Yekta Bey’in babası Süleyman Efendi, elinde tertemiz, gıcır gıcır ütülü ve kolalı bir gömlekle odaya girmiş, ev sahibinin kulağına eğilerek bir şeyler söylemişti. Bunun üzerine ev sahibi yerinden kalkmış, beyaz gömleği Gazi’ye takdim ederek “Gazi Hazretleri, terlediniz. Allah muhafaza buyursun, hasta olmamak için gömleğinizi değiştirseniz...” diyerek onun bir paravana arkasında gömlek değiştirmesini sağlamıştı. İşte Halepli Cevher Ağa’nın oğullarına ve torunlarına geçen terbiyesi, tedbiri, işbilirliği böyle bir şeydi. En gerekli zamanlarda ortaya çıkar ve ev sahibinin yüzünü ak edecek önemli davranışlar ortaya koyardı. Gazi Hazretleri’nin çıkarıp paravananın kenarına koyduğu terden sırılsıklam olmuş gömlek ise maiyeti tarafından oradan alınmış ve elden ele gezdirilmişti. Bakanlar, yaverler, maiyet memurları o gömleğe yüzlerini sürüyor, Gazi Hazretleri’nin mübarek terini koklamak için birbirleriyle yarış ediyorlardı. Gömleği öpenler, koklayanlar birbirlerinin elinden çekiştiriyorlardı ama Allahtan bunları Mustafa Kemal Paşa görmüyordu, yoksa böyle şeylere çok kızardı.</p>

  <p class="normal1">Ali Yekta Bey, dedesinden babasına, ondan da kendisine geçen kilercibaşılık, vekilharçlık görevleriyle övünürdü övünmesine ama oğlu Ömer’i bu yönde yetiştirmemişti. Çünkü ailenin mesleğinin ve dolayısıyla da kaderinin Ömer’den itibaren değişmesini arzuluyordu. Ömer’den sonra Cevheroğlu ailesi, uşak değil, yalı sahibi bir efendi ailesi olacaktı. Oğlunu öyle yetiştirecekti ki tahsili, serveti ve bilgisiyle İstanbul’un en göz kamaştırıcı beyefendisi olsun. Bu tutkunun içinde hiçbir intikam duygusu ya da efendilerine karşı bir hoşnutsuzluk tavrı yoktu. Onları çok severdi, kendi ailesi gibi bağlı olduğu efendisine içtenlikle hizmet ederdi. Çok da iyiliklerini görmüştü. Ama kendisi de yaşlılığında bir yalının efendisi olmak, hürmet görmek istiyordu.</p>

  <p class="normal1">Bu amaçla yemedi içmedi, parasını hiçbir mala mülke yatırmadı, oğlunu yetiştirdi. Konakta çalışanlar arkadaki tepeden araziler kapatır ve kendilerine kaçak evler yaparken Ali Yekta Bey bunlarla ilgilenmedi bile. Babasından kalan ufak serveti ve konakta hiçbir harcama yapmamasının sonucu olarak biriktirdiği parayı Ömer’e harcadı. Zaten ev sahipleri de bu zeki ve sevimli çocuğu benimsemiş, onu kendi evlatlarından ayırmaz olmuşlardı. Böylece Ömer, çocukluğunda konaktaki diğer çocuklarla birlikte İngilizce, Fransızca dersleri aldı; tenis oynamayı, ata binmeyi öğrendi; en iyi okullarda okudu, iktisat fakültesini iyi dereceyle bitirdi. Ardından da babası onu Brown Üniversitesi’ne mastır yapmaya gönderdi. Elindeki avcundaki para büyük bir süratle tükeniyordu ama Ali Yekta Bey bu durumdan şikâyetçi değildi. Çünkü oğlu, Brown gibi önemli bir üniversitede işletme mastır ı yapıyordu. Bütün serveti ve geleceği Ömer’di artık. Cevheroğlu sülalesinin adını yüceltecek ve kendisine hayırlı torunlar verecek olan biricik oğlu, göz bebeği, her şeyi. Baktıkça yakışıklılığı, terbiyesi, bilgisi, azameti ve gururuyla Ali Yekta’nın göğsünü kabartan, “İşte benim evladım bu!” dedirten müthiş çocuk.</p>
</body>
</html>
