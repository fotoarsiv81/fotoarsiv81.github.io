<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_15"><br class="calibre3" />
  <br class="calibre3" />
  14</h1>

  <p><br class="chapter" />
  <br class="chapter" /></p>

  <p class="normal1">Bir öğleden sonra Roxy salonda yalnız başına televizyon seyrediyor, National Geographic kanalında hayvanların cinsel yaşamları üstüne bir belgesel izliyordu. Leyla Hanım odasındaydı. Roxy aslında böyle kanallara pek bakmazdı; artık Afrika’da ceylan avına çıkan her aslana iki kamera düştüğü ve parçalanan her ceylan filme alındığı için bitmek tükenmek bilmeyen kanlı sahneler izlemekten sıkılmıştı. Ama bu belgesel, öldürmeyi değil hayat yaratmayı, yani çiftleşmeyi anlatıyordu.</p>

  <p class="normal1">Önce yılanların çiftleşmeleri gösterildi uzun uzun. Erkek yılan için dişinin yanına sokulmak zordu. Çünkü dişi yılan çiftleşmek istemediği zaman öldürücüydü. Ayrıca erkeği kabul edip onunla çiftleştiği zaman bile durum tehlikeliydi. Erkek yılan, cinsel birleşme sonrası öldürülmekten korktuğu için hızla uzaklaşıyordu oradan. On dakikalık seyir sonunda Roxy yılanlar için ölüm ile seksin birbiriyle kardeş olduğunu anlamıştı. Dişilere yanaşmak zordu.</p>

  <p class="normal1">Arkasından aslanların cinsel hayatına geçildi. Aslanlarda da en büyük problem dişiyi bu işe razı edebilmekti. Çünkü dişi, bir erkekten hoşlanmadı mı en basitinden basıyordu tekmeyi, daha tehlikeli uzaklaştırma yöntemleri benimseyenler de vardı.</p>

  <p class="normal1">Roxy belgeseli izledikçe, aslında en kolay çiftleşenin insan dişisi olduğu sonucuna vardı. Erkekler için ne dişi tarafından sokulma, pençelenme, parçalanma riski vardı ne de çiftleşme zamanı konusunda sorun.</p>

  <p class="normal1">Dişi hayvanlar sadece her yıl belli zamanlarda, hatta bazıları iki yılda bir kızışıyor ve bin bir güçlükle seçtikleri erkeği kabul ediyor, sonra da kimseyi yanına yaklaştırmıyordu.</p>

  <p class="normal1">Hatta belgeselde, erkek aslanın, dişi aslanın yavrularını öldürdüğü, böylece onu yeniden çiftleşmeye zorlamak istediği anlatılıyordu.</p>

  <p class="normal1">Ama durum insanlarda hiç de böyle değildi. Sekste çocuk yapma, üreme amacı neredeyse kaybolmuştu. Bu yüzden de insanın dişisi önüne gelen erkekle yatar hale gelmişti.</p>

  <p class="normal1">Roxy’ye göre insan türü, başka alanlarda olduğu gibi cinsellikte de doğaya yabancılaşmış, doğal güdülerini yitirmişti. Hangi hayvan, bir başka hayvan çiftinin sevişmesini ya da dişinin çıplak vücudunu seyretmek için para öderdi ki. Bu işe para kazanma hırsı bulaşınca her şey ortalığa dökülmüş, insanların düş gücüne hiç yer bırakılmamıştı. Pornografik filmler neredeyse tıp fakültesinde okutulan bir anatomi dersi gibi kadın vücudunda girilmedik nokta bırakmamıştı.</p>

  <p class="normal1">Bütün bunları Âşık Veysel’in “Aşk nedir?” sorusuna verdiği “Seversin, kavuşamazsın, aşk olur” cevabıyla karşılaştırınca ne kadar saçma geliyordu.</p>

  <p class="normal1">Okulda okuttukları Goethe’nin romanındaki Genç Werther bu devirde olsa intihar etmeyi aklından bile geçirmez, pornografik filmlerden edindiği deneyimleri uğrayacağı ilk seks kulübünde uygulama yoluna giderdi. Erkekler için bu kadar basitti iş. Çünkü onlar doğanın mümkün olduğu kadar çok sayıda kadını gebe bırakmak üzere programladığı yaratıklardı. Kadının görevi ise bunu sınırlamak ve alabileceği en sağlıklı dölü aldıktan sonra çocuğunu doğurmaktı. Bu açıdan bakılınca çağımızın erkekleri doğalarına bir parça uygun davranıyorlardı. Terslik, özgürlüğü erkekleşme gibi anlayarak kadınlığı küçük düşüren ve doğalarını değiştirmeye çalışan kadınlardaydı.</p>

  <p class="normal1">Bu düşünceyi bir kadın olarak değil de erkek olarak ileri sürse feministlerden ne kadar dayak yiyeceği aklına geldi. Gülümsedi.</p>

  <p class="normal1">Ama bu akıl yürütme, Roxy’nin zaten sık sık daralan yüreğine yeni sıkıntılar ekledi. Mauritz’ten başlayarak yattığı oğlanları ve bunun anlamsızlığını düşündü. Hayvanlar gibi içgüdüleriyle, doğaya uygun yaşayamadığı için hayıflanıyordu. Kendini kullanılmış ve yıpratılmış hissediyordu.</p>

  <p class="normal1">Ve işin kötüsü bu ortamda uzun yıllar âşık olamamış, kupkuru yaşamıştı. Son zamanlarda gazetelerde, televizyonlarda, roman ya da şiir kitaplarında aşk sözcüğünden geçilmezken, adında aşk geçen kitaplar satılırken, herkes aşkla oturup aşkla kalkarken kendisi bu duygunun yanına bile yaklaşamamıştı.</p>

  <p class="normal1">Doğrusu Yusuf’u bugüne dek yatağa girdiği erkeklerden daha iyi, temiz ve namuslu buluyordu. Bir anlamda seviyordu da bu çocuğu. Dünyaya bakışındaki saflık ve iyi niyet onu çekiyordu ama acaba aşk mıydı bu?</p>

  <p class="normal1">Galiba kendi kuşağındaki herkes böyleydi. Çıplaklık, özgür seks ve mahremiyetin ortadan kalkışı, aşkı da bitirmişti. Kendisinin hiç tatmadığı aile kavramı bütün bunların yerine geçen tılsımlı bir merhemdi belki de, kim bilir!</p>

  <p class="normal1">Derken aklı odada uyumakta olan Leyla’ya kaydı. Yusuf’un anlattıklarına bakılırsa, kadın ne evlenmiş ne de âşık olmuştu. Yapayalnız bir hayat mümkün müydü?</p>

  <p class="normal1">Ne acayip bir kadındı bu böyle. Yaşına rağmen kendisine Leyla Hanım değil Leyla denmesinde ısrar ediyordu. Kendi çevresinde yaşlı kadınlara hep teyze denir, onların elleri öpülürdü. Ama Leyla bunların hiçbirini istemiyor, çocuklara bile kendi akranıymış gibi davranıyordu. Evdekiler de onun isteğine uyarak Leyla diye sesleniyor ama siz diyorlardı. “Leyla, bu akoru nasıl basacağımızı gösterir misiniz?”, “Leyla, siz kabak graten yapmayı biliyor musunuz?” Leyla aşağı, Leyla yukarı. Böylesi gençlerin de çok hoşuna gitmişti.</p>

  <p class="normal1">Leyla’nın bilmediği şey de yok gibiydi. Piyanodaki ustalığından sonra Roxy, kadının bir yönünü daha keşfetmiş, bu da yerin dibine geçmesine yol açmıştı.</p>

  <p class="normal1">Çünkü Leyla’nın eve geldiği ilk günlerde, arkadaşlarıyla Almanca konuşup bu “yaşlı cadı” hakkında ağza alınmayacak şeyler söylüyor ya da onunla sık sık alay ediyorlardı. Ta ki bir gün Leyla Hanım’ın mükemmel Almanca bildiğini anlayana kadar.</p>

  <p class="normal1">Yaşlı kadının bu derece mükemmel Almanca bildiği kimin aklına gelirdi ki! Demek ki kendilerinin bütün o alay ve aşağılama kokan sözlerini sabırla dinlemiş ve hiç renk vermemişti. Bu keşiften sonra Roxy, Leyla Hanım’dan çekinir olmuş ve ona daha dikkatle bakmaya başlamıştı.</p>

  <p class="normal1">Bu kadar çok şey bilen bir insana rastlamamıştı şimdiye kadar. Almanya’da okuldaki hocaları bile bu Türk kadınla aşık atamazdı.</p>

  <p class="normal1">Onun hakkında bu kadar çok düşünmesi de garipti doğrusu. Ona acıyor muydu, sevmeye mi başlamıştı, saygı mı duyuyordu? Sonra, “Hadi canım” dedi kendi kendine, “bana ne bu kadından!”</p>

  <p class="normal1">Ama Leyla’yı bir türlü aklından çıkaramıyordu. Çocuklarda da Leyla’ya karşı tuhaf bir saygı oluşmuştu, o salona girdiği zaman yerlerinde kıpırdanıyor, ayağa kalkıp onu selamlamak ister gibi yarım yamalak hareketler yapıyorlardı.</p>

  <p class="normal1">Yusuf bütün bunlardan derin bir memnuniyet duyuyordu elbette.</p>

  <p class="normal1">Roxy’nin, ailesine ve insanlara karşı duyduğu nefret duvarında bir delik açılması ve Leyla’ya neredeyse tutkuyla bağlanması, kadın eve geldikten iki hafta sonra bir gün onun anılarını gizlice okumasıyla başladı. Yaşlı kadın bütün gün salondaki yazı masasında bir deftere bir şeyler yazmış, sonra da aniden bastıran uykuya direnemeyerek odasına çekilmişti. Roxy bir süre sonra onun düzenli nefeslerinden derin bir uykuya daldığını anladı. Masaya yaklaşıp deftere bir göz attı. Müthiş bir Almancayla yazılmış satırlarla karşılaştı. Dili o kadar mükemmel bir biçimde kullanıyordu ki, Almanya’da doğup büyümüş olan Roxy bazı kelimelerin anlamlarını bile bilmiyor, cümle yapılarını anlamakta zorlanıyordu.</p>

  <p class="normal1">Ama açık olan bir şey vardı, o da, yaşlı kadının müthiş acı çekmekte olduğuydu. Kendine acıyan bir tavır yoktu bu notlarda. Duygusal kelimeler de kullanılmıyordu. Ama evini kaybeden kadının anılarını da yitirmekten korktuğu ve müthiş bir çaresizlik içinde olduğu belliydi. Dedesine, anneannesine ve annesine hitaben yazılmış satırlar vardı. Evi koruyamadığı için kendini suçluyor ve “Beni affedin!” diyordu.</p>

  <p class="normal1">Bunları okuduğu zaman Roxy belki de hayatında ilk kez büyük bir utanç ve yaşlı kadına hayranlıkla karışık bir sevgi duymaya başladı.</p>

  <p class="normal1">Yavaşça oda kapısından baktı, bir süre yaşlı kadının uyuyuşunu seyretti. Uyku Leyla Hanım’ın bütün savunma duvarlarını yıkmış, onu yarı açık ağzıyla, başa çıkamayacağı kadar büyük doğal güçlere teslim olan âciz ve acı çeken bir kadına döndürmüştü. Roxy, şaşırarak bu manzaranın içini burktuğunu, neredeyse gidip kadının zayıf omuzlarına sarılmak istediğini fark etti. Bunu yapmadı ama yaklaşıp kaymış olan battaniyesini düzeltti.</p>

  <p class="normal1">Bir yandan da ömründe ilk kez hissettiği “yumuşak” duygulara şaşıp kalıyordu. Çocukluğundan beri sert bir dünya içinde yetişmiş ve böyle duygusallık gösterilerini zayıflık olarak görmüştü. Ailesi içindeki sert ilişkilerin ona öğrettiği şey, dünyanın bir savaş alanı olduğuydu. Ama nedense bir süredir içinde yaşlı kadına karşı iyi duygular beliriyor, hareketleri giderek yumuşuyor, yüreği şefkatle kabarıyordu. Bir tek yaşlı kadının varlığı bu değişikliği yaratmaya yeter miydi? Kendisine neler oluyordu böyle?</p>

  <p class="normal1">Yusuf’la konuşup yaşlı kadının evini geri almak için yardım etmek istediğini söyleyecekti. Cihangir’de birçok dostu vardı. Gazeteciler, avukatlar, üniversite hocaları tanıyorlardı. İlk yapacakları iş, o sahte raporu düzenleyen doktoru bulup onunla konuşmaktı. Almanya’da hak aramak kutsal bir şeydi, burada neden olmasındı.</p>

  <p class="normal1">Yusuf, Roxy’deki bu büyük değişime şaşıyordu. Acaba bu ilgi nereden kaynaklanıyordu? Kadın onlara para yardımı yaptı ve hayatlarını düzene soktu diye miydi bütün bunlar, yoksa ona gerçekten acımış mıydı?</p>

  <p class="normal1">Bu konuşmaların, kararların sonucu olarak iki gün sonra yaşlı kadına bunak raporu veren doktoru görmeye gittiler. Adam üniversitede profesördü, tanınmış biriydi. Arada bir gazetelere milliyetçi dozu yüksek yazılar da yazıyordu.</p>

  <p class="normal1">Üniversite hastanesindeki yorgun ve yılgın hasta kalabalığının arasından sıyrılarak koridorlarda ilerlediler ve “Hoca”nın odasını buldular.</p>

  <p class="normal1">Roxy ile Yusuf adamın kapısının önünde bir süre bekledikten sonra hademe tarafından içeri kabul edildiler. Televizyonlardaki açık oturumlardan tanıdıkları gür kaşlı, gözlüklü profesör onları oturttu ve kibarca ne istediklerini sordu.</p>

  <p class="normal1">Leyla Hanım’ın onun raporuna dayanılarak evinden atıldığını anlattılar ve yaşlı kadını hiç görmediği halde bu raporu nasıl verebildiğini sordular. Adam önce biraz şaşaladı ama sonra, “Siz o hanımın akrabaları mısınız?” dedi. Yusuf tam “Hayır!” diyecekti ki Roxy’nin telaşla atılıp “Evet” dediğini duydu. “Kendisi teyzemdir.”</p>

  <p class="normal1">Profesör “Allah Allah!” dedi. “Bana kadının kimsesiz olduğunu söylemişlerdi.”</p>

  <p class="normal1">Sonra hemen kendisini toparladı: “Zavallı kadının aklı başında değil.”</p>

  <p class="normal1">“Kendisini hiç görmeden bunu nasıl söylersiniz?”</p>

  <p class="normal1">“Gördüm kızım gördüm, hiç görmeden rapor yazılır mı?”</p>

  <p class="normal1">“Bir kere ben sizin kızınız değilim. İkincisi teyzem sizi hiç görmediğini ve hiç kimsenin kendisini muayene etmediğini söylüyor.”</p>

  <p class="normal1">Profesör bir süre dalgın dalgın karşıdaki duvara baktı. “Dementia!” diye kendi kendine mırıldandı. “Dementia! Ne güçlü şey. Ne amansız bir hafıza silinişi! Allah düşmanımın başına vermesin.”</p>

  <p class="normal1">Sonra silkinip kendine gelmiş gibi karşısındaki iki gence hitap etti: “Ah zavallı kadıncağız, bakın bunu bile hatırlayamıyor işte! Neyse, başka bir isteğiniz var mıydı?”</p>

  <p class="normal1">Profesör ayağa kalkıp görüşmenin bittiğini belli etti. Odadan çıkmakta olan gençlere gülümseyerek bakıyordu. Sanki, sizin gücünüz bu işlere yetmez, iyisi mi fazla burnunuzu sokmayın der gibi küstah bir bakıştı bu.</p>

  <p class="normal1">Tam kapıdan çıkarken Roxy, “Aslında bizim ziyaret sebebimiz farklı” dedi.</p>

  <p class="normal1">“Biz gazeteciyiz. Arkadaşım bu konuda bir haber hazırlıyor da!”</p>

  <p class="normal1">Bu söz üzerine adamın yüzünün allak bullak olduğunu gördüler. Zaten bu konuda kötü bir şöhreti olduğu için adının daha fazla “mülke el koyma” haberine karışmasını istemiyordu. Bütün Türk egemen çevrelerinde olduğu gibi, kimsenin kendisine bir şey yapamayacağı konusundaki inancı tamdı ama ne olur ne olmaz diye, bu genç ve acemi gazetecilere karşı son kozunu oynamak istedi. Kapıdan çıkmakta olan gençleri durdurdu ve sesini alçaltarak, “Çocuklar, biliyorsunuz, değil mi?” diye sordu.</p>

  <p class="normal1">Merakla baktılar.</p>

  <p class="normal1">“Bu kadının” dedi, “nesebi gayri sahih!”</p>

  <p class="normal1">Roxy bu Osmanlıca sözden hiçbir şey anlamadı.</p>

  <p class="normal1">Profesör devam etti: “Bir İngiliz işgal subayının gayrimeşru çocuğu. Bu yüzden zaten Türk toplumundan dışlanmış biri. Şimdi de bunadı zavallıcık.”</p>

  <p class="normal1">Son sözler Roxy’yi çok kızdırdı, dönüş yolu boyunca adama attı tuttu. İşte bu tutumdan nefret ediyordu Roxy. Çok bilmiş, karşısındakini aşağılayan, küçümseyen gözlerle bakan bir tavır. Otorite. Adam kendisine “Kızım” dediği zaman sözü ağzına tıkaması ve “Ben sizin kızınız değilim” demesi içini ferahlatmıştı. Bu adamlar ancak bu dilden anlarlardı.</p>

  <p class="normal1">Ama ne kadar uğraşırsa uğraşsın bir türlü kurtulamadığı muamele yine karşısına çıkmıştı: Aşağılama, küçük görme, sen benim eşitim değilsin tavrı. Almanya’da da aynen böyle olurdu. Sokakta kendisini görmezden gelen bakışlarla karşılaşırdı. Özellikle iyi giyimli, orta yaşlı, zengin ve uzun boylu Alman kadınlar, kendisi gibi yabancıları görmeyen bir bakış geliştirmişti. Sanki bakışlar sana takılmadan geçiyor ve uzaklara uzanıyordu. Belki de bu statüden kurtulduğu tek yer, Alman erkeklerin gözlerini onun vücuduna kilitlediği seks salonuydu.</p>

  <p class="normal1">Almanya’daki aşağılanmalardan, küçük gören bakışlardan kurtulmak için buraya gelmişti ama burada karşılaştığı muamele neredeyse daha beterdi. Kimi “Almancı” diye küçümsüyor, kimi boyalı saçlarına bakıyor, kimi yaptığı müziğe dudak kıvırıyordu. Bu müziği anlamıyorlardı buralarda; tek anladıkları şey, kendilerini süs köpeği gibi güzelleştirmiş şarkıcı kadınların açık saçık gösterileriydi. Bazen bütün bunları düşünüyor ve hayatı boyunca saygı göremeyeceği için kendine acımaya başlıyordu. Nerede yanlış yaptığını sorup duruyordu. İstediği tek şey saygı görmekti, başka bir şey değil. Bu sahtekâr doktor da o nefret ettiği başarılar dünyasının bir adamıydı. Kendinden son derece emindi. Ama son anda söylediği sözler adamın huzurunu kaçırmaya yetecekti. Şimdi iş, bir avukat bulup Leyla Hanım’ın muayene edilmesini sağlamaya ve evini geri alabilmesi için bir dava açmaya kalıyordu.</p>

  <p class="normal1">Yusuf, Roxy’nin, kendini iyice kaptırmaya başladığı bu kurtarıcı rolünden çok hoşlandığını gördü. Hastanenin kapısını açıp önce Roxy’nin geçmesi için yol verdi.</p>

  <p class="normal1">Roxy, bir kez daha herkesin kendisinden saygıyı esirgediğini, bir tek Yusuf’un onu aşırı şımarttığını düşündü. Yaptığı müziğe bile tutkundu bu çocuk. Her türlü kaprisine boyun eğiyor ve elinden geldiği kadar onu yatıştırmaya çalışıyordu.</p>

  <p class="normal1">Tuhaf bir çocuktu doğrusu. Bu kadar uysal, barışçı ve olgun bir Türk erkeği, bildiği hiçbir kalıba uymuyordu. Tanıdığı Alman gençleri ilgisiz ve bencil, Türk erkekleri ise kaba ve vahşiydi. Çevresinde gördüğü kızların çoğu erkek arkadaşlarından dayak yiyordu.</p>

  <p class="normal1">Roxy, Yusuf’un kişiliğini daha iyi anlamaya çalışıyor ve sorular soruyordu ona: “Sen hiç kavga eder misin?”</p>

  <p class="normal1">“Kiminle?”</p>

  <p class="normal1">“Ne bileyim, karşına çıkıp canını sıkanlarla.”</p>

  <p class="normal1">“Bazen.”</p>

  <p class="normal1">“Peki hiç yumruk yumruğa dövüştün mü? Birinin yüzüne yumruk attın mı?”</p>

  <p class="normal1">“Hayır!”</p>

  <p class="normal1">“Neden?”</p>

  <p class="normal1">“Niçin yapayım? Birinin yüzüne vurmak neden gerekli olsun ki?”</p>

  <p class="normal1">“Bilmem, bütün gençler bunu yapar. Gençlik kavgaları.”</p>

  <p class="normal1">“Ben yapmadım hiç.”</p>

  <p class="normal1">“Peki âşık oldun mu?”</p>

  <p class="normal1">“...”</p>

  <p class="normal1">“Hadi söyle, söyle bakalım; kaçmak yok, hiç âşık oldun mu?”</p>

  <p class="normal1">“Evet.”</p>

  <p class="normal1">“Kime?”</p>

  <p class="normal1">“Sana ne!”</p>

  <p class="normal1">“Ne demek bana ne! Söyle, hiçbir kıza âşık oldun mu?”</p>

  <p class="normal1">“Evet, dedim ya!”</p>

  <p class="normal1">“Kime?”</p>

  <p class="normal1">“Biliyorsun.”</p>

  <p class="normal1">“Hayır, ben bizden bahsetmiyorum. Benden önce.”</p>

  <p class="normal1">“Hayır.”</p>

  <p class="normal1">“Yalan söylüyorsun. Yalancısın sen.”</p>

  <p class="normal1">“O zaman... belki diyelim.”</p>

  <p class="normal1">“Biliyordum zaten. Kime?”</p>

  <p class="normal1">“Anlatmak istemiyorum.”</p>

  <p class="normal1">“Hayır, anlatacaksın.”</p>

  <p class="normal1">“Zarif ve ilginç birine.”</p>

  <p class="normal1">“Benden daha mı zarif?”</p>

  <p class="normal1">“Evet.”</p>

  <p class="normal1">“Yaa. Benden daha mı çok sevdin onu?”</p>

  <p class="normal1">“Hayır!”</p>

  <p class="normal1">“Nereden bileyim?”</p>

  <p class="normal1">“Roxy bırak bu soruları artık. Uyumak istiyorum. Sabah olmasına pek fazla bir şey kalmadı.”</p>

  <p class="normal1">“Peki o kızın adını söyle, bırakayım. Yoksa sabaha kadar uyutmam seni.”</p>

  <p class="normal1">“Hadi Roxy.”</p>

  <p class="normal1">“Söyle, bir tek ismini söyle.”</p>

  <p class="normal1">“Peki söylüyorum. Leyla.”</p>

  <p class="normal1">“Ne? Hangi Leyla?”</p>

  <p class="normal1">“Yan odada uyuyan kadın.”</p>

  <p class="normal1">“Çok kötüsün, yalan söylüyorsun.”</p>

  <p class="normal1">“Vallahi yalan söylemiyorum. Ben çocukluğumda bu kadına âşıktım. Herkes âşıktı zaten.”</p>

  <p class="normal1">“Ben böyle bir aşkı kastetmedim.”</p>

  <p class="normal1">“Ama olup biten tek şey bu. Peki sen anlat bakalım. Hiç âşık oldun mu?”</p>

  <p class="normal1">İşte gece yatakta iki günahkâr sırdaş gibi fısıldaşmalarının kaçınılmaz sonu gelmişti. Her gece böyle oluyor ve Yusuf sözü onun eski sevgililerine ve yaşadığı cinsel deneyimlere getirmeden susmuyordu. Roxy bu iyi çocuğun saf yüreğini müthiş bir kıskançlığın kemirdiğini hissediyor ve “İşte, ne kadar değişik de olsa sonunda Türk erkeği tarafı ağır basıyor!” diye düşünüyordu.</p>

  <p class="normal1">Onun âşık oldun mu sorusuna hayır cevabı verirken konuşmayı bitirmek istiyor ama ne yazık ki bitmeyeceğini, sonuna kadar gideceğini de biliyordu.</p>

  <p class="normal1">“Hayır!”</p>

  <p class="normal1">“O kadar kesin bir tavırla söylüyorsun ki duyan da sahi sanır. Almanya’da hiç erkek arkadaşın olmadı mı?”</p>

  <p class="normal1">“Oldu!”</p>

  <p class="normal1">“İyi ama...”</p>

  <p class="normal1">“Âşık oldun mu dedin, hayır dedim. Ama erkek arkadaş başka.”</p>

  <p class="normal1">“Peki âşık olmadan mı onlarla yatağa girdin?”</p>

  <p class="normal1">“Evet.”</p>

  <p class="normal1">“Niçin?”</p>

  <p class="normal1">“Bilmiyorum, âdet yerini bulsun diye. Çevremde herkes öyle yapıyordu.”</p>

  <p class="normal1">“Kaç kişiyle beraber oldun?”</p>

  <p class="normal1">“Canım bırak bunları şimdi!”</p>

  <p class="normal1">“Kaç erkekle? Söyle bana. Senin her şeyini merak ediyorum.”</p>

  <p class="normal1">“Peki, üç. Memnun oldun mu?”</p>

  <p class="normal1">“Niye memnun olayım, sapık mıyım ben?”</p>

  <p class="normal1">“O zaman niye ısrarla soruyorsun? Olup bitmiş şeyler. Hatırlamıyorum bile.”</p>

  <p class="normal1">“Bana yaptığın şeyleri onlara da yaptın mı?”</p>

  <p class="normal1">“Yusuf bunları konuşmak istemiyorum. Sus diyorum sana.”</p>

  <p class="normal1">“Şşş, sesini yükseltme ama bana anlat. Tatmin ediyorlar mıydı seni?”</p>

  <p class="normal1">İşin bu noktasında Roxy isyankâr bir ağlama tutturuyor, ağzına geleni söylüyordu.</p>

  <p class="normal1">“Sus dedim sana, beni zorlama. Bunları konuşmak istemiyorum.”</p>

  <p class="normal1">“Peki, tamam. Eşeklik ettim yine ama artık ağlama. Bir daha sormayacağım.”</p>

  <p class="normal1">Bu krizler, birbirlerine sarılıp “Bırak eskileri, şu anda beraberiz ya bundan daha önemli ne olabilir” anlamına gelen değişik sözleri tekrarlamakla sonlanıyordu.</p>

  <p class="normal1">O zaman Roxy’nin hıçkırıkları diniyordu.</p>

  <p class="normal1">Hayatı boyunca hakarete uğradığını düşünen kızın en zor gecesi, İstanbul’a gelişinin ilk haftasında olmuştu. Sirkeci’de berbat bir otelde kalıyor, iş arıyorlardı. Tam paralar suyunu çekerken Pera’da gece yarısından sonra müzik yapılan bir yerde deneme işi aldılar. Ve o gece tam bir fiyasko oldu. Daha çok hard rock sevenlerin gittiği kulüpte alıştıkları gurupları dinlemek isteyen azgın dinleyici, <span class="ideitalik">Roxy and the Other Animals</span> grubunu yuhaladı ve sahneden inmeye zorladı. Kulüp sahibi de onları kapının önüne koyuverdi.</p>

  <p class="normal1">Roxy o kadar yıkılmıştı ki kendi kaderine lanetler yağdırmak için arkadaşlarına ihtiyacı olmadığını düşündü, onları otele yolladı ve kendini Pera’nın rezilliklerle dolu gecesine vurdu. Önüne gelen birkaç barda sert içkiler içti, çabucak sarhoş oldu, kendisine laf atan erkeklere okkalı küfürler savurdu.</p>

  <p class="normal1">Sabaha karşı kendini Taksim Meydanı’nda bir kaldırımda oturur durumda buldu. Buraya nasıl geldiğini hatırlamıyordu. Biraz sızmıştı herhalde.</p>

  <p class="normal1">Başını çevirdiğinde, biraz ileride küçük bir kız çocuğunun oturduğunu gördü. Gece serinliğinden büzülmüş, mutsuz bir çocuk. Onu kendi çocukluğuna benzettiği için yanına oturup onunla konuşmaya çalıştı. Çocuk ürkek bakışlarla çevresini süzüyor, ona cevap vermiyordu. Roxy onu çenesinden tutup başını kaldırdı ve fener ışığında gözlerine baktı. Kızın gözlerinde hiçbir ifade yoktu, içi ölmüş gibiydi. Roxy tekrar yerine döndü.</p>

  <p class="normal1">O sırada önlerinde bir otomobil durdu ve içinden iki adam indi. Birinin sırtında parka vardı. Çocuğu ayağa kaldırdılar, sonra eteğini kaldırıp baktılar, mıncıkladılar, göğüslerini ellediler. Adamlardan biri çocuğu övüyor ve müşteriye satmaya çalışıyordu. Sonra kızı alıp otomobile götürdüler.</p>

  <p class="normal1">Roxy ayağa fırlayıp onlara engel olmaya çalıştı, “Polis!” diye bağırmaya başladı, “İmdat, çocuk kaçırıyorlar!”</p>

  <p class="normal1">Parkalı adam Roxy’nin yüzüne bir yumruk attı, yere düşünce de karnını tekmeledi. Otomobil çekip gittiği sırada Roxy gözüne kan dolduğunu hissetti. Görüşü bulanmaya başladı.</p>

  <p class="normal1">Biraz sonra başka çocuklar gelip onu kaldırdılar. Bir oğlan, “Bu iş böyle abla!” dedi. “Sen karışma, sonra çok fena yaparlar.”</p>

  <p class="normal1">Roxy ayağa kalktı, duvarlara tutuna tutuna yürümeye başladı. Başı dönüyordu. Bu iğrenç şehirden bir an önce kaçmaktan başka bir şey düşünemiyordu o anda. Almanya’dan da beterdi burası. Ama oraya dönse babasıyla birlikte yaşamak zorunda kalacaktı, bu korkunç şehirde ise insan kalmamıştı. Nereye gidecek, nerede yaşayacaktı? Parası yoktu ki kendisine yeni bir hayat kursun.</p>

  <p class="normal1">İntihar etmeyi düşündü, nasıl olsa çok kız intihar etmiyor muydu burada, kendi intiharı da arada kaynar giderdi.</p>

  <p class="normal1">Bu düşünceler içinde yürüye yürüye otelin yolunu buldu ve kendisini yatağa atarak taş gibi bir uykuya daldı.</p>

  <p class="normal1">Ertesi gün bir kulüpte Yusuf karşısına çıktı; kendisiyle röportaj yapmak isteyen bir gazeteci. Müziğine hayran, efendi, iyi niyetli.</p>

  <p class="normal1">Roxy önce, “Olamaz!” diye düşündü. “Bu işte bir bokluk var, yakında bunun da kokusu çıkar, anlarız. Hiç kimse bu kadar düzgün olamaz.”</p>

  <p class="normal1">Ama düzgündü işte; hem de hiç kimsenin olamayacağı kadar.</p>

  <p class="normal1">Merhametli, dürüst ve saygılı.</p>

  <p class="normal1">Roxy bir mucizeyle karşılaştığını düşünmeye başlamıştı.</p>
</body>
</html>
