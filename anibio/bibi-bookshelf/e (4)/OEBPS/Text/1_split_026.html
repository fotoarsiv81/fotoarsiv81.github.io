<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_25"><br class="calibre3" />
  <br class="calibre3" />
  24</h1>

  <p><br class="chapter" />
  <br class="chapter" /></p>

  <p class="normal1">Öğleye doğru hava lodosa çevirdi. Rumların notos dediği bu sıcak güney rüzgârı, her zaman olduğu gibi İstanbulluları sersemletip başlarını ağrıtan karşı konulmaz etkisini göstermeye başladı.</p>

  <p class="normal1">Bu yüzden Roxy önceleri Leyla Hanım’ın yüzüne yerleşen solgun ve mahzun ifadeyi lodosun etkisine yordu. Oysa o gün Ali Yekta Bey’den gelen bir telefon, evine dönmekle ilgili bütün hayallerini ve umutlarını alıp götürmüş ve kadını çaresiz bırakmıştı.</p>

  <p class="normal1">Ali Yekta Bey kısık ve hasta bir sesle, “Elimden bir şey gelmiyor hanımefendi” demişti. “Yoksa emin olun yapardım. Allah bunları ıslah etsin.”</p>

  <p class="normal1">Leyla Hanım adamın ilgisine teşekkür etti etmesine ama sonra odasına çekilip uzun bir süre düşündü. Bugüne kadar hayallerle oyalanmış ve bir çare bulunacağı yolundaki umudunu yitirmemişti ama şimdi görüyordu ki hiçbir çıkış yolu yok. Karşısındaki zengin, şımarık ve güçlü aileyi yenmesi mümkün değildi.</p>

  <p class="normal1">Yusuf ile Roxy de doktorla görüşmeden eli boş dönmüş, üstüne üstlük yaşlı kadın hakkındaki raporun bir heyet raporu olduğunu öğrenmişlerdi. Çark öyle iyi kurulmuştu ki İstanbul’un köklü ailelerinden gelen yaşlı insanlar, birer birer mülklerini kaybediyordu.</p>

  <p class="normal1">Leyla, başa çıkamayacağı bir güç karşısında olmanın çaresizliğiyle bütün gün düşündü durdu. Ne yapacaktı? Evine dönemeyeceğine göre nerede yaşayacaktı? Nereye taşınacaktı? Bir ara içi geçmiş, battaniyenin üzerine uzanıvermişti.</p>

  <p class="normal1">O kısa öğleden sonra uykusunda korkunç bir rüya gördü Leyla. Küçük bir kız olarak yalı rıhtımında duruyor, dehşet içinde Boğaz’ın iki yakasının birbirine yaklaştığını görüyordu. Üstünde durduğu rıhtım hareket ediyor ve denizi yutarak karşı kıyıya doğru ilerliyordu. Aynı şekilde Avrupa kıyısı da hızla kendisine doğru geliyordu. Leyla çığlık atıp bunu anneannesine haber vermek istiyordu ama korkudan sesi çıkmıyordu. İki yaka arasındaki yakınlaşma o kadar çabuk oldu bitti ki bir iki dakika sonra Leyla’nın üstünde olduğu rıhtım karşı kıyıyla birleşti. Asya Avrupa’ya yapışmıştı. Artık önünde deniz değil bir karayolu vardı. Karşı kıyının evleri hemen burnunun dibindeydi. Beton denizi yutmuş, kıtalar birleşmişti. Leyla uyandıktan sonra da bu korkunç rüyanın etkisinden kurtulamadı. Başı ağrıyordu, ağzının içinde acı bir tat vardı, rüyayı gerçekmiş gibi derinden hissediyordu.</p>

  <p class="normal1">Bir gün Boğaziçi’ni göz gözü görmez bir sis bastığında aynı rıhtımda durmuş ve dev gemilerin o mutlak beyazlık içinde kayışını seyretmişti. Sanki havada yüzüyorlardı, sis düdükleri acı acı çalıyordu. Beyazlık içinde havada asılı gibi görünen birkaç lüfer teknesi kıyıya dönmeye çalışıyordu. O zaman da karşı kıyı görünmez olmuş, sanki iki yaka birleşmişti. Martı çığlıkları duyuluyordu. Leyla birden korkuya kapılmış ve anneannesine koşmuştu. Anneannesi arka bahçede sis içindeydi. Bir bulutla kaplanmış gibiydi. Onun bacaklarına sarılıp ağladığını hatırlıyordu. Anneannesi başını okşuyordu. “Korkma kızım benim, güzel kızım, bir tanem.”</p>

  <p class="normal1">Leyla, ilk kez o gün insan ölümü üstüne düşündüğünü hatırlıyordu. Ailesinde bunca çok ölüm olması onu bu kavrama alıştırmış, köylülerin yaklaşımı gibi ölümü doğal bir hale getirmişti. Bu yüzden ölümü kendi açısından değil kaybettiği insanlar açısından düşünüyordu. Ama o gün rıhtımda siste kaybolduğu duygusuna kapıldığında, içine derin bir yalnızlık ve ölüm korkusu çökmüştü. İnsanoğlunun dünya yüzündeki geçiciliğini ilk kez fark ettiği andı bu. Daha sonra sık sık düşüneceği bir şey. Biraz erken ya da biraz geç ölmenin bir anlamı olmadığına göre, yaşamanın amacı neydi? Zaten yok olacak kumdan şatolar yapmak neye yarıyordu? Büyük bir mücadele içinde olan insanlar böyle şeyler düşünmüyor, kendilerini hayattaki başarılarına adıyorlardı. Ama insanın temel duygusu buydu. Yeryüzü korkusu, yaşam ürkekliği, geçici olmanın yarattığı yürek burkulması. Yani boşluk, büyük bir boşluk.</p>

  <p class="normal1">Böyle anlarda, koca yalıda iki kişi kalmış olmanın acısı içlerine çökerdi. Hiç kimse yok; odalar, salonlar bomboş. Uşaklar, hizmetçiler, bahçıvanlar birer birer gittiler. Sadece emektar kalfa ve onun köyden getirttiği kızı alt katta kalıyorlar. Bir de Leyla’nın annesine piyano ve Almanca dersleri vermiş olan Fraulein Anneliese büyük bir vefa örneği göstererek para almadan gelip küçük kıza ders veriyor. Leyla’nın dedesinden yani nüfustaki babasından kalan bir emekli maaşı var. O da anneanneye ödeniyor ama bu para kısıtlı. Sonunda satılan ziynet eşyaları da koca evin masraflarını görmeye yetmiyor ve yalı satılıyor, yalıya yeni insanlar geliyor. Anneanne ve torun o küçük beyaz eve sığınıyorlar.</p>

  <p class="normal1">Akşamüstleri küçük evin önünde manolya ağacını seyrederek anneannesinin demlediği çayı içiyor. Yaşlı kadın ona dikiş nakış öğretiyor, elinde tığ bin bir hüner döktürerek. Bir yandan da ailesinin kötü kaderine ağlıyor. Hâlâ kocasının, oğlunun ve kızının yasını tutuyor. Bazen, “Ah!” diyor, “hepsi o gök gözlü İngiliz gâvuru yüzünden oldu. Evimize ayak bastığı gün felaketler başladı. Sonunda böyle iki başımıza kalakaldık.”</p>

  <p class="normal1">Leyla ter içinde kalmıştı. O sırada Roxy oda kapısına geldi. Tuhaf bir biçimde bakıyordu. Leyla kızın kendisinden ne istediğini merak etti. Durum umutsuz olduğuna göre evi terk etmesini isteyecekti herhalde. Haklıydı da. En kısa zamanda bu işe bir çözüm bulmalıydı.</p>

  <p class="normal1">Roxy, “İnlediğinizi duydum” dedi. “İyi misiniz? Bir şeyiniz yok ya!”</p>

  <p class="normal1">“Hayır!” dedi Leyla Hanım. “Biraz dalmışım. Galiba bir rüya gördüm.”</p>

  <p class="normal1">“Epey korkutucu bir rüya olmalı, yüzünüz kireç gibi bembeyaz.”</p>

  <p class="normal1">“Evet, biraz öyleydi doğrusu.”</p>

  <p class="normal1">“Bana anlatmak ister misiniz?”</p>

  <p class="normal1">Leyla Hanım’ın rüya anlatmak ya da dertlerini paylaşmak gibi bir âdeti yoktu ama nedense son zamanlarda bu kıza duyduğu yakınlık bütün engelleri aşıyor, onu başka bir insan yapıyordu.</p>

  <p class="normal1">Rüyasını anlattı, Boğaz’ın iki yakasının birleşmesini, denizin kayboluşunu, gerçekten olmuş kadar canlı bir biçimde tasvir etti.</p>

  <p class="normal1">Bu rüya Roxy’ye o kadar da korkunç gelmedi ama Leyla’nın çok etkilendiğini, hâlâ etkisi altında olduğunu görebiliyordu.</p>

  <p class="normal1">Ona bir bardak çay getirdi, yanına oturdu.</p>

  <p class="normal1">“Bu rüya, evle ilgili umutlarınızın kaybolduğu anlamına mı geliyor?” diye sordu. “Bu yüzden mi sizi bu kadar derinden sarstı?”</p>

  <p class="normal1">“Bilmiyorum!” dedi Leyla Hanım. “Ama galiba bütün umutlar tükendi. Yapabileceğim bir şey yok. Belki de o evi hayatım boyunca bir daha göremeyeceğim. Geçen gün bahçeye gittiğimde evime girebilirdim, durumuna bakabilirdim ama istemedim, daha doğrusu göreceklerimden korktum.”</p>

  <p class="normal1">Biraz sustular, Leyla Hanım çayını içti, Roxy de tırnaklarına baktı. Söylenecek bir söz kalmamıştı.</p>

  <p class="normal1">Leyla bir kez daha aynı şeyleri düşündü: “Odaya geldiğine göre Roxy herhalde artık bu duruma bir çare bulmamızı isteyecek. Kız haklı, bu evde daha fazla kalamam. Herkese yük oluyorum. Gidecek yerim olsa bugün ayrılırım ama nereye gideyim, ne yapayım?”</p>

  <p class="normal1">O sırada Roxy, “Aslında ben de sizinle bir şey konuşmak istiyordum” dedi.</p>

  <p class="normal1">İşte konu açılıyordu. Belki de kendisi kızı konuşturmadan bir iki gün içinde ayrılacağını söylemeli ve bu arada da kiralık bir ev aramalıydı. Acaba eski mahallesinde küçük bir ev bulunur muydu? Dağlılar kendisine yardım eder miydi? Gerçi son gidişinde hiç ortalıkta görünmemişlerdi ama ne de olsa eski tanıdıklarıydı.</p>

  <p class="normal1">Roxy, “Sizinle bir sırrımı paylaşmak istiyorum” dedi.</p>

  <p class="normal1">“Ne gibi bir sır?”</p>

  <p class="normal1">“Yakında herkes duyacak ama ilk olarak sizinle paylaşmak istedim.”</p>

  <p class="normal1">Leyla Hanım merakla kızın yüzüne baktı.</p>

  <p class="normal1">“Bir bebeğim olacak” diye fısıldadı. Gülümsüyordu.</p>

  <p class="normal1">“Ne?” diye bağırdı Leyla Hanım. Böyle bir şeyi hiç beklemediği için boş bulunmuştu.</p>

  <p class="normal1">“Hamileyim! Akıl almaz bir şey değil mi? Ben... Roxy... hamile... anne. Olacak iş değil.”</p>

  <p class="normal1">O zaman Leyla Hanım ayağa kalktı ve ona sarıldı.</p>

  <p class="normal1">“Tebrik ederim, tebrik ederim.”</p>

  <p class="normal1">Roxy zaten oldum olası düzensiz regl gördüğü için önceleri gecikmeyi pek umursamamıştı ama sonra buna mide bulantıları da eklenince bir eczanede test yaptırmaya karar vermişti.</p>

  <p class="normal1">Daha kimsenin haberi yoktu, Yusuf’un bile. Şimdi bir tek Leyla biliyordu.</p>

  <p class="normal1">Roxy bir süredir içine yayılan yumuşaklık ve sevecenliğin nereden kaynaklandığını anlıyordu şimdi. Demek ki hormonlar her şeyi düzene koyuyordu. Mide bulantılarına rağmen hamileliğinden son derece memnundu; bir tek Almanların hardallı <span class="ideitalik">bratwurst</span>’una aşeriyor oluşunu anlayamıyordu. Ama ona da kafayı takmıyordu doğrusu. Bunu da Leyla’yla paylaştı. Sosis her yerde sosisti nasıl olsa. Taksim büfelerinde de bol miktarda mevcuttu. Roxy’nin bu şakası üzerine Leyla’nın aklına ilginç bir şey geldi.</p>

  <p class="normal1">Yusuf Ankara’ya gittiği için Leyla ile Roxy’nin evde baş başa kalması, aralarında, hayatın temel ihtiyaçlarını birlikte karşılayan insanlara özgü bir sıcaklık yaratmıştı. Barınma, beslenme ve neslini devam ettirme içgüdülerinin birlikte yaşanması insanları ortak kılar. Bunların ilk ikisini bir arada karşılamak da Leyla ile Roxy’yi bir anlamda akraba yakınlığı noktasına getiriyordu.</p>

  <p class="normal1">Bebek haberi üzerine büyük bir heyecana kapılan Leyla, Roxy’ye yemek yapmayı teklif etti. O gün yemekleri o yapacaktı, Roxy’nin karışmasını istemiyordu. Mükemmel bir sofra hazırlayacak, ailesinin geleneği olan Rumeli yemek kültüründen müthiş bir gösteri sunacaktı. Ne de olsa bebek geliyordu ve “ikicanlı anne”nin iyi beslenmesi şarttı.</p>

  <p class="normal1">Roxy bu işe itiraz etmek bir yana çok memnun olduğunu gizlemedi, çünkü en basit yemekleri bile beceremiyor ve bu iş canını sıkıyordu. Bu yüzden her gün makarna haşlıyor, yumurta kırıyor ya da sucuk kızartıyordu.</p>

  <p class="normal1">Roxy alışveriş yapıp ona istediği malzemeleri getirince Leyla mutfağa girdi. İlk yemeği olan ve Tuna kültüründen süzülüp gelen elbasan tavayı hazırlamak için kuzu budunu doğradı. Etleri haşladıktan sonra üstüne yumurtayı yoğurtla çırparak hazırladığı terbiyeyi döktü, fırına sürdü. Daha sonra yumurtayı şekerle çırparak süt eklediği karışımı fırına sürerek Rumelililerin <span class="ideitalik">kaymaçina</span> dediği <span class="ideitalik">créme brûlé</span> benzeri bir tatlı hazırladı. Bütün bunları büyük bir ustalıkla yapıyor, Roxy’nin şaşkın bakışları arasında yaşlı elleri büyük bir hızla çalışıyordu.</p>

  <p class="normal1">Bu yemek bilgileri ve el hünerleriyle yapılan yemekler, Bosnalı ailesi için karın doyurmaktan çok daha fazla bir anlam ifade eder, Balkanlarda kaybedilmiş o güzelim toprakların ve Tuna boylarının manevi bir mirası gibi algılanırdı. Ispanaklı kol börekleri, ekşimikli biberler... Aile, bu yemekler ve aşina tatlar yoluyla, geçmişiyle ilişki kurar gibiydi. Bu yüzden bilgiler kuşaktan kuşağa aktarılan kutsal bir emanetti.</p>

  <p class="normal1">Daireye sıcak ve iştah açıcı bir yemek kokusu yayılmış ve böylece orayı derhal bir ev, bir yuva haline dönüştürmüştü. Akşam Leyla, Roxy, Yusuf ve üç müzisyen çocuk, bu olağanüstü yemekleri büyük bir keyifle yerken Leyla’ya tekrar tekrar teşekkür ettiler. Elbasan tavanın etleri ağızda dağılıyordu. <span class="ideitalik">Kaymaçina</span> ise ayrı bir harikaydı. Anadolu kökenli çocuklar, bu yemekleri hiç bilmiyorlardı. Sadece Yusuf, büyük Hanım’ın evinde birkaç kez bu lezzetleri tatmış olduğunu hatırlıyordu.</p>

  <p class="normal1">O akşam yemekten sonra çocuklar mutfakta bulaşıkları yıkar, ötekiler salonda oturup kahve içerken kendilerini ilk kez bir aile olarak hissettiler.</p>
</body>
</html>
