<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_3"><br class="calibre3" />
  <br class="calibre3" />
  2</h1>

  <p><br class="chapter" />
  <br class="chapter" /></p>

  <p class="normal1">Yusuf, gazetenin araçlarından biriyle Boğaziçi Köprüsü’nü geçip yalıya doğru giderken Büyük Hanım’ı düşündü. Başına ne gelmişti de kadıncağız sokaklarda gecelemeye başlamıştı? Onun tanıdığı Büyük Hanım delirecek biri değildi hiç.</p>

  <p class="normal1">Çocukluğu onun yanında geçti denebilirdi. Daha önce kendi dedeleri de yalının bahçesindeki hizmetli bölümünde oturur ve Paşa Dede’nin bahçıvanlığını yaparlarmış. Sonra babasının zamanında yolun ötesine, tepeye doğru kendi gecekondularını yapıp taşınmışlar. Yusuf’un dünyaya gözünü açıp büyüdüğü daire, o gecekondunun yerine yapılan dört katlı basit apartmandaydı. Artık yalının bahçesinde değil, tepelerdeki koruluğun içindeydiler ama bir zamanlar çok sık olan ağaçlar ne yazık ki giderek seyrelmişti. Yusuf’un dedesi ilk evi yaptıktan sonra, bütün akrabaları ve tanıdıkları Kastamonu’dan gelip birer ev dikmişlerdi. Bir zamanlar içine girilmez bir orman olduğunu duydukları tepede şimdi bir sürü ev vardı. Sahil yolunda da manav, bakkal, kasap dükkânları açmışlardı. Bakkalı Yusuf’un amcası oğullarıyla birlikte çalıştırıyor, manavı ise eskiden yalıya zerzevat taşıyan bir adamın torunları işletiyordu.</p>

  <p class="normal1">Turistler İstanbul’un iki yakasını ısrarla Avrupa ve Asya olarak tanımlardı. Yusuf Boğaziçi Köprüsü’nden, İstanbulluların hiç de Asya olarak düşünmediği Anadolu yakasına geçti. Üniversiteyi bitirene kadar oturduğu yerdi burası ama artık Cihangir’e taşınmış, o eski yalılar semtiyle ilişkisini kesmişti. Arada bir baba evini ziyaret ediyordu, o kadar. Son gidişlerinde Büyük Hanım’a hiç uğramamıştı. Oysa çocukluğu boyunca büyükler içinde en çok sevdiği insandı o. Bayram sabahlarında yalının bahçesine koşup elini öptüğü ilk kişi Büyük Hanım olurdu. Çünkü onun yanında rahat ederdi. Bosnalılar Yalısı’nı satın alan tüccar Salih Bey ve ailesi de iyi insanlardı ama onların yanında nedense bir çekingenlik duyardı.</p>

  <p class="normal1">O aile de ona iyi davranır, başını okşar, para verir, okul başlarken önlük, pantolon, ayakkabı, defter, kitap alırlardı ama galiba bütün bunlar Yusuf’un biraz ağırına giderdi. Çünkü bu hediyeleri, kendi torunlarına verdikleri gibi vermezlerdi ona. Her sözleriyle sevap işlediklerini, yardım ettiklerini vurgulama ihtiyacı hissederlerdi. “Al bakayım evladım. Hadi giy bakalım şunları. Oldu mu? Hadi uslu çocuk ol. Hadi bi de şu çikolatalardan al. Çekinme, çekinme bi tane daha al!” deyip başına pat pat vururlardı. Dede, babaanne, baba, anne ve torunlardan oluşan bu ailenin gözleri önünde o çikolataları birbiri ardına ağzına tıkıştırmak zorunda kalırken kendini şişmiş yanaklarıyla tuhaf hissederdi Yusuf.</p>

  <p class="normal1">Oysa Büyük Hanım hiç zorlamazdı onu. Diğer insanlara nasıl davranıyorsa, Yusuf’a da öyle davranırdı. Meşhur yaseminlerinden verir, sonra da önemsemez bir tavırla, “Ben biraz incir yiyeceğim. İstersen sen de bana katıl!” der ve çocuğun cevabını beklemeden iki küçük tabağa, sabah bahçeden topladığı mor incirleri koyardı. Bayram ve okul harçlıklarını ya mis gibi kokan bir yasemin demetiyle ya da üstüne ad ve soyadının baş harflerinin işlenmiş olduğu güzel bir mendille birlikte verirdi.</p>

  <p class="normal1">Büyük Hanım’ın evi dikiş atölyesi gibiydi. Renk renk ibrişimler, makaralar, parlak göz alıcı kumaşlar ve dantellerle doluydu. Duvarlarda da birçok resim vardı. En büyük resimde, sırmalı üniformasıyla pek heybetli görünen Paşa Dede, ela gözleriyle ortalığı süzer gibiydi. Kendi dedesi ve babasının paşayı sık sık yad ettiklerini, “Nur içinde yatsın. Çok iyiliğini gördük!” dediklerini hatırladı Yusuf.</p>

  <p class="normal1">Evdeki bölük pörçük konuşmalardan aklında kalan yargılar, Büyük Hanım’ın paşa torunu olduğu, tüccar Salih Beylerin ise iyi insanlar olmalarına rağmen böyle bir asilzadenin yerini tutamayacağı yolundaydı.</p>

  <p class="normal1">Yusuf’un dedesinin babası, hangisi olduğunu pek çıkaramadığı bir savaşta (çünkü öyle çok savaş vardı ki Yusuf’un hangisinin hangisi olduğunu bilmesi mümkün değildi) paşanın emirerliğini yaptığı sırada bacağından yaralanmış ve daha sonra da ömrünün sonuna kadar topal bacağıyla yalının bahçesinde bahçıvanlık yapmıştı. Kastamonu’dan getirdiği ailesiyle birlikte yalının uçsuz bucaksız bahçesindeki bir küçük eve yerleşmişti. Anlattıklarına göre o zamanlar bahçe bir cenneti andırırmış: Dev manolyalar, incir ve nar ağaçları, erguvanlar, limon, portakal gibi turunçgiller, en nadide güller, krizantemler, ortancalar... Dalları küçük evin üstüne uzanan ve neredeyse çatısını çiçekleriyle kaplayan güzelim manolya ağacı da Leyla Hanım doğduğu zaman dedesi tarafından onun adına dikilmiş. Öyle görkemli, öyle ulu bir manolya ki yapraklarının yeşil parlaklığını, çiçeklerinin büyüklüğünü gören ve kokusunu duyan bayılır. Bir zamanlar köşede küçük bir çağlayan köpürerek akarmış. Gerçi yerlere döşenmiş olan desenli rengârenk taşlar, kameriyeler, manolyalar, erguvanlar ve yediveren gülleri şimdi de duruyordu ama yalının selamlık bölümü satılınca araya yanlış bir biçimde bir duvar çekmişler ve sert Boğaz rüzgârlarının bahçeye girmesi sonucu limonları, portakalları öldürmüşlerdi. Eski yalıları yapan Ermeni ve Rum ustalar Boğaz akıntılarını ve rüzgârları hesaplar, her şeyi ona göre yaparlarmış ama şimdilerde artık bu özeni gösteren kalmamıştı.</p>

  <p class="normal1">Yusuf yalıya yaklaştığında, ulu çınarın altında oturan Büyük Hanım’ı ve onunla konuşan bir polis gördü. Eğilip elini öptüğü Büyük Hanım onu gördüğüne sevindi mi, sevinmedi mi anlayamadı. Kadın belki de küçük Yusuf’un onun o perişan haline tanık olmasını istemiyordu. En azından o böyle yorumladı.</p>

  <p class="normal1">Polis, “Burada daha fazla oturmanıza izin veremeyiz hanımefendi!” diyordu. “Yalı sahiplerinden şikâyet var. Rahatsız oluyorlarmış.”</p>

  <p class="normal1">Büyük Hanım sabırlı bir sesle, “Evladım” dedi, “bu yalıyı benim dedem yaptı. Bütün ailem burada oturdu.”</p>

  <p class="normal1">“İyi ama satılmış, mülkiyeti... (elindeki kâğıda bakıp okudu) Ömer Cevheroğlu Beylere geçmiş.”</p>

  <p class="normal1">“Yalı kısmı öyle ama evladım, benim oturduğum küçük ev ayrı bir parsele ve müstakil bir tapuya sahip. Dedemden bana geçti. İsterseniz bakın!”</p>

  <p class="normal1">Aslında Paşa Dedesi, nüfus kaydında babası olarak görünüyordu ama polisin bu ayrıntıyı fark etmeyeceğini umarak bu konuda bir açıklama yapmamıştı. Kayıtlarda dedesinin kızı olarak görünmesi ise paşa ailesinin yaşadığı büyük bir trajediyle ilgiliydi. Bu trajedi, yalnız kayıtları değil ailenin hayatını da kökten değiştirmişti.</p>

  <p class="normal1">Büyük Hanım, çantasından özenle katlanmış bir tapu senedi çıkardı ve polise gösterdi. Polis tapuyu alarak gözlerine yaklaştırdı; yazılanları yüksek sesle okudu. Pafta numarası, ada, parsel, isimler; her şey tamam gibi görünüyordu. Bunun üzerine ne yapacağını şaşırdı.</p>

  <p class="normal1">“Yine de siz şimdi buradan kalkın!” dedi. “Hakkınızı ararsınız ama amirim bana kesin emir verdi. Yalı sahipleri rahatsız oluyormuş. Sizi mutlaka buradan götürmem istendi.”</p>

  <p class="normal1">“Memur bey evladım, bu tapu senedini amirinize de gösteriniz.”</p>

  <p class="normal1">Genç polis bunun üzerine “hanımefendi” hitabını bıraktı ve “Ne diyorsun teyzecim be!” dedi. “Amirimin de amiri var. Emniyet Müdürlüğü’nden aradılar. Bu insanlarla başa çıkamazsınız, iyisi mi kalkıp gidin. Yoksa sizi karakola götürme talimatı aldım, hadi teyze, söz dinle biraz.”</p>

  <p class="normal1">“Leyla” dedi kadın.</p>

  <p class="normal1">“Ne?”</p>

  <p class="normal1">“Leyla, adım Leyla!”</p>

  <p class="normal1">Sabırsızlık belirtileri gösteren polis, “Peki Leyla Hanım Teyze!” dedi.</p>

  <p class="normal1">“Hayır, bana sadece Leyla de!”</p>

  <p class="normal1">Bunun üzerine Yusuf söze karıştı. Kendisi Büyük Hanım’ın bu garip huyunu bildiği için şaşırmamıştı ama polisin bu yaşta bir kadının kendisine ismiyle hitap edilmesi isteğini anlaması mümkün değildi. Mahalleliyi çok zorlayan bir konuydu bu. Hepsine, çocukluktan itibaren kendisine Leyla demeyi öğretiyordu. Bunu beceremeyen ya da yaşına hürmeten söylemek istemeyen de “Büyük Hanım” diye sesleniyordu.</p>

  <p class="normal1">Yusuf tartışmaya bir son vermek için kartını gösterdi. “Ben gazeteciyim memur bey!” dedi. Henüz sarı basın kartı yoktu ama gazetenin verdiği resimli kimlik kartı vardı. “Bu hanımı tapulu evinden çıkarmaya kimsenin hakkı olamaz. İşte, görüyorsunuz.”</p>

  <p class="normal1">Polis, Yusuf’u biraz kenara çekti. Sesini alçaltarak “Yalının yeni sahibini biliyorsunuz, değil mi!” dedi. “Ömer Bey, Ömer Cevheroğlu. Sabahtan beri telefonlar susmuyor. Bir İçişleri Bakanı’nın aramadığı kaldı. Vali Bey bile bu işin üstünde. Bu kadının burada oturması, Ömer Bey’in hanımının sinirlerini bozuyormuş. Kadın da biraz tuhaf ha?”</p>

  <p class="normal1">Bu arada mahalleli, bakkal, manav ve çıraklar da başlarına toplanmış, onları dinliyordu.</p>

  <p class="normal1">Yusuf baktı ki olmayacak, son çare olarak yalıya girip yeni sahiplerle bu tapu işini konuşmaya karar verdi. Bahçe kapısının zilini çaldı. Biraz bekledikten sonra kapı açıldı ve topluca, bıyıklı bir adam ne istediğini sordu. Yusuf adama gazeteci olduğunu, Ömer Bey’le bir konuda görüşmek istediğini söyledi. “Bekle!” dedi adam ve gitti. Biraz sonra geldi, Yusuf’u içeri götürdü. Çocukluğunun geçtiği bahçede bir yabancı tarafından yönlendirilmek çok garip bir şeydi. Yusuf o bahçenin her taşını, her ağacını, her dalını ezbere biliyordu.</p>

  <p class="normal1">Pencerelerden, yalıda her şeyin söküldüğünü, duvarların ve tavanın neredeyse tamamen kazınmış olduğunu gördü.</p>

  <p class="normal1">Bekçi, Yusuf’u yalının ön terasına götürdü. Boğaz’ın suları yalının mermer terasını yalıyor, insanın gözlerini alan bir ışık yansıtıyordu. Yusuf, oldum olası bu parlak ışığa bakamazdı. Bu yüzden arka bahçenin kuytu serinliğini tercih ederdi. Her zaman olduğu gibi yine gözleri yaşardı. O sırada, televizyonda ve gazetelerde sık sık resimlerini gördüğü Ömer Bey, ona yaklaşarak ne istediğini sordu. Sırım gibi ve yakışıklı bir adamdı. Kısa düzgün kesilmiş saçları, kırmızı çerçeveli gözlükleri vardı. Kollarını dirseğine kadar sıvadığı beyaz, tiril tiril bir gömlek giymişti.</p>

  <p class="normal1">Yusuf, “Yalınızın önünde yaşlı bir kadın oturuyor” dedi. “Bu konuda bir iki soru soracaktım.”</p>

  <p class="normal1">Ömer Bey anlayışlı bir tavırla, “Biz o kadıncağıza çok süre verdik” dedi. “Yalıyı aldığımız günden beri oturduğu yeri tahliye etmesini rica ettik ama dinlemedi. Biz de çıkarmak zorunda kaldık.”</p>

  <p class="normal1">“Ama arka bahçedeki evin kendisine ait olduğunu söylüyor.”</p>

  <p class="normal1">Ömer Bey gülümseyerek “Yalan söylüyor zavallıcık!” dedi.</p>

  <p class="normal1">“Ama elinde tapusu var.”</p>

  <p class="normal1">Bu sırada Yusuf’un parlak ışıktan daha önce fark etmediği genç bir kadın söze karıştı; doğrudan Yusuf’un üstüne gelerek, “Siz kiminle konuştuğunuzun farkında mısınız?” diye bağırdı.</p>

  <p class="normal1">Zayıf, saçlarını sarıya boyamış, güzel bir kadındı. Güneş gözlükleri takmıştı. Ayağında kısa bir şort vardı. Ömer Bey kibar bir el hareketiyle susturdu onu. Kadın sinirli sinirli yalıya doğru gitti ve orada ustalara talimat yağdırmaya devam etti.</p>

  <p class="normal1">Ömer Bey, “Bir dakikanızı rica edeyim” dedi. O da yalıya girdi.</p>

  <p class="normal1">Yusuf, terasta yalnız kaldığında yalıya bir de ön cepheden baktı. Burada henüz bir değişiklik yoktu. Zaten imar yasalarına göre çok büyük bir değişiklik yapılması da mümkün değildi. Yusuf, Boğaziçi’ne bir mücevher gibi oturtulmuş yalıyı, mavi denizin içine dikilen sedir direklerin taşıdığını biliyordu.</p>

  <p class="normal1">19. yüzyıl sonları ve 20. yüzyıl başlarında yapılan bütün yalılar gibi bir zenginliği ve görkemi değil, su kenarında geçirilen rahat bir aile hayatını çağrıştıran, bir parça alçakgönüllü bir yapıydı: 19. yüzyılın Osmanlısında moda olan barok yapılara hiç benzemeyen, daha çok Doğu zevkini yansıtan ahşap bir yalı.</p>

  <p class="normal1">Deniz bugün laciverde çalıyordu. Nedense Boğaz’ın suları her gün bir başka renk alır ve açık yeşilden bakır çalığına kadar renkten renge girerdi.</p>

  <p class="normal1">Yusuf, önünden Karadeniz’e doğru geçmekte olan büyük Rus şilebini seyrederken cep telefonu çaldı. Açtı ve karşısında gazetenin yazı işleri müdürünü buldu. Biraz endişeli bir sesle “Hemen geri gel!” diyordu.</p>

  <p class="normal1">“Ne?”</p>

  <p class="normal1">“Hemen geri gel. Patron çok kızdı.”</p>

  <p class="normal1">“Ama tapulu evinden atılan yaşlı bir kadın var burada” dedi Yusuf.</p>

  <p class="normal1">“Kadının aklı başında değil.”</p>

  <p class="normal1">“Hayır, ben şimdi gördüm. Gayet akıllı.”</p>

  <p class="normal1">“Ama” dedi yazı işleri müdürü, “doktor raporu var ellerinde. Kadının akli melekeleri yerinde değilmiş. Bu yüzden vesayet altına alınmış, mahkeme bir vasi tayin etmiş, o vasi de evi Ömer Bey’e satmış.”</p>

  <p class="normal1">Yusuf bunu duyar duymaz durumu anladı. Demek birçok köşk ve yalı sahibi ihtiyara yaptıkları gibi, Leyla için de böyle bir rapor almışlardı.</p>

  <p class="normal1">Kendisine kapıyı açan bekçinin alaycı bakışları altında yalıyı terk etti. Ömer Bey dışarı çıkmış ama bu sefer onunla ilgilenmeye tenezzül etmemişti.</p>

  <p class="normal1">Yalıdan çıktığında, polisin telsizle konuşmakta olduğunu gördü. “Başüstüne komiserim!” diyordu. Konuşması bittikten sonra Leyla’yı kaba bir şekilde kolundan kavradı ve kaldırmaya yeltendi. Esnaf homurdanmaya başlayınca da “Söz anlamıyor ki kardeşim” dedi. “Kesin emir aldım, eğer kalkıp gitmezse karakola götürmekten başka çarem kalmayacak. Ben de emir kuluyum.”</p>

  <p class="normal1">Yusuf, polisten ve mahalleliden biraz uzaklaşmalarını istedi. Bir iki metre açıldılar. Büyük Hanım’a doğru eğildi ve “Efendim” dedi, “galiba başka çaremiz yok. Sizin akli melekelerinizin yerinde olmadığına dair rapor almışlar. Vasi tayin etmişler. Bu durumda tapunuz üzerinde hiçbir söz hakkınız kalmıyor.”</p>

  <p class="normal1">Büyük Hanım gözlerini hayretle açtı. “Ama ben hiç doktora görünmedim ki!” dedi. “Nasıl rapor verebilirler?”</p>

  <p class="normal1">“Ah!” dedi Yusuf. “Bu adamlar için sahte rapor almanın zor olduğunu mu sanıyorsunuz?”</p>

  <p class="normal1">Sonra Büyük Hanım’a, artık orada kalamayacağını anlattı. Karakola gidip geceyi nezarette geçirmesi ise koskoca Bosnalı Abdullah Avni Paşa’nın torununa hiç yakışmazdı. Bu yüzden Yusuf, Cihangir’deki kendi evine gitmelerini rica ediyordu. Bir iki gün kalır, sonra çaresini düşünürlerdi.</p>

  <p class="normal1">Büyük Hanım’ın ince, zarif çehresi hüzünle gölgelendi, gözlerinin elası koyulaştı. Bir süre öylece kaldı.</p>

  <p class="normal1">Yusuf, “Buradan ayrılmanız, bu işin peşini bıraktığınız anlamına gelmiyor efendim” diyordu. “Sahte raporun iptal edilmesi için her şeyi yaparız. Ama bunun için sağlıklı kalmanız gerekiyor. Büyük bir mücadele bekliyor sizi.”</p>

  <p class="normal1">Bu sözler Büyük Hanım’ın aklına yatmış olacak ki “Peki Yusuf” dedi, “mademki başka çare yok, hiç olmazsa torunum yerine koyduğum senin evine gidelim.”</p>

  <p class="normal1">Ve iki günü aşkın süredir üzerinde oturmakta olduğu bavuldan kalktı. Önce tehlikeli bir biçimde sendeledi, düşecek gibi oldu, sonra herkesin şahit olduğu bir gayretle dimdik durmayı başardı. Vakur bir tavırla, kendisine yardım etmek istemiş olan esnafa, “Hepinize teşekkür ederim komşularım. Hakkınızı helal edin” dedi. “Allahaısmarladık.”</p>

  <p class="normal1">Küçük beyaz otomobile binmeden önce yalıya son bir kez baktı. Dudakları kasılmış, gözlerine nefret dolu bir bakış oturmuştu.</p>

  <p class="normal1">Kendi kendine, “Şimdi gidiyorum ama mutlaka geri geleceğim” diye tekrarlıyordu. “Yemin ederim geleceğim ve Bosnalı ailesinin hatırasına leke sürmenize izin vermeyeceğim!”</p>
</body>
</html>
