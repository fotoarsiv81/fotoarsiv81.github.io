<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_16"><br class="calibre3" />
  <br class="calibre3" />
  15</h1>

  <p><br class="chapter" />
  <br class="chapter" /></p>

  <p class="normal1">Bu ilginç Cihangir dairesinde Leyla Hanım, ömrü boyunca görmediği kadar değişik insanla tanıştı; hepsinden Türkiye’nin başka bir yönünü öğrenmeye başladı ve sonunda öyle bir noktaya geldi ki yalı bahçesindeki evinde pek zevk alarak yaşadığı “hayattan çekilme ve anılara gömülme” durumunun pek de ahım şahım bir şey olmadığını düşünmeye başladı. Seksenine merdiven dayamış biri yeni şeyler öğrenir miydi? Eğer bu insan Leyla Hanım gibi bitmek tükenmek bilmeyen bir öğrenme iştahına sahipse her şeyi yapardı.</p>

  <p class="normal1">İçine girdiği yeni dünyayı gözlemek, Leyla Hanım’ın o sıkıntılı günlerindeki tek tesellisiydi. Onca yılın uzletinden, yalnızlığından, manolyalar ve yaseminler arasında tek başına geçen yıllarından sonra, birdenbire yeni Türkiye’nin çılgın enerjisini, savruk, özensiz ama çekici yönünü tanımaya başlamıştı.</p>

  <p class="normal1">Son yıllarda farkına vardığı ve üzerinde kafa yorduğu önemli bir görüşü vardı Leyla Hanım’ın. İnsanlar yaşlanıyordu, bunun ayrıcalığı yoktu ama yaşlanan insanların bir kısmı olgunlaşmış olarak, bir kısmı ise olgunlaşmadan ölüyordu. Bunun püf noktası ise bir insanın “Nasıl görünüyorum?” sorusundan, “Nasıl görüyorum?” aşamasına geçmesiydi.</p>

  <p class="normal1">Çevresindeki genç insanların kendilerini çevrelerine kanıtlamak için haklı olarak sonsuz bir uğraş hatta çırpınma içine girdiklerini görebiliyordu. Gerekli bir uğraştı bu. Çünkü o genci diğerlerinden ayıran, onu özel kılan birtakım nitelikler, ancak böyle bir kendini kanıtlama çabası sonucunda oluşabilirdi. Doğal olarak insanın bu döneminin en önemli sorusu “nasıl algılandığı” olurdu. “Beni beğeniyorlar mı, takdir ediyorlar mı? Başkalarına nasıl görünüyorum?”</p>

  <p class="normal1">Ama belli bir aşamadan sonra insanın bu çırpınmadan kurtulması ve olgunlaşabilmek için, “Nasıl görünüyorum?” sorusunu bırakması gerekiyordu.</p>

  <p class="normal1">Bu noktada insan artık yarışta değil jüride olmalıydı, altın değil sarraf kimliğine bürünmeliydi, değerlendirilen değil değerlendiren konumuna geçmeliydi. Olgunlaşma bu demekti. Leyla Hanım Cihangir’deki evde genç çocukların kıvranmalarını, çırpınmalarını, kendilerini beğendirme çabalarını gördükçe onlara sonsuz bir merhamet duyuyor ve bildiği her şeyi onlarla paylaşmak istiyordu. Kendisi artık bu hayatın bir aktörü değildi.</p>

  <p class="normal1">“Çocuklar”ın eve gidip gelen arkadaşları arasında çok ilginç kişiler vardı. Bunlardan kumral pos bıyıklarıyla Friedrich Nietzsche’yi andıran tiyatro yönetmeni çok hoş bir proje anlatıyor ve –kendi sözleriyle– bu yaşlı Osmanlı-Cumhuriyet hanımefendisinden “danışman” olarak yararlanmak istiyordu. Çünkü o devirleri, yani imparatorluktan Cumhuriyet’e geçişi iyi bilen birine ihtiyacı vardı. Beyoğlu’ndaki küçük tiyatrosunda Refik Halit’in <span class="ideitalik">Deli</span> adlı piyesini sahneye koyuyorlardı. Leyla Hanım oyunu bilmiyordu ama bunca yeni ve yetenekli yazar varken niye bu kadar eski bir yazarı seçtiklerini sorunca tiyatrocu çocuk çok ilginç bir şey anlattı.</p>

  <p class="normal1"><span class="ideitalik">Deli</span> piyesinde, Osmanlı İmparatorluğu’nun son günlerinde komaya giren ve birkaç yıl sonra Cumhuriyet döneminde kendine gelen bir adamın hikâyesi anlatılıyordu. Adamcağız uyandığı zaman gördüğü muazzam değişimi anlamakta güçlük çekiyordu. İçinde yaşadığı toplum gitmiş, yerine bambaşka bir toplum gelmişti. Padişah yoktu artık, “istibdat” ortadan kalkmıştı, insanlar Batılı gibi giyiniyordu. Başlarına gâvurlar gibi şapkalar takmışlardı, kızlar feraceyi, yaşmağı atmış, çıplak gerdanlarını ve kollarını teşhir ederek dolaşmaya başlamışlardı. Adamcağız bunlara inanamıyor ve herhalde delirdiğini düşünüyordu. Neler olup bittiğini anlamak için eskiden okuduğu <span class="ideitalik">Tasvir-i Efkâr</span> gazetesini istiyor ve çocukları “<span class="ideitalik">Tasvir-i Efkâr</span> yok, artık <span class="ideitalik">Cumhuriyet</span> gazetesi alıyoruz” dediği zaman korkudan aklını kaçıracak gibi oluyor, “Aman o kelimeyi ağzınıza almayın!” diyordu. “Ne demek Cumhuriyet? Padişahın hafiyeleri duyarsa kökümüzü kuruturlar.”</p>

  <p class="normal1">Umutsuz bir çabayla yaşlı adama artık Cumhuriyet idaresinde yaşadıklarını anlatmaya çalışıyorlar ve bunu ispat etmek için <span class="ideitalik">Cumhuriyet</span> gazetesini bile getiriyorlardı ama burada da adamı başka bir şok bekliyordu. Çünkü gazete Latin harfleriyle basılmıştı, adamcağız bu yazıyı okuyamıyordu. Bir anda, okuryazar olmayan bir cahile dönüşüvermişti.</p>

  <p class="normal1">Leyla Hanım bütün bunları gülerek dinledi, piyesi ve onu sahneye koyma fikrini çok beğendi. Mademki piyes konusunda kendisinden yardım istiyorlardı, elinden geleni yapacak ve sık sık kabuk değiştiren bu ülkedeki alt üst oluşları anlatmaya çalışacaktı. O dönemlerde daha bir çocuktu ama Cumhuriyet devrimleri sırasında yeni idareye geçilirken yaşananları biliyordu. Çevresindeki insanların hikâyelerini çok duymuştu.</p>

  <p class="normal1">“O günleri size nasıl anlatayım” dedi çocuklara. “Atatürk bir gün elindeki şapkayı gösterip, ‘Efendiler, buna şapka derler!’ dediği andan itibaren milyonlarca erkek kafalarındaki vişne çürüğü fesleri ve sarıkları atmaya mecbur kalmış, herkes yana yakıla bu gâvur icadından bir tane bulup kafasına geçirme telaşına düşmüştü. Çünkü şapka giymemek yeni rejime ve devrime düşmanlık, gericilik anlamına geldiği için –maazallah– sonu pek kötü olurdu. Anadolu’nun her yerinde olduğu gibi İstanbul’da da bir şapka paniği baş göstermişti.</p>

  <p class="normal1">“Toplumun ileri gelenleri erkekleri topluyor ve ‘Evlatlarım, bundan böyle feslerinizi, sarıklarınızı atıp şapka giyeceksiniz!’ diyordu. ‘Bu bir emirdir, hem de büyük yerden gelen bir emir. Eğer başlarınızın omuzlarınızın üstünde kalmasını istiyorsanız, Frenk icadı falan demeden bir şapka giyeceksiniz.’</p>

  <p class="normal1">“ ‘Hadi gâvurluktan vazgeçtik, nereden bulalım bu şapka denen icadı?’ sorularının cevabı ise verilemiyordu. Herkes başının çaresine bakacaktı. Yalıda çalışan bahçıvanlar, hizmetliler, bekçiler ne yapıp da bir şapka buluruz, diye epey kıvranmışlar, sonra kafalarına yarım yamalak diktikleri kumaş parçaları geçirmekten başka çare bulamamışlardı. Fesini çıkarmamakta direnen Arnavut bekçiye ‘Vallahi kellen gider. Biz karışmayız’ diyorlardı. Çünkü devrim kanunlarına aykırı hareket ediyordu. Dik kafalı bekçi ise, ‘Ben sadece bunu bilir bunu giyerim!’ diye inatlaşıyordu.”</p>

  <p class="normal1">Pos bıyıklı tiyatrocu çocuğun kendisini can kulağıyla dinlediğini ve durmadan not aldığını gören Leyla Hanım, kendini gerçekten de bir tiyatro danışmanı gibi hissetmeye başlamıştı ve bu durumdan zevk alıyordu.</p>

  <p class="normal1">“Ben sizin yerinizde olsam” dedi, “sahnenin bir kenarına şapka imal eden bir atölye ya da sembolik bir fabrika yerleştiririm. Üstüne de ‘Borsalino’ yazarım. Çünkü o sıralarda İstanbul’un büyük tüccarları, İtalya’ya binlerce Borsalino şapka siparişi vermişlerdi. Gazeteler, Avrupa’daki fabrikaların Türkiye’ye şapka gönderebilmek için üç vardiya çalıştığını ama yine de yetişemediklerini yazıyorlardı. Milyonlarca insana bir anda şapka bulmak imkânsızdı.”</p>

  <p class="normal1">Leyla bazen, böyle bir devrimin Avrupa’da yapılıp yapılamayacağını düşünürdü. Mesela Fransa’yı bir yılda sarık takma mecburiyetine, Arap alfabesine, Şark müziğine ve Osmanlı âdetlerine geçmeye zorlamak mümkün müydü?</p>

  <p class="normal1">Aklı böyle bir şeyin olabilirliğini reddediyordu ama Türkiye’de olmuştu işte.</p>

  <p class="normal1">Bütün bunlar Leyla Hanım’a imparatorlukların dağılmasıyla ilgili bir sözü hatırlattı; birinden duymuş ya da bir yerde okumuştu. Üç türlü imparatorluk çözülüşü vardır: Bunlardan ilki, Roma İmparatorluğu gibi zaman içinde yavaş yavaş yok olur gider. İkincisi, İngiliz İmparatorluğu. Bu örnekte planlı bir tasfiye söz konusudur, hangi ülkeye ne zaman ve nasıl bir statü verileceği planlanmıştır. Üçüncüsü Osmanlı imparatorluğu. Bir gece imparatorlukta yatar, ertesi gün Cumhuriyet’te uyanırsın.</p>

  <p class="normal1">Bunu tiyatro yönetmenine de anlattı ve herkesin beğendiğini görünce içten içe, insansız geçen yıllarına üzüldü.</p>

  <p class="normal1">Ve o gece yatağına yatıp akşam konuşulanları düşünürken içini hafif bir pişmanlık hissi kapladı. Gençlerin neşesine ve havasına uymuş ve belki de kendini beğendirmeye çalışarak onların zihniyetine uygun şeyler söylemişti.</p>

  <p class="normal1">Tiyatrocular belli ki Atatürk’ten hoşlanmıyorlar, “Kemalist” sözünü bir çeşit alayla telaffuz ediyor ve devrimlerle alay ediyorlardı. Kendi gençliğinde böyle bir şeyi düşünmek bile olanaksızdı. Çünkü o zamanlar Kemal ismi, bir ölüm kalım savaşının ve varolmanın simgesiydi. İmparatorluğu oluşturan bütün halklar teker teker isyan etmiş ve özgürlüğüne kavuşmuştu, İstanbul ve Anadolu işgal edilmişti. Britanya başbakanı, “Türkleri Orta Asya’ya sürmek”ten söz ediyordu. Bu durumda Müslüman Türklerin de bir kurtuluş savaşı vermesi kaçınılmazdı ve bu hareketin başkomutanı olarak Mustafa Kemal ismi, kendi ailesinde her zaman büyük bir saygıyla anılırdı.</p>

  <p class="normal1">Doğu ve Batı uygarlıklarını karşılaştırmış olan Kemal Paşa’nın Batı uygarlığını seçmesinde de garipsenecek bir yan yoktu. Çünkü Selanik’te doğup büyümüş, imparatorluğun Avrupa’daki bölümü ile Asya’daki, Kuzey Afrika’daki, Ortadoğu’daki bölümleri arasında gerekli karşılaştırmaları yapıp dersler çıkarmış olan generale göre Doğu çürümüş bitmişti. Gelişme Batı’daydı. General de dünyadaki birçok benzeri gibi İhtilal-i Kebir ’in yani Fransız İhtilali’nin çocuğuydu.</p>

  <p class="normal1">Kaldı ki Osmanlı İmparatorluğu’nun da –Leyla’nın ailesinde olduğu gibi– aklı, kalbi, medeniyeti ve kadroları Avrupa’da, yani Rumeli’deydi.</p>

  <p class="normal1">Bütün bunları düşünüp çocukları uyarmadığı için üzüntü duydu. Şakalara katılmakla hata etmişti. Bundan sonra çocuklara neyin ne olduğunu iyice anlatmalıydı. Evet, devrimler sırasında trajikomik olaylar yaşanmıştı ama bunlar ülkeyi gericilikten, din taassubundan kurtarmak içindi.</p>

  <p class="normal1">Onlara yarın akşam Türklerin zaten tarihleri boyunca kültür ve uygarlık değiştirdiklerini, Atatürk devrimlerinin ilk olmadığını anlatacaktı. Çin’in komşusu olan ve o uygarlığı benimsemiş olan halk, Anadolu’ya gelirken göç yollarında İslamlaşmış, Arap-İran etkisi altına girmişti. Son iki yüz elli yılı da Avrupalılaşma çabasıyla geçiriyordu. Kültüründe hem Çin vardı hem Balkanlar. Hem Ortadoğu vardı hem Kafkaslar. Hem Kuzey Afrika vardı hem de Rum, Ermeni, Kürt gelenekleri. Leyla, dünyada bu karışımın bir örneğinin olduğunu sanmıyordu.</p>

  <p class="normal1">Ertesi akşam bu düşünceyi de gençlerle paylaşacaktı: Çin’den Avrupa’ya yolculuk; göçebe kültürün sonucu.</p>

  <p class="normal1">Leyla, komşu yalıdaki ihtiyar dadıyı hatırladı. Onu tanıdığı zaman kadın çok yaşlanmıştı, pantuflalarını sürüye sürüye yürüyor ve “Vallahi yaptı, vallahi yaptı!” diye söyleniyordu. Leyla bunun ne anlama geldiğini öğrenmek isteyince yalıdaki yaşıtları sebebini anlatmışlardı. Mustafa Kemal, Harbiye öğrencisiyken o yalıdaki arkadaşına ders çalışmaya gelirmiş. İki Harbiye öğrencisi yalının bahçesinde çalışırken dadı da arada bir onlara kahve ikram edermiş. Mustafa Kemal dadıya Boğaz’ın karşı kıyısındaki padişah sarayını gösterir ve “Bak dadı, ben ileride burayı müze yapacağım!” dermiş. Kadın da “Hadi oradan zevzek!” diye karşılık verir ve koskoca padişahın sarayına dil uzatan bu yeniyetme sarışın çocuğu paylarmış. İşte kadının sırrı ve son günlerini, “Vallahi yaptı, vallahi yaptı!” diye geçiriyor oluşunun sebebi buymuş.</p>

  <p class="normal1">Leyla Hanım bu hikâyeyi duyduğu anda, yapılan işin akıl almaz boyutu karşısında bir kez daha hayrete düşmüştü.</p>

  <p class="normal1">Çocuklara bunu da anlatacaktı. Ayrıca Türk Kurtuluş Savaşı’nın bir nefis müdafaası olduğunu, üç kıtadan canını kurtarmak için kaçan Müslümanlar için Anadolu’nun kutsal bir sığınak anlamına geldiğini de söyleyecekti.</p>

  <p class="normal1">O gece Teğmen Robert Whitaker ’ın maroken defterinde yazılı satırları tekrar okuma ihtiyacını hissetti.</p>

  <p class="normal1">Şöyle yazıyordu babası:</p>

  <p class="normal1">“Okuldan hayata atılır atılmaz, kendimi bir kan deryasının, çığlıkların, karşılıklı öldürmelerin, salgın hastalıkların, babasız ve anasız kalmış çocukların içinde buldum, İngiltere gibi dünyanın geri kalanından denizle ayrılmış bir ülkenin insanları için, bu bölgelerde egemen olan ırklar, kültürler, diller, dinler karmaşasını ve şiddeti anlamak zordur. Ama Bennett, bunu bir mülk ve paylaşım kavgası olarak görmek gerektiğini söylüyor. Haklı da.</p>

  <p class="normal1">“Dünyanın geçit yolları üzerinde bulunan Osmanlı Devleti’nin sahip olduğu topraklarda çok kişinin gözü var. Bu yüzden önce Türkleri, Balkanlardan ve Ortadoğu’dan korkunç bir katliamla attılar, sonra ülkelerini kaybetme korkusuna kapılan Türkler de Anadolu’da aynı işleri yaptılar. Sonuçta milyonlarca insan evinden barkından oldu ve bu evlere hep başkaları gelip oturdu. Şimdi de biz Avrupalılar, İstanbul’u ve Anadolu’yu işgal ettik. Başımıza gelen bunca felaketi, öldürülen milyonlarca insanı, açlığı ve sefaleti, bir mülk kavgası olarak görmek gerekir.”</p>

  <p class="normal1">Leyla, bu bölümde kendini buluyor ve bu satırları çocuklara çevirmek istiyordu, ilk bakışta çok basit bir yorum gibi görünüyordu ama düşündükçe babasının haklı olduğunu anlamıştı. Küçük mülke küçük kavga, büyük mülke ise büyük kavga. Babası Osmanlı Devleti’nin çöktüğünü, daha sonra Rumların ve Türklerin mübadeleye tâbi tutulduğunu görmemiş ama hissetmişti. Sonunda olup biten, yüzyıllardır aynı yerde oturan insanların topraklarından ve evlerinden sökülüp atılmalarıydı. Sırplar, Bulgarlar, Karadağlılar, Yunanlılar ve Araplar yüzlerce yıl önce kendi ülkelerini işgal etmiş olan Türkleri kovmuş, can derdine düşen Türklerin gizli bir teşkilatı ellerinde kalan son yurt parçası olan Anadolu’daki gayrimüslimleri ezmiş, daha sonra yeni kurulan Cumhuriyet de bir milyon Rum’u göndermişti. Herkes birbirinin evinde oturuyordu, milyonlarca mülk işgal altındaydı. Olan, basit insanlara oluyordu. Yani kendi başına gelen, bu toprakların değişmez kaderiydi.</p>

  <p class="normal1">Leyla, uzun ömrü boyunca evini, yurdunu, toprağını, anadilini kaybetmenin acısıyla yaşayan insanların hikâyelerini duymuştu. Nevrokop’ta öldürülmüş anasının kan sızan çıplak memesinden süt emen, annesinin amcasının oğlununki gibi yürek burkan hikâyelerdi bunlar. Dağlılardan odun yarıcı Kürt Memo’nun anlattığı keman çalan Ermeni’nin dramı da yıllarca rüyasına girmişti.</p>

  <p class="normal1">Suriye’ye götürülmek üzere Harput dışına çıkarılan Ermeni siviller, şehirden bir saat uzaklaştıktan sonra Kürt çetelerinin saldırısına uğramışlardı. Kafileyi daha sonra Kanlıdere olarak bilinecek olan dereye götüren çeteciler, altınlarını ve kıymetli eşyalarını aldıkları Ermenileri derede öldürmeye başladılar. Bir süre sonra dere kıpkırmızı kesildi. Bu sırada garip bir şey oldu ve bu sahneye hiç uymayacak bir keman sesi sessizlikte çınlamaya başladı, ihtiyar bir Ermeni kemanını çıkarmış, yanık bir hava çalıyordu. Çete reisi bu işe çok sinirlendi ve ihtiyarın yanına gelerek çalgıyı susturmasını söyledi. Yaşlı adam çete reisinin gözlerinin içine bakarak çalmaya devam etti. Herkes durmuş bu sahneyi izliyordu. Keman sesi, çete reisi yaşlı adamı bıçaklayana kadar devam etti. Adamın parmakları keman telleri üzerinde kaydı ve hiç kimse bunun adamdan gelen bir çığlık mı, yoksa kemanın son sesi mi olduğunu ayırt edemedi.</p>

  <p class="normal1">Kim bilir o Ermenilerin evlerinde kimler oturuyordu bugün, çiftliklerini kimler ekip biçiyor, dükkânlarında kimler satış yapıyordu.</p>

  <p class="normal1">Bunca kan dökülmesi hep mal mülk yüzündendi. Hem bu iş Türk, Bulgar, Sırp, Rum, Ermeni, Kürt, Yahudi, Çerkez, Laz da tanımıyordu. Kimi evinden çıkarılmış, kimi başkasının evine konmuştu. Milyonlarca ailenin dramıydı bu.</p>

  <p class="normal1">Geoffrey’nin Leyla’ya anlattığı bir hikâye de Leyla’nın yüreğini burkmuştu. Amerika’da bir üniversitede ders veren Ermeni asıllı Profesör Adamyan’la ilgili bir hikâyeydi bu. Profesör, bir gün geçirdiği beyin kanaması sonrasında ayıldığı zaman, hastanede Amerikalı karısı Mary ile oğlu John ve kızı Eileen’i başucunda bulmuştu. Mary onun elini tutmuş ve nasıl olduğunu sormuştu. Ama profesör onu anlayamadığı gibi, hiç duymadıkları acayip bir lisanla konuşuyordu. Kadın ve çocuklar şaşkınlık içinde birbirlerine bakmışlardı. Profesörün sözlerini anlayamazlardı çünkü konuştuğu dil İngilizce değildi. Kızı panik içinde, “Baba” demişti, “baba bir şey söyle.” “Ne diyorsun kızım?” demişti adam, “Seni anlamıyorum.” Bunları Ermenice söylemişti. Ertesi hafta doktor onlara gerçeği açıkladı. Gençliğinde Anadolu’dan Amerika’ya göç etmiş olan Profesör Adamyan, geçirdiği beyin kanaması sonucu İngilizce konuşma yeteneğini kaybetmişti. Sadece, tehcir sırasında eşkıya tarafından öldürülmüş olan anne ve babasıyla konuştuğu anadilde yani Ermenice konuşabiliyordu. Bu dili de Amerikalı karısı ve çocukları bilmedikleri için profesör ölünceye kadar bir daha hiç doğrudan doğruya konuşamamışlardı.</p>

  <p class="normal1">Leyla ömrü boyunca evini barkını kaybeden milyonlarca insanın acısını yüreğinde duymuştu. Hem de bir gün aynı kaderi paylaşacağını bilmeden.</p>

  <p class="normal1">Bir kış günü evinde Dostoyevski’nin günlüklerini okuyordu. İstanbul’la ilgili cümlelerine takıldı. ‘Demek en büyük yazarlarda bile böyle bir bakış olabiliyor ’ diye düşündü.</p>

  <p class="normal1">Şöyle yazıyordu Dostoyevski:</p>

  <p><br class="chapter" /></p>

  <p class="indentmetin">Haliç ve İstanbul bizim olacaktır... İstanbul’un Yunanlıların mirası olduğunu kabul etmek asla mümkün değildir. Dünyanın en önemli yeri olan İstanbul, sadece Yunanlılara bırakılamaz, ayrıca onlara büyük gelir. İstanbul’un bizim olması gerektiğinin nedeni ne ünlü bir limana ve körfeze sahip bulunması ne ‘yeryüzünün merkezi’ olması ne de kapandığı evinde artık boyu tavana değen, denizlerin, okyanusların özgür havasını içine çekmek için enginlere açılmak isteyen Rusya gibi bir deve gerekli olduğu bakış açısındandır.<sup class="calibre5"><a class="footnote-link" href="../Text/1_split_038.html#footnote-100-1" id="footnote-100-1-backlink">[1]</a></sup></p>

  <div class="clrb"></div>

  <p><br class="chapter" /></p>

  <p class="normal1">Petersburglu büyük yazar bundan sonra İstanbul’u almak için sebepler sıralıyor, şehrin Türk boyunduruğundan kurtarılması yönünde dil döküyordu ama bundan sonrası Leyla’nın pek ilgisini çekmedi. Dostoyevski’nin satırları bir bakıma gururunu okşamıştı. Çünkü onun da söylediği gibi, Rusya sıcak denizlere sadece kendi evinin önünden geçerek gidebiliyordu. Onun özel kıyısına, lacivert suları seyrettiği rıhtıma sürünecekmiş gibi geçiyorlardı. Ama bu kıvancın yanı sıra içten içe bir üzüntü hissetmedi de değil. Çünkü Dostoyevski gibi insan vicdanının temsilcisi olan bir yazar bile başkalarının mülküne göz dikiyorsa, sıradan insanların yaptığı şeyler nasıl kınanabilirdi? Belki Türklerin de buralı olmadığını, Orta Asya’dan gelip İstanbul’u aldıklarını söylemek istiyordu ama tarihte herkesi yerli yerine gönderecek olsak Manhattan adasını Kızılderililere, Avrupa’da birçok ülkeyi Etrükslere vermek gerekirdi. Bunun içinden çıkılamazdı ki.</p>

  <p class="normal1">Boğaz’ı almak isteyenler arasında sadece Dostoyevski de yoktu. Ne zaman yabancı kitapları karıştırsa, karşısına hemen İstanbul’u ve Boğaz’ı zaptetme istekleri çıkıyordu. Ne ilginç bir istekti bu böyle. Aynı zamanda Leyla için çok da tuhaftı. Çünkü bütün dünya, onun çocukluğunu geçirdiği, balık tuttuğu, geçen gemileri seyrettiği özel kıyısı, evinin önü için savaş veriyordu.</p>

  <p class="normal1">Uykuya dalmadan önce, “Barınak meselesi” diye düşündü. “Kahrolası barınak meselesi. Başımıza gelen acıların nedeni bu.”</p>
</body>
</html>
