<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_14"><br class="calibre3" />
  <br class="calibre3" />
  13</h1>

  <p><br class="chapter" />
  <br class="chapter" /></p>

  <p class="normal1">Üst üste binmiş gibi görünen apartmanlar arasında bunalan Leyla Hanım, bir yandan mutsuzluk ve çaresizlik içinde kıvranırken bir yandan da hayatın, bu ileri yaşında önüne çıkardığı tuhaf gençleri tanımaya çalışıyordu.</p>

  <p class="normal1">Yalnız geçen ömrünün sarsılmaz ilkelerini bu evde uygulaması zordu çünkü tanımadığı insanlar arasındaydı.</p>

  <p class="normal1">İlk hafta, bu gergin ortamda ve gençlerin huysuzlukları arasında geçti. Aslında müzisyen oğlanların duruma pek aldırdıkları yoktu, zaten o evde yaşamıyor, akşamdan akşama müzik çalışmaya ve yemek yemeye geliyorlardı ama Roxy tam bir baş belasıydı. İlk tanışmalarındaki kadar sert olmasa da sanki Büyük Hanım ömründeki bütün aksiliklerin ve uğradığı bütün haksızlıkların simgesiymiş gibi onu durmadan iğneliyor, her haliyle gitmesini, evi terk etmesini ima ediyordu.</p>

  <p class="normal1">Büyük Hanım çok sabretmişti ama pire için yorgan yakan ailesinin meşhur inadına sahipti, ayrıca onuruna düşkün bir insandı, bu duruma daha fazla katlanmasının mümkün olmadığını anlamıştı.</p>

  <p class="normal1">Bu arada gençlerin müthiş bir para sıkıntısı içinde oldukları ortaya çıkmıştı. Evdeki eski buzdolabı bomboştu. Bazen yarım bir soğan, kurumuş küçük bir parça beyaz peynir ve buruşuk bir biberden başka bir şey olmuyordu. Akşamdan akşama makarna haşlayıp yiyorlar ve kötü besleniyorlardı. Aralarında geçen konuşmalardan, parasızlık derdinin her gün biraz daha bellerini büktüğünü de anlayabiliyordu Büyük Hanım.</p>

  <p class="normal1">Yine kulağına çalınan konuşmalardan, Yusuf’un gazeteden çok az bir maaş aldığını, müzik grubunun ise iş bulamadığını anlamıştı. Çocukların üstleri başları dökülüyor, evi pislik götürüyordu. Alafranga tuvaletin kapağı kopup kim bilir nerelere gitmiş, taşı kahverengiye kesmişti. Musluklar açıldığı zaman sinir bozucu bir flüt sesi gibi tek notada ötüyor, gece boyunca vınlıyordu.</p>

  <p class="normal1">Kısacası Büyük Hanım yoksullukla, pislikle, düşmanlıkla çevriliydi bu evde. Yusuf’un bu duruma aşırı derecede üzüldüğünü görüyor ve onu da kurtarmak için bir an önce gitmek istiyordu.</p>

  <p class="normal1">Bütün bu olumsuzluklara ek olarak hayatındaki en önemli unsurlardan birinin eksikliğini de hissediyordu. Seksen yıla yaklaşan ömründe ilk kez su kıyısında değildi. Suyun her biçimine alışıktı o ve bunlar yaşamının doğal bir parçasıydı. Su yalnız Boğaz’ın her an renk değiştiren akıntıları değildi. Bazen gece boyunca yağan yağmurdu, bazen manolya yapraklarının üstünde biriken damlalardı, bazen sabah çiyiydi, geçen şilepleri dev birer hayalete çeviren sisti, gümüş rengi bir buluttu, şebnemdi, kırağıydı, su buharıydı, kardı. Bazen de o eski yalıda bol bol akıtılan gözyaşıydı.</p>

  <p class="normal1">Leyla, kar yağdığı zaman Boğaz’ın camgöbeğine dönen akıntılarını çok sever, camın buharını eliyle silerek saatlerce dışarıyı seyrederdi. Kıyıya çekilmiş balıkçı kayıklarının üzerinde kar biriktiğini görmek, bazen aşırı güzellikten duyulan tuhaf bir huzursuzluğa kapılmasına neden oluyordu. Tuhaf bir aydınlıkla parlayan kış günlerindeki camgöbeği deniz, soluk kırmızı bir kayığın üzerindeki kar birikintisi, dalları beyaza kesmiş ve gelin gibi süslenmiş çam ağaçları, bacalardan tüten ince siyah odun dumanları, olağandışı bir manzara resminin içine girmiş gibi heyecanlandırırdı onu. Bazen de bahçeye çıkar, bileklerine kadar kara gömülerek ağzını açar, havada süzülen kar tanelerinin serin tadını dilinin üstünde hissettiği zaman yüreğinden bir sevinç yükselirdi. Böyle günlerde bahçe, ters çevirip salladığın zaman içinde karlar yağan cam küredeki masal kenti gibi görünürdü.</p>

  <p class="normal1">Şimdi bütün bunlar hayatından çıkıp gitmişti. Kendini şehrin merkezindeki betonarme binalar arasında kapana kısılmış gibi hissediyordu.</p>

  <p class="normal1">Bir akşam odasında oturur ve içinde bulunduğu duruma bir çare bulmaya çalışırken, salonda para yüzünden bir kavga koptuğunu duydu.</p>

  <p class="normal1">Anladığı kadarıyla aylardır kira ödememişlerdi, ev sahibi çıkmaları için baskı yapıyordu. Hiçbir çareleri kalmamıştı. <span class="ideitalik">Roxy and Other Animals</span> grubu iki festivalde çalmış, bir de yeraltı gece kulüplerinde birkaç program yapmıştı ama şu sıralarda ne iş bulabiliyorlar ne de para kazanabiliyorlardı. Roxy kendileri zaten zor geçinirken bir de yaşlı bir kadını başlarına bela ettiklerini söylüyordu.</p>

  <p class="normal1">Odasında bu konuşmaları dinleyen Büyük Hanım derin bir düşünceye daldı.</p>

  <p class="normal1">Yanında getirdiği ve bir zamanlar dolu olan ziynet kutusunda sadece iki parça kalmıştı: Elmaslı bir broş ve anneannesinin elmas yüzüğü. Bunlar da elinden gittiği zaman, hayatta hiçbir güvencesi ve deyim yerindeyse kefen parası bile kalmayacaktı. Bu durumda, iki parçadan birini çocuklara vermek doğru olur muydu? Aklı pek bu işe yatmıyor ve vermemesini söylüyordu ama Yusuf’un Roxy karşısında düştüğü evini geçindiremeyen erkek durumuna da çok üzülüyordu. Sonunda ne olursa olsun dedi ve yüzüğü alarak salona gitti. Konuşmaları hiç duymamıştı sanki.</p>

  <p class="normal1">“Yusuf” dedi, “senden bir ricam var. Yarın sabah Kapalıçarşı’ya gidebilir misin?”</p>

  <p class="normal1">Yusuf şaşkınlıkla onun yüzüne baktı, gidebileceğini söyledi. Herkes susmuş, Büyük Hanım’a bakıyordu.</p>

  <p class="normal1">“İyi” dedi Büyük Hanım, “orada Mihran Usta’nın oğlu Varujan var. Ona lütfen şunu götürüver. Kıymeti neyse verir.”</p>

  <p class="normal1">Masanın üstüne bir şey bıraktı ve odasına döndü. Şaşıran gençler masaya gidip baktıklarında, harika bir elmas yüzük gördüler. Mücevher konusunda bir bilgileri olmamasına rağmen, gördükleri yüzüğün değerli, eski ve çok kıymetli bir parça olduğunu sezebiliyorlardı.</p>

  <p class="normal1">Yıllarca aile ziynetlerini satın alan Mihran Usta ölmüştü ama Leyla Hanım bu geleneğin devam edeceğine ve şimdi oğlu Varujan’ın da imdada koşacağına emindi. Evden ayrılırken, elinde kalan son parçalan sakladığı işlemeli küçük ahşap kutuyu bavulun içine koymuştu. Bu yüzüğü satarak hem Yusuf’a borçlarını ödeyebilir hem de bir otele yerleşerek rahat etmeye çalışabilirdi. Dünyanın en rahatsız otelinin bile bu evden bin kat rahat olacağını biliyordu.</p>

  <p class="normal1">Büyük Hanım’ın yüzüğü masaya koyusu ve ondan önemsiz bir şeymiş gibi söz etmesi, Yusuf’u eski günlere götürmüştü. Büyük Hanım ona bir yasemin verdiği, meyve ikram ettiği, bayram harçlığı verdiği zamanlarda olduğu gibi bu sefer de müthiş bir zarafetle davranmış, çocuğun onurunu yaralamamaya dikkat etmişti. Sanki geçerken masaya bir mendil bırakıvermişti. Roxy olan biteni şaşkınlıkla izliyordu.</p>

  <p class="normal1">Ertesi gün Yusuf Kapalıçarşı’ya, Varujan Usta’ya gitti, Büyük Hanım’ın selamını söyledi ve bir tomar parayla eve döndü. Ömründe bu kadar çok parayı bir arada görmemiş, elinde tutmamıştı. Bir mucizeydi bu kadın.</p>

  <p class="normal1">Mucizenin etkisi akşam evde de görüldü. Yusuf yirmi milyar liradan fazla parayı verdiğinde Büyük Hanım teşekkür etti ve paranın yarısını ayırmasını istedi ondan. Yusuf on milyar lirayı ayırdı. Büyük Hanım bu parayı yine büyük bir incelikle, sıradan bir davranışmış ve bir tabak kiraz uzatırmış gibi Yusuf’a verdi.</p>

  <p class="normal1">“Bununla ihtiyaçlarınızı karşılayın!” deyiverdi.</p>

  <p class="normal1">“İyi ama...” diye itiraz etmeye yeltendi Yusuf ama gönülsüz yapıyordu bu işi. Paraya çok ama çok ihtiyaçları vardı, yoksa evden atılacaklardı. Leyla onu susturdu.</p>

  <p class="normal1">Bu işe en çok Roxy şaşırmıştı. Yusuf’un getirdiği yaşlı kadının birdenbire kurtarıcı haline dönüşmesi, hayattan ve insanlardan hiçbir iyilik beklemeyen Roxy’nin hayrete düşmesine ve belki de biraz utanmasına sebep olmuştu.</p>

  <p class="normal1">On milyar liraya o kadar sevindi ki Roxy, Büyük Hanım’ın odasına gidip teşekkür etmek istedi ama kendisini çok zorlamasına rağmen yapamadı. Bu davranış, gözüne bir çıkarcılık ve riyakârlık gibi görünüyordu. Bütün gece yaşlı kadın üzerine düşündü. Kendi ailesinin yaşlılarına hiç benzemiyordu. Davranışları, dimdik duruşu, sesi ve özellikle de insanı delip geçen dikkatli bakışları çok ilginçti. Kadının, daha önce tanıdığı hiçbir kişiye benzemediği sonucuna vardı. Onda sanki, Almanlardan bir şey vardı. Duisburg sokaklarında yürüse kimse onun Türk olduğuna ihtimal veremezdi, Almanlar gibi dik duruyor ve üstüne giydiği hiçbir giysiyi buruşturmuyordu.</p>

  <p class="normal1">Ertesi akşam, Roxy’yi daha da çok şaşırtan bir şey oldu. Evin salonunda oturuyorlardı. Ellerine geçen parayla küçük bir ziyafet hazırlamışlardı. Bir ara söz dönüp dolaşıp müziğe geldi. Roxy yeni bir şarkı yapıyor ve bunun hit olacağına inanıyordu. Melodiyi mırıldandı. Basit bir melodi tekrarı üzerine, yeni yazdığı sözleri söyleyecekti. Arkadaşı orgda melodinin akorlarını çıkarmaya uğraşıyor, deneyip duruyordu. Bir akora takıldı, üç beş denemeden sonra arkadaşlarına, “Burada ne alalım moruk?” diye seslendi. Bir türlü hangi akoru basması gerektiğini bulamıyordu. Bu sırada içeriden, “Mi minör” diye bir ses duyuldu. “Daha sonra da la majör.”</p>

  <p class="normal1">Şaşkınlıktan donakaldılar. Ses yaşlı kadının odasından geliyordu. Çocuk önce mi minör, sonra da la majör basınca Leyla’nın söylediklerinin doğru olduğunu gördüler.</p>

  <p class="normal1">Ortalığı bir sessizlik kapladı. Bir süre sonra Roxy melodiye devam etti. Org çalan çocuk bu sefer susmayı ve beklemeyi tercih ediyor gibiydi. Hiçbir şey yapmıyordu. Roxy bir kez daha tekrar etti, sonra bir kez daha. Sanki hepsi odadaki Büyük Hanım’a sesleniyor ve bir kez daha aynı şeyi yapmasını istiyorlardı. Odadan yine bir ses yükseldi: “Eksik yedili.”</p>

  <p class="normal1">Çocuklar birbirine baktı. Böyle bir akor bilmiyorlardı. Odadan bir kez daha ve “<span class="ideitalik">Diminish</span>” diyen bir ses duyuldu.</p>

  <p class="normal1">Org çalan çocuk, “Bu akoru bilmiyorum!” dedi.</p>

  <p class="normal1">Sonra hepsinin şaşkın bakışları altında yaşlı kadın odasından çıktı, dimdik yürüyerek orgun başına geldi, çocuğun kendisine gösterdiği tabureye oturdu ve klavyede <span class="ideitalik">diminish</span> yani eksik yedili akoru bastı. Sonra biraz önce Roxy’nin söylediği melodiyi çalarak akorları arka arkaya sıraladı. Parmakları klavyede inanılmaz bir sağlamlıkla dolaşıyor, hem güçlü hem de kadife gibi bir müzikalite yaratıyordu. Leyla’nın bu müzikaliteye ulaşması hiç de kolay olmamıştı doğrusu. Frauleine Anneliese’nin “<span class="ideitalik">Toucher, mein junges Fraulein</span>. Anladınız mı? Piyanoda <span class="ideitalik">toucher</span> her şeydir” diye tekrarlamaları hâlâ kulaklarındaydı.</p>

  <p class="normal1">Çocuklar zevkten kendilerinden geçmek üzerelerdi. Hayatlarında böyle bir şey görmemişlerdi.</p>

  <p class="normal1">Yusuf ise içten içe seviniyor ve sanki, “Bakın, ben size demedim mi? Büyük Hanım her şeyi bilir” diye kendine övünme payı çıkarıyordu.</p>

  <p class="normal1">Roxy yerinden kalktı, orgun yanına geldi ve duyulur duyulmaz bir sesle, “Teşekkür ederim!” dedi. “Harika piyano çalıyorsunuz!”</p>

  <p class="normal1">Leyla o akşam odasına çekildikten sonra, kendinden memnun bir biçimde herkesin ona derin bir saygı göstermeye başladığını düşündü. Gözle görülür bir değişiklik olmuş ve genç çocuklar neredeyse önünde eğilecek hale gelmişlerdi. Bu etkide paranın rolü daha küçüktü ona göre. Esas saygıyı piyano eğitimi sağlamıştı.</p>

  <p class="normal1">Bu çocukların neredeyse hiç eğitilmemiş olduklarını görüyordu. Ne bilgi ne kültür ne de toplum içinde davranış kuralları. Öylesine büyümüş gitmişlerdi işte. Buna hayret ediyordu.</p>

  <p class="normal1">Kendisini eğitmek için gelen hocaları hatırladı. Piyano etüdleri, Fransızca fiil çekimleri, Shelley, Blake, Wordsworth, Tennyson şiirleri, Almanca Goethe ve Wilhelm Meister hayatının olmazsa olmaz parçalarıydı.</p>

  <p class="normal1">Eğer babasıyla birlikte büyüseydi büyük bir olasılıkla ana dili İngilizce olurdu ama şimdi Almanca düşünüyor ve rüyalarını bazen Fransızca görüyordu. Babasının dili bunlardan sonra geliyordu.</p>
</body>
</html>
