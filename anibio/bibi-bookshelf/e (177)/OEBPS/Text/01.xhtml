<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta"><i>Saat Beş Ekspresi</i></p>

<p class="bosluk2"></p>

<p class="orta"><i>1</i></p>

<p class="n">Yürüyor, yürüyor ve “Sonsuz Anı”<a id="dn1" href="../Text/dn.xhtml#d1">[1]</a> ilahisini söylüyorlardı. Onlar sustuğunda adımları, atlar ve rüzgârın esintisi aynı melodiyi tekrarlıyordu sanki.</p>

<p>Yoldan geçenler saygıyla selam durup çelenkleri sayıyor, haç çıkartıyordu. Meraklılar tören alayına katılıyor, “Kimin cenazesi?” diye soruyordu. “Jivago’nun” oluyordu yanıt. “Demek o adamın, ha. Şimdi anlaşıldı.” “Adamın değil, kadının.” “Olsun. Huzur içinde yatsın. Büyük bir tören.”</p>

<p>O son an geldi, sayılı anlar, geri dönüşü olmayan.</p>

<p>“Tanrının yarattığı toprak ve onu dolduran her şey, üstünde yaşayan bütün canlılar” diye başladı papaz ve istavroz hareketiyle tabutun içine, Marya Nikolayevna’nın üstüne bir avuç toprak attı. “Doğruların Ruhu” ilahisini söylemeye başladılar. Tuhaf bir telaş sardı insanları. Tabutu kapadılar, kapağı çivilediler ve aşağı indirmeye koyuldular. Dört küreğin acele hareketlerle tabutun üzerine attığı toprak trampet sesi çıkarıyordu önce. Sonra bir tümsek oluştu orada. On yaşlarında küçük bir erkek çocuk çıktı bu tümseğin üzerine.</p>

<p>Genellikle, önemli cenazelerin sonlarına doğru ortaya çıkan uyuşuk ve duygusuz ruh hali içinde, çocuğun, annesinin mezarı başında bir şeyler söylemek istediği sanılabilirdi.</p>

<p>Çocuk başını kaldırıp sonbahara bürünmüş düzlüklere ve manastıra boş bir bakış attı. Kalkık burunlu yüzünü buruşturdu. Boynunu ileri uzattı. Böyle bir kurt yavrusu olsa herkes, uluyacağından emin olurdu. Oysa çocuk, yüzünü elleriyle kapadı ve hıçkıra hıçkıra ağlamaya başladı. O sırada ortaya çıkan bulut, soğuk bir sağanağın ıslak darbeleriyle çocuğun ellerini ve yüzünü kamçılamaya başladı.</p>

<p>Mezara, dar kolları sıvanmış siyah elbiseli bir adam yanaştı. Ölen kadının kardeşi, ağlayan çocuğun dayısı, kendi isteğiyle papazlığı bırakmış Nikolay Nikolayeviç Vedenyapin’di. Çocuğun yanına geldi ve elinden tuttu. Birlikte mezarlıktan ayrıldılar.</p>

<p class="orta">2</p>

<p class="n">Geceyi, dayının eski tanıdıkları sayesinde Manastır odalarından birinde geçirdiler. Kutsal Pokrov Bayramı’nın arifesiydi. Ertesi gün uzağa, güneye, ilerici bölgesel gazetelerden birinde Papaz Nikolay’ın çalıştığı Volga bölgesi şehirlerinden birine gideceklerdi. Tren biletleri alınmıştı, eşyaları toplanmış ve odanın bir köşesine konmuştu. Rüzgâr, manastıra komşu istasyondan, manevra yapan trenlerin ağlamaklı siren seslerini onlara ulaştırıyordu.</p>

<p>Akşama doğru hava iyice soğudu. Odanın toprak hizasındaki iki penceresi, etrafına sarı akasyalar ekili, özensiz bahçeye, donmuş su birikintileriyle kaplı yola ve gündüz Marya Nikolayevna’yı gömdükleri mezarlığın sonuna bakıyordu. Bahçe çoraklaşmıştı, soğuktan renkleri kararıp kâğıda dönmüş birkaç sıra lahanadan başka bir şey yoktu. Rüzgâr estiğinde, akasya öbekleri çılgınca daireler çizerek sallanıyor, yola doğru eğiliyordu.</p>

<p>Geceleyin camın tıkırtısı Yura’yı uyandırdı. Karanlık oda, olağanüstü beyaz, gizemli bir ışıkla aydınlanmıştı. Yura, üzerinde yalnızca gömleğiyle pencereye koştu ve yüzünü soğuk cama yapıştırdı.</p>

<p>Camın ardında ne yol ne mezarlık ne de bahçe vardı. Dışarda fırtına kopuyor, havada karlar uçuşuyordu. Fırtınanın korkunçluğunun da bilinciyle, sanki Yura’yı fark etmiş de varlığıyla onu korkutmanın keyfini çıkartıyor diye düşünmek mümkündü. Islıklar çalıyor, uğulduyor, yapabileceği ne varsa ortaya dökerek Yura’nın dikkatini çekmeye uğraşıyordu. Gökyüzünden birbiri ardına düşen kar yumakları, yeri gittikçe kalınlaşan beyaz bir örtü gibi kaplıyordu. Yeryüzünde, hiçbir şeyin alt edemeyeceği kar fırtınası vardı sadece.</p>

<p>Yura camdan ayrıldığında ilk isteği bir şeyler yapabilmek için giyinip sokağa fırlamaktı. Harekete’ geçmezse kilisenin lahanaları kar altında kalacak ve bir daha topraktan çıkartamayacaklardı. Annesi gittikçe artan kar yığınlarının altında toprağın daha da derinlerine gidecek, Yura’dan daha çok uzaklaşacaktı.</p>

<p>Düşünceleri gene gözyaşlarıyla son buldu. Dayısı uyandı ve ona İsa’dan söz ederek sakinleştirmeye çalıştı. Sonra esnemeye başladı, camın kenarına gidip düşüncelere daldı. Ardından giyinmeye koyuldular. Hava ağarmaya başlamıştı.</p>

<p class="orta">3</p>

<p class="n">Annesinin sağlığında, Yura, babasının çoktan onları terk ettiğini, Sibirya’nın değişik kentlerinde ve yurtdışında âlemlere daldığını, ailenin milyonlarını kendi sefasına çar çur ettiğini bilmiyordu. Yura’ya söylenen babasının Petersburg’a büyük panayırlara, daha çok da İrbit’e gittiğiydi.</p>

<p>Daha sonra, zaten hep rahatsızlıkları olan annesi ince hastalığa yakalandı. Tedavi için Fransa’nın güneyine ve iki kere Yura’yı da yanında götürdüğü Kuzey İtalya’ya gidip gelmeye başladı. Böylelikle Yura’nın çocukluk yılları, çoğunlukla sürekli değişen yabancıların kucaklarında bir bilmece gibi geçti. Bu değişikliklere alışmıştı, sürekli düzensiz olan yaşamında babasının yokluğu onu şaşırtmıyordu.</p>

<p>Henüz çok küçükken taşıdığı soyadının, birbirinden farklı pek çok şeyin de adı olduğunu fark etmişti.</p>

<p>Jivago Fabrikası, Jivago Bankası, Jivago Evleri, Jivago Kravat iğneleri, hatta Romovaya Baba’ya<a id="dn2" href="../Text/dn.xhtml#d2">[2]</a> benzeyen yuvarlak Jivago Kekleri bile vardı. O sıralar Moskova’da arabacıya “Jivagolara” demek, “uzak diyarlara gideceğim” demekle aynı şeydi. Arabacı kızağıyla sizi masal diyarına götürürdü. Huzur dolu bir park sarıp sarmalardı sizi. Çamların ezgi mırıldanan dallarına kargaların konmasıyla çiğ damlaları dökülürdü. Kargaların ağaç dallarının çıtırtısına benzer bağrışları ortalığı sarardı. Yolun karşısındaki yeni evin oradan cins köpekler koşuşturmaya başlardı. Orada ışıkları yakarlardı. Akşam olurdu.</p>
<p>Birden her şey uçup gidiverdi ellerinden. Yoksul düşmüşlerdi artık.</p>

<p class="orta">4</p>

<p class="n">1903 yılının yazıydı. Yura ve dayısı üstü kapalı bir at arabasında Duplyanka tarlalarında ilerleyerek, sanatseverlerin büyük koruyucusu, iplik fabrikası sahibi Kologrivov’un malikânesine gidiyorlardı. Orada pek çok konuda bilgili olmasıyla ünlenen öğretmen İvan İvanoviç Voskoboynikov’la görüşeceklerdi.</p>

<p>Kazanskaya yortusuydu. Aynı zamanda da hasat zamanıydı. Belki öğle saati olduğundan, belki de bayramdan ötürü ortalıklarda kimse görünmüyordu. Güneş, yarısı tıraş edilmiş mahkûm enseleri görüntüsündeki tarlaların ekili kısımlarını kavuruyordu.</p>

<p>Kuşlar tarlaların üstünde daireler çizerek uçuyordu. Başakları eğilmiş buğdaylar bu dingin havada gergin tel gibi dimdik duruyordu. Yolun uzağından uzun süre bakıldığında, ufuk çizgisinde dolaşıp birtakım notlar alan ziraatçı figürlerini andırıyordu.</p>

<p>“Peki bunlar” diye sordu Nikolay Nikolayeviç yayınevinde vasıfsız işçi olarak çalışan ve aynı zamanda bekçilik yapan Pavel’e. Arabacı yerinde bacak bacak üstüne atıp yan oturmuştu Pavel, bu duruşuyla gerçekten arabacı olmadığını, hak ettiği gibi tanımlanmadığını göstermek istiyordu. “Bunlar kimin? Efendinin mi, köylülerin mi?”</p>

<p>“Bunlar efendinin” diye yanıtladı Pavel ve bir sigara yaktı. Sürmeye devam ediyordu, uzun bir suskunluktan sonra kırbacının ucuyla diğer tarafı gösterip: “Bunlar bizim” dedi.</p>

<p>“Ne o, uyudunuz mu?” diyerek dikkatini, sürekli basınç göstergesini kontrol eden makinist gibi yan gözle baktığı atlara, onların kuyruk ve sağrılarına çevirdi. Atlar, dünyadaki diğer atlar gibi arabayı çekiyorlardı. Yani, çekici olan birinci at doğuştan onda olmayan kurnazlıktan uzak dürüstçe koşuyor, ikinci at ise bu işten anlamayan birisinin bile kolayca fark edebileceği gibi, her sekmesinde harekete geçirdiği çıngıraklarının sesinde, dizginleri çekili dans eder gibi ilerliyordu.</p>

<p>Nikolay Nikolayeviç, toprak sorunlarıyla ilgili yazdığı kitabı, ağırlaşan sansür uygulamaları nedeniyle, yayınevinin ricasıyla tekrar gözden geçirmesi için Voskoboynikov’a götürüyordu.</p>

<p>“Buralarda insanlar çığırından çıkmış” dedi Nikolay Nikolayeviç Pavel’e. “Pankovski taraflarında bir tüccarın boğazını kesmişler, Zemski’nin harasını yakmışlar. Sen ne düşünüyorsun? Sizin köyde neler konuşuluyor bu işler için?”</p>

<p>Pavel’in bu konulara bakışı, Voskoboynikov’un ölmek üzere olan toprak reformu hakkındaki görüşleri karşısında sansürün tutumundan daha da acıklıydı.</p>

<p>“Ne diyecekler ki? Halk denetimden çıktı. Şımarıklık, diyorlar. Bizim insanlardan ne olabilir ki? Eline fırsat geçmeye görsün, birbirlerini yerler, Yüce Tanrım. Deh, uyudunuz mu?”</p>

<p>Bu, dayı yeğenin birlikte Duplyanka’ya ikinci gidişleriydi. Yura, yolu hatırladığını sanıyordu. Tarlaların genişleyip sınırlarının ormana ulaştığı noktada, yolun sağa doğru kıvrılacağını ve dönemeci geçtikten birkaç dakika sonra Kologrivov’un uzakta ırmağı ve demiryolunu gören on verstlik arazisinin karşılarına çıkacağını düşünüyordu. Oysa yanılmıştı. Tarlalar birbiri ardına devam ediyor ve onları ormanlar kucaklamaya devam ediyordu. Bu manzara huzur veriyordu. İnsan hayallere dalmak, geleceği düşünmek istiyordu.</p>

<p>Nikolay Nikolayeviç kendine ün kazandıran kitaplardan hiçbirini yazmamıştı daha. Yalnızca düşünceleri olgunlaşmıştı. Yazacağı zamanın yaklaştığını henüz bilmiyordu.</p>

<p>Kısa bir süre sonra, zamanın edebiyatçıları, üniversite profesörleri ve devrim filozofları arasında, onların işledikleri konular hakkında kafa yormuş ama kullandıkları terimler dışında bu insanlarla ortak bir yanı olmayan biri ortaya çıkacaktı.</p>

<p>Bu insanların tümü herhangi bir dogmaya sığınıyor, sözcükler ve sorunların görünür yanlarıyla yetiniyorlardı. Oysa rahip Nikolay, Tolstoy’un yolundan geçerek devrimciliğini öğrenmiş ve her zaman ileriye yönelmiş eski din adamıydı. Coşkun gerçekçi düşüncelerin yokluğunu hissediyordu. Geliştikçe, gerçekten farklı bir yol çizecek ve yeryüzünde bir şeyleri daha iyi hale getirebilecek, çakan şimşeğin ışığı ya da peşi sıra gelen gök gürültüsünün sesi gibi bebeklerin, cahillerin bile farkına varabileceği fikirler olmalıydı. Yeniliklere açtı.</p>

<p>Yura dayısıyla olmaktan hoşlanırdı. Annesine benziyordu. Annesi gibi açık fikirli, sıra dışı şeylere karşı bile önyargısı olmayan bir insandı. Dayısı da, annesi gibi bütün canlıları eşit gören soylu duygulara sahipti. O da her şeyi bir görüşte anlar ve düşüncelerini, canlılıklarını yitirmeden en özgün hallerinde, aklına ilk geldiği şekliyle ifade edebilirdi.</p>

<p>Dayısının onu Duplyanka’ya beraberinde götürmesinden hoşnuttu. Çok güzel bir yerdi orası. Oradaki hoş manzara, sık sık birlikte yürüyüşe çıktıkları doğa tutkunu annesini anımsatıyordu ona. Bunların dışında Nika Dudorov’la tekrar karşılaşacak olmaktan da mutluydu. Bu Voskoboynikov’un yanında yaşayan, muhtemelen iki yaş daha büyük olması nedeniyle kendisini biraz küçük gören, merhabalaştığında karşısındakinin elini aşağıya doğru sertçe çekerek sıkan ve saçları alnına dökülerek yüzünün yarısını kapatacak şekilde kafasını öne eğen bir öğrenciydi.</p>

<p class="orta">5</p>

<p class="n">“Yoksulluk sorununun can damarı” diye düzeltilmiş el yazmalarını okumayı sürdürdü Nikolay Nikolayeviç. “Bence, ‘özü’ demek daha iyi olacak” dedi İvan İvanoviç ve kâğıt üzerinde gerekli düzeltmeyi yaptı. Camlı taraçada yarı karanlıkta çalışıyorlardı. Ortalıkta dağınık duran çeşitli bahçe aletleri, kovalar göze çarpıyordu. Kırık bir sandalyenin arkasına yağmurluk atılmıştı. Köşede her tarafı kurumuş çamurla kaplı bataklık çizmeleri duruyordu.</p>

<p>“Ölüm ve doğum oranları arasındaki İstatistikler” diye okumayı sürdürdü Nikolay Nikolayeviç.</p>

<p>“ ‘Sözü edilen yıl içindeki’ diye ekleyelim” diyerek düzeltme yaptı İvan İvanoviç.</p>

<p>Taraçada hafif bir rüzgâr esti. Kâğıtların üzerine, uçmasınlar diye granit taş parçaları koymuşlardı. İşlerini tamamladıklarında Nikolay Nikolayeviç eve dönmek üzere toparlanmaya başladı.</p>

<p>“Sağanak geliyor. Yola koyulmamız gerek.”</p>

<p>“Aklınızdan bile geçirmeyin. Daha çay içeceğiz.”</p>

<p>“Akşam olmadan mutlaka şehirde olmalıyım.”</p>

<p>“Hiç yararı yok. İtiraz duymak istemiyorum.”</p>

<p>Bahçeden semaverin dumanı geliyor, çay kokusu, tütün ve ot kokusunu bastırıyordu. İçeriden kaymak, yemiş ve küçük börekler taşıdılar masaya. Tam o sırada, Pavel’in nehre yüzmeye gittiği ve atları da yanında götürdüğü haberi geldi. Nikolay Nikolayeviç’in durumu kabullenmekten başka şansı kalmadı.</p>

<p>“Çay hazırlanana kadar, nehir ağzına gidip oturalım” diye önerdi İvan İvanoviç.</p>

<p>İvan İvanoviç, iplik zengini Kologrivov’la dostluğu nedeniyle, tüccarın kâhyasının yaşadığı evin iki odasını kullanıyordu. Ev, yarım daire biçimli eski iki tarafı ağaçlarla kaplı yolun başında, asıl parkın ıssız bir köşesindeydi, önü kendi bahçesine açılıyordu. Ağaçlı yolu şimdilerde sık otlar kaplamıştı. Artık buradan pek gelip geçen olmuyor, yol sadece toprak ve yapı artıklarının nehir ağzında kuru çöp yığınlarının toplandığı yere taşınması için kullanılıyordu. İleri görüşlü, milyoner, devrimci görüşleri paylaşan Kologrivov, o sıralar karısıyla yurtdışındaydı. Malikânede kızları Nadya ile Lipa, dadıları ve birkaç hizmetliyle yaşıyordu yalnızca.</p>

<p>Kâhyanın bahçesi, içinde havuzlar, göletler ve asıl evin bulunduğu büyük parktan sık çalılarla ayrılmıştı. İvan İvanoviç ve Nikolay Nikolayeviç çitin etrafını dışardan dolandılar. Onlar yürüdükçe, çalılarda oynaşan serçe grupları önlerinden aynı ritim ve aralıklarla havalanıyordu. Yol onların düzenli sesleriyle dolmuştu. İvan İvanoviç ve Nikolay Nikolayeviç’in önü sıra çit boyundaki borudan su akıyordu.</p>

<p>Seraların, bahçıvan evinin ve ne olduğu anlaşılmayan taş yığınlarının önünden geçtiler. Bilim ve edebiyat alanlarındaki yeni genç seslerden söz açılmıştı.</p>

<p>“Yetenekli insanlar çıkıyor ortaya” dedi Nikolay Nikolayeviç. “Şimdilerde ortalıkta çok fazla dernek ve birlik var. İnanılan ister Solovyev, ister Kant, ister Marx olsun, sürü yaklaşımının her türlüsü beceriksizliğe sığınmaktır. Gerçek tek başına, ona gerektiği kadar değer vermeyenlerden kendini soyutlayarak aranır yalnızca. Yeryüzünde sadakate değer bir şey var mı? Böyle şeyler o kadar az ki. Bence bağlı kalınacak şey ölümsüzlüktür. Çünkü bu, yaşamın biraz daha güçlü diğer adıdır. Ölümsüzlüğe inanmalı, İsa’nın yolundan ayrılmamalı!</p>

<p>Ah, zavallım yüzünüzü buruşturuyorsunuz. Gene bir şeycik anlamadınız.”</p>

<p>“Hımm” diye homurdandı İvan İvanoviç. Onu Lincoln döneminin Amerikalılarına benzeten tarzda sakalı vardı. Uzun boylu, zayıf bir adamdı. Sakalının ucunu eline aldı ve ağzına sokmaya çalıştı.</p>

<p>“Elbette susuyorum. Sizin de bildiğiniz gibi, bu konularda tamamen farklı düşünüyorum. Ha, bu arada, rahiplikten nasıl ayrıldığınızı anlatın. Çoktandır bunu sormak istiyorum. Korkmadınız ya? Sizi aforoz ettiler mi? Hı?”</p>

<p>“Neden konuyu değiştiriyorsunuz? Aslında, evet. Aforoz mu? Hayır, şimdi lanetleme yoluna gidilmiyor. Tatsız birtakım bir şeyler oldu, soruşturma devam ediyor. Örneğin, uzun süre devlet hizmetinde çalışamam. Başkente gitmem yasak. Ama bunlar saçma sapan şeyler. Biz asıl konumuza dönelim. İsa’ya inanmak gerektiğini söyledim. Şimdi bunu açıklayayım. Anlamıyorsunuz, ateist de olabilirsiniz, Tanrı var mı yok mu, varsa neden var, bilemeyebilirsiniz. Bununla beraber, insanın doğada değil de tarihte yaşadığını bilirsiniz. Bugünkü anlayışa göre tarih İsa tarafından oluşturulmuştur. <i>Kutsal Kitap</i>’ta bunun açıklaması var. Peki nedir tarih? Bu yüzyıllar boyu ölümün gizemlerini araştıran çalışmaların ve gelecekte onu yenecek olan saptamaların bütünüdür. Matematiksel sonsuzluğun, elektromanyetik dalgaların keşfinin nedeni budur, bu nedenle senfoniler yazılabilmekte. Ancak bazı itici güçler olmadan bu hedefte ilerleyebilmek mümkün değil. Bunların ne olduğu da <i>Kutsal Kitap</i>’ta belirtilmiş. Ne mi onlar? Birincisi, yakınlarını sevmek. Bu, çıkış yolu arayan ve savurganlıkla dolu insan yüreğine en üst düzeyde yaşam enerjisi verir. Ardından çağdaş insanın, düşünce sisteminin temeli olan kişisel özgürlük anlayışı ve yaşamı feda edecek bir olgu olarak görmek, gelir. Bilmenizi isterim ki bunlar şimdiye kadar hâlâ olağanüstülüğünü koruyan yeni şeyler.</p>

<p>Eski dönemlerde böyle bir tarih anlayışı yoktu. O zamanlar, Caligula acımasızlığında, hükümdarların asla sorgulanmadığı kanlı savaşlar, işkenceler vardı. Bronz anıtların, mermer sütunların cansız gururu ve sonsuzluğu söz konusuydu. Asırlar ve nesiller boyunca insanlık ancak İsa’nın gelişinden sonra özgürce soluk alabildi. Ondan sonra kuşakların sürekliliği olabildi. İnsanlar sokaklarda duvar diplerinde ölüp gitmekten kurtuldu. Artık kendi tarihlerinde, ölümü alt etmeye adadıkları işlerinde ölüyorlar, kendilerini buna adamışlar. Of, ter içinde kaldım. Size laf anlatmak deveye hendek atlatmaktan beter!</p>

<p>“Metafizik bunlar, azizim. Doktor yasakladı bana bu konuları, midem kaldırmıyor da.”</p>

<p>“Anlaşıldı, anlaşıldı. Bırakalım bu konuları. Ne şanslısınız! Ne güzel bir manzaranız var ve gözünüzü alamıyorsunuz! Siz ise yaşıyorsunuz ama bir şey hissetmiyorsunuz.</p>

<p>Nehri seyretmek hüzün veriyordu. Güneş ışınlarının altında, demir bir yaprak gibi kıvrıla kıvrıla uzanıyordu. Birden suyun üstü hareketlendi. Atlar, arabalar, kadın ve erkeklerle tıka basa dolu bir sal karşı kıyıya geçiyordu.</p>

<p>“Saat daha beş” dedi İvan İvanoviç. “Görüyor musunuz Sızran Ekspresi. Saat 5’i birkaç dakika geçti mi, geçer buradan.”</p>

<p>Uzaklarda ova boyunca sağa sola sallana sallana gelen temiz sarı-mavi renkli trenin hız kestiğini gördüler. Bir anda durdu tren. Lokomotifin bacasından beyaz buharlar döne döne yükseliyordu. Kısa bir süre sonra acı siren sesi de ulaştı onlara.</p>

<p>“Garip” dedi Voskoboynikov. “Kötü bir şey var. Bataklığın ortasında durması için bir neden yok. Bir şey oldu. Hadi çayımızı içmeye gidelim.”</p>

<p class="orta">6</p>

<p class="n">Nika evde de, bahçede de yoktu. Yura, onun kendileriyle olmaktan sıkıldığı ve kendini arkadaş olarak denk görmediği için bir yerlere gizlendiğini düşündü. Dayısı ile İvan İvanoviç, Yura’yı evin etrafında aylak aylak dolaşmaya bırakıp, çalışmaya taraçaya geçmişlerdi.</p>

<p>Burası olağanüstü güzel bir yerdi! Sürekli olarak, sarıasma kuşunun üç tonda düzenli aralıklarla ötüşü işitiliyordu. Flütten yayılırmışçasına çıkan etkili sesinin her tarafa sinmesi için veriyordu sanki aralıkları. Havada asılı kalmış, insanın başını döndüren çiçek kokuları, sıcağın etkisiyle bahçedeki tarhlara yapışık gibiydi. Bütün bunlar nasıl da Antibes ve Bordighera’yı anımsatmıştı! Yura bir sağa, bir sola dolanıp duruyordu. Çimenlerin üstünden bir ses sanrısı geldi, annesi sesleniyordu. Kuş sesleri ve arı vızıltılarına uyumlu bir biçimde Yura’ya sesleniyordu. Annesinin onu bir yerlere çağırabileceğinin hayaliyle ürperdi.</p>

<p>Dere ağzına doğru ilerledi ve aşağı doğru yürümeye başladı. Kökleri kurumuş çalılarla kaplı dere ağzını kaplayan seyrek ağaçlı, bakımlı ormanın içinden ilerledi. Rüzgâr kesen ağaçlar, ölmüş haşarat kalıntıları nedeniyle burası nemli ve karanlıktı. Az çiçek vardı. Atkuyruğu otlarının boğumlu kamışları, kutsal metinlerdeki Mısır işi süslemeli asaları andırıyordu. Yura iyice hüzünlendi. İçinden ağlamak geliyordu. Dizüstü çöküp gözyaşlarına boğuldu.</p>

<p>“Yüce meleğim, kutsal koruyucum” diye dua etmeye başladı. “Aklımı koru, beni doğru yoldan ayırma, anneme iyi olduğumu söyle. Merak etmesin, her şey yolunda. Ölümden sonra hayat varsa Tanrım, annemi cennetine kabul et, orada doğrular meşale gibi parlar. Annem günahkâr olamayacak kadar iyi birisi. Koru onu, Tanrım, acı çekmesine engel ol. Anneciğim!” İç paralayan bir özlemle, sanki yeni kutsanmış azize gibi annesini gökyüzünden çağırıyordu. Daha fazla dayanamadı ve yere düştü. Bayılmıştı.</p>

<p>Baygınlığı fazla uzun sürmedi. Kendine geldiğinde dayısının yukarıdan seslendiğini işitti. Yanıtlayıp yukarı tırmanmaya başladı. Aniden, arkasında hiçbir iz bırakmadan kaybolan babası için, annesinin ona öğrettiği gibi, dua etmediğini anımsadı. Ne var ki baygınlık sonrası kendini çok iyi hissediyor, bu ruh halini kaybetmekten korkuyordu. Babası için daha sonra dua etmekte bir kötülük olmadığını düşündü. “Bekleyebilir, sabredecektir” diye düşündü. Yura onu hiç anımsamıyordu.</p>

<p class="orta">7</p>

<p class="n">Trende ikinci mevki bir kompartımanda lise iki öğrencisi Mişa Gordon<a id="dn3" href="../Text/dn.xhtml#d3">[3]</a> Orenburg’da avukatlık yapan babasıyla seyahat ediyordu. Mişa on bir yaşında, dalgın ifadeli, kocaman kara gözlü bir çocuktu. Babası Moskova’ya tayin olmuş, oğlanı da orada bir okula yazdırmışlardı. Annesi ile kız kardeşleri yaşayacakları evi hazırlamak üzere çoktan Moskova’ya gitmişlerdi. Çocuk babasıyla üç gündür trendeydi.</p>

<p>Güneş ışığında renklerini kaybetmiş bulutların önünden tarlalar, bozkırlar, şehir ve köyler, yani sanki bütün Rusya akıp gidiyordu. Yol boyunca atlı araba konvoyları uzanıyor, bir dönemeçten diğerine yük ve yolcularıyla mesafeleri katediyorlardı. Hızlı giden trenden bakıldığında, sanki bu arabalar gitmeden duruyor, atlar yerlerinde sayıyor gibi görünüyordu.</p>

<p>Tren büyük istasyonlarda durduğunda, yolcular çılgıncasına büfelere koşuşturuyordu. O sırada istasyon bahçesindeki ağaçların ardında batmakta olan güneş, yolcuların ayaklarına vuruyor ve vagonların tekerleklerini aydınlatıyordu. Yeryüzündeki bütün bu devinimlere tek tek bakıldığında amaçlı ve hesaplı oldukları görülüyor, geneldeyse yaşamın genel akışında oluşan hesapsız bir sarhoşluk insanları birbirine bağlıyordu. İnsanlar, bireysel düzeneklerinin dinamiğinde, çalışıp çabalıyordu. Bu düzeneği işleten çaba ve genel umursamazlık olmasa sistem çalışamazdı. Bu umursamazlık durumu; insanlığın birlikte var olduğu duygusunu besliyor, biçim değiştirişine olanak sağlıyor ve mutluluğun yalnızca bu dünyada değil, kimilerinin düşüncesine göre öbür dünyada, kimilerine göre tanrıya ulaşmakta, kimilerine göre de tarihsellikte veya başka bir şeyde olduğuna inanmaya zemin oluşturuyordu.</p>

<p>Mişa bu kuralın tamamen dışındaydı. Onun düşünce mekanizması kaygı üstüne kuruluydu ve aldırmazlık duygusu onu rahatlatmaz, hiçbir biçimde etkilemezdi. Bu özelliğini biliyordu. Pek çok defa bunun izlerini acı bir biçimde kendinde yakalamıştı. Bu durum onu üzüyordu. Kendini bildiğinden bu yana; elleri ayakları aynı olan, aynı dili konuşan, ortak alışkanlıkları olan insanlardan bu kadar farklı olması, pek çok konuda hoşlanılmayan ve sevilmeyen biri olması onu şaşırtmaya devam ediyordu. Diğerlerinden daha kötüyken, düzelmek ve daha iyi olabilmek için çaba sarf edilememesini bir türlü anlayamıyordu. Yahudi olmak ne demekti? Neden böyle bir ayrım vardı? Acıdan başka hiçbir şey vermeyen bu savunmasız tanım, nasıl haklı çıkartılabilinir ya da ödüllendirilirdi?</p>

<p>Bu soruları babasına yönelttiğinde, “bu düşüncelerin saçma olduğu ve böyle düşünmemesi gerektiği” yanıtını almıştı. Ne var ki babası, Mişa’ya onu bu derin düşüncelerden kurtaracak, sessizce kabul edebileceği farklı görüşler önerememişti.</p>

<p>Sonunda Mişa, anne ve babasını ayrı tutarak, zamanla neden oldukları bu karışıklığı düzeltmeye yeltenmeyen bütün yetişkinlere küstahça yaklaşmaya başladı. Büyüdüğünde her şeyi yoluna koyacağından emindi.</p>

<p>İşte şimdi de kimse babasına doğru yapmadığını söylemeye yeltenmemiş; delinin teki babasını sert bir biçimde itip vagonun kapısını açtığında ve tramplenden atlayan yüzücü gibi bir anda kendisini baş aşağı trenden attığında, treni durdurması için uyarmamıştı.</p>

<p>İmdat kolunun çalışacağına, Grigoriy Osipoviç’ten başka inanan çıkmamış, sonuçta da onun merhameti sonucu tren uzun süreli beklemeye başlamıştı.</p>

<p>Kimse bu duraklamanın nedenini tam olarak bilmiyordu. Birileri tren aniden durunca hava frenlerinin bozulduğunu söylüyor, diğerleri trenin durduğu yerdeki rampadan dolayı hareket edemediğini konuşuyor, üçüncü grupsa intihar eden adamın önemli biri olduğunu, bu nedenle zabıt tutulması için Kologrivov İstasyonu’ndan yetkililerin geleceğini öne sürüyordu. Onlara göre, makinist yardımcısının telgraf direğine çıkması da bu yüzdendi. Adamları getiren araba herhalde az sonra burada olurdu.</p>

<p>Vagonu yağlı kâğıda sarılı bozulmaya yüz tutmuş kızarmış tavuk ve hafif bir tuvalet kokusu ve bunları hissetmemek için yolcuların dökündükleri kolonya esansı sarmıştı. Petersburg’dan trene binen saçları ağarmış hanımlar, daha önce de yaptıkları gibi yüzlerini pudralayıp avuç içlerini mendilleriyle silmeyi sürdürüyor ve göğüsten gelen tiz sesleriyle sohbet ediyorlardı. Diğerleri gibi onlar da yağlı makyaj malzemelerinin lokomotifin çıkardığı dumanla karışması sonucu yanık tenli Çingenelere benzemişlerdi. Mantolarının altından omuzlarını yukarı kaldırmış, koridorun kalabalığını işve yapacakları bir yere dönüştürürcesine, Gordonlar’ın kompartımanın önlerinden geçtiklerinde, Mişa onların büzülmüş dudaklarından “Ah, bizim ne kadar farklı olduğumuzu söyleyin lütfen! Biz özeliz! Biz entelektüeliz! Ah, yapamayız!” diye fısıldadıklarını sanki işitmiş ya da öyle söylemeleri gerektiğini düşünmüştü.</p>

<p>İntihar eden adamın cesedi rayların kenarında otların üzerinde yatıyordu.</p>

<p>Adamdan akan kan sanki onun değilmiş de, yanına gelmiş birinden bulaşmış, öylesine oraya konmuş bir şey ya da kurumuş bir çamur lekesi ya da ıslak bir huş yaprağı gibi duruyordu. Cesedin çevresindeki meraklı ve acıyan kalabalık sürekli değişiyordu. Bakmaya gelenlerin yanı başında, ölenin yol arkadaşı olan görünüşü kibirli, göbekli, gömleği terden sırılsıklam olmuş bir avukat ifadesizce duruyordu. Sıcaktan baygın bir halde, elindeki şapkasını sallayarak serinlemeye çalışıyordu. Soruları doğru düzgün ağzını açmadan yanıtlıyor, konuşurken umarsızca omuzlarını silkiyordu. “Alkolik işte. Anlaşılmayacak ne var bunda? Ayyaşlığın tipik sonu” derken insanlara bir dönüp bakmıyordu bile.</p>

<p>Sırtında yün elbise, başında dantel başörtülü zayıf bir kadın iki ya da üç kere cesedin başına geldi. Bu, iki oğlu da makinist olan yaşlı dul Tverzina’ydı. İki geliniyle birlikte tren yolu görevlilerine verilen bedava biletle üçüncü mevkide seyahat ediyordu. Başörtülerini çene altından gevşek bağlamış gelinleri, baş rahibenin peşi sıra giden genç rahibeler gibi, kaynanalarının arkasında sessizce ilerliyorlardı. Onların bu görünümü kalabalıkta saygınlık uyandırıyor, yolu açmalarına neden oluyordu.</p>

<p>Tverzina’nın kocası bir tren kazasında diri diri yanmıştı. Cesede birkaç adım kala, kalabalığın arasından ölüyü görebileceği bir yerde durdu ve yaşadıkları ile bu olayı kıyaslarcasına iç çekti. Sanki “Herkesin yazgısı farklı” dedi. “Kimi Tanrı’nın iradesiyle ölür, kimi de böyle, zenginlikten yolunu şaşırıp kendi bulur sonunu.”</p>

<p>Trendeki bütün yolcular cesedin yanına gelip sonra yerlerine döndü. Herhangi bir şeyin kendilerine engel oluşturmasını istemez bir halleri vardı. Demiryoluna inmiş, küçük yürüyüşlerle uyuşukluklarını atıyor, çiçek toplayıp tempolu hareketler yapıyorlardı. Sanki bu talihsiz olay olmasaydı, böylesi güzel bir yer ortaya çıkmazdı gibi bir his vardı herkesin içinde. Bu çalılarla kaplı bataklık çayırıyla geniş nehrin, karşı kıyıdaki güzel konak ve kilisenin yeryüzünde var oluş nedeni bu olaydı.</p>

<p>Manzaranın bir parçası olan batmaktaki güneş bile son ışıklarıyla rayların üstündeki sahneyi ürkekçe parlatıyor, az ilerde otlayan sürüdeki ineğin bakışıyla insanları süzüyordu.</p>

<p>Mişa bütün bu olanlardan çok etkilenmişti. Hatta ilk başta duyduğu acıma hissi ve korkudan ağladı. Ölen adam, geride bıraktıkları uzun yol boyunca birkaç kez onların kompartımanına gelmiş, babası ve Mişa’yla sohbet etmişti. Ruhunu, vicdanı temiz olarak teslim edeceğinden, gizli saklı bir şeyi olmadığından söz etmiş, Grigoriy Osipoviç’e hukuksal bazı ayrıntıları, özellikle de hisse senetleri, miras konuları, iflas ve dolandırıcılıkla ilgili konuları sormuştu. Babasının açıklamaları karşısında “Demek öyle ha?” diye şaşırıyordu. “Sizin yaklaşımınız daha merhametli. Benim avukatım farklı şeyler söylüyor. O bu konulara daha karamsar bakıyor” diye yaşadıklarını anlatmıştı.</p>

<p>Her seferinde bu gergin adam yatıştığında, birinci mevkide birlikte seyahat ettiği avukatı kompartımana gelmiş ve onu trenin restoranına götürmüştü. Bu şişman, küstah görünüşlü, sinekkaydı tıraş olmuş, züppe kılıklı avukat, cesedin başında hiçbir şeye şaşkınlık ifadesi göstermeden duran adamdı. Ölen müvekkilinin huzursuzluğunda bir payı olduğu hissine kapılmamak pek de mümkün değildi.</p>

<p>Babası kompartımanlarına gelen adamın ünlü bir zengin ve saflık derecesinde iyi bir insan olduğunu söylemişti. Adam Mişa’nın yanlarında olmasından çekinmeden, Mişa’nın yaşıtı kendi oğlundan söz etmiş, ölen karısını, ailesini terk edip ikinci kez evlendiği kadını, onun da öldüğünü anlatmıştı. Konuşurken birden başka bir şey anımsıyor, korkudan yüzünün rengi atıyor, tuhaf şeyler söylemeye başlıyor, asıl neden söz ettiğini tamamen unutuyordu. Mişa’ya anlaşılması güç özel bir ilgi göstermişti. Bu belki de başkasına göstermek isteyip de gösteremediği ilgiydi. Tren büyük istasyonlarda durduğunda, birinci mevki bekleme salonlarına koşuyor, oradaki türlü çeşit oyun ve yerel süs eşyalarının satıldığı kitapçılardan aldığı şeyleri Mişa’ya armağan ediyordu. Durmadan içiyor ve üç aydır hiç uyumadığından şikâyet ediyordu. Biraz ayıldığında, normal bir insanın hayal bile edemeyeceği acılar çektiğini söylüyordu. Ölüme gitmeden az önce koşarak gene onların kompartımanına gelmiş, Grigoriy Osipoviç’i kolundan tutarak bir şeyler söylemek istemişti. Ancak bunu başaramamış ve vagon boşluğuna çıkarak kendini trenden aşağı atmıştı.</p>

<p>Mişa, ölen adamın ona verdiği son hediyeye bakıyordu. Bu, içinde çeşitli yarı değerli Ural taşları olan tahta bir kutuydu. Birden etrafta bir hareketlenme oldu. Rayların yanındaki yoldan bir araba trenin yanına gelmişti. Kafasında rozetli beresi olan sorgu hâkimi, doktor ve iki görevli arabadan indiler. Resmi tonda konuşmalar işitildi. Birtakım sorular sorup bir şeyler not ettiler. Görevli adamlar kondüktörlerle birlikte tümseğin üstünden toprakta sürükledikleri cesedi pek de kolay olmayarak taşıdılar. Kadının biri inlercesine ağlamaya başladı. Yolcuların trene binmesi söylendi. Düdük çaldı. Tren hareket etti.</p>

<p class="orta">8</p>

<p class="n">Nika “gene aynı terane!” diye düşünerek öfkeyle odanın içinde dört dönüyordu. Konukların sesi iyice yaklaşmıştı. Artık kaçacak durumu yoktu. Odada biri kendinin, diğeri Voskoboynikov’un iki karyola vardı. Biraz düşündü ve ikinci yatağa giriverdi.</p>

<p>Diğer odalarda kendini nasıl aradıklarını, ona seslendiklerini işitiyordu. Ortadan kaybolmasına şaşırmışlardı. Sonra onun bulunduğu yatak odasına girdiler. “Ne yapalım?” dedi Vedenyapin. “Sen çık, biraz dolaş Yura. Belki birazdan arkadaşın ortaya çıkar, oynarsınız.” Nika’yı yirmi dakika kadar o dar, rahatsız yerde tutup Moskova ve Petersburg’daki üniversite olaylarından konuştular. Sonunda taraçaya çıktılar. Nika, yavaşça camı açtı ve bahçeye atladı.</p>

<p>Kendini iyi hissetmiyordu, gece hiç uyuyamamıştı. On dördüncü yaşını sürüyordu. Küçük olmaktan bıkmıştı. Bütün gece gözünü kırpmamış hava ağarırken dışarı çıkmıştı. Yükselen güneşin ışıklarıyla bahçeyi çiyden ıslanmış ağaçların gölgesi dantel gibi sarmıştı. Gölgeler siyahtan çok, ıslak keçe gibi koyu gri renkteydi. Sabahın sarhoş edici hoş kokusunun kaynağı, toprağın üstünde küçük bir kızın parmaklarına benzeyen renk cümbüşünün nemli gölgeleriydi sanki.</p>

<p>Birden gümüş rengi cıva damlası, tıpkı otun üstündeki çiğ tanesi gibi, toprağa birkaç adım önüne düştü. Akmaya devam ediyordu ama toprak onu ememiyordu. Suyun akışı aniden yana doğru değişti ve gözden kayboldu. Bu bir taçlı yılandı. Nika ürperdi.</p>

<p>Tuhaf bir çocuktu. Heyecanlandığında yüksek sesle kendi kendine konuşurdu. Büyük düşüncelerin hayranı olan annesini taklit ederdi. “Yaşamak ne kadar güzel!” diye düşündü. “Peki ama neden her zaman acı çekiliyor? Elbette Tanrı var. Ve Tanrı varsa, O, benim. Her şeyi idare eden benim” diye düşünmeyi sürdürdü. Gövdesinden en tepesine kadar sallanmakta olan kavak ağacına baktı, titrek ağacın yaprakları sanki tenekeden kesilmiş gibiydi. “Şimdi buna emredeceğim” dedi. Bütün bedeni ve ruhuyla odaklanıp olağanüstü bir biçimde gücünü toplayarak ağacın durmasını diledi ve içinden “kımıldama!” diye haykırdı. Kavağın sallanması, Nika’nın sözünü dinlemişçesine tam da o anda, durdu. Nika mutlulukla güldü ve uçar gibi nehre yüzmeye gitti.</p>

<p>Nika’nın babası Dementiy Dudorov teröristti. Aldığı idam cezası Çar tarafından sürgüne çevrilmişti. Annesinin soyu Gürcistan prenslerine dayanmaktaydı. Oldukça genç, güzel ve biraz tuhaf bir kadındı. Her zaman uğraşacak garip bir şey bulur; isyanlar, asiler, uçuk teoriler, ünlü artistler, bir türlü başarılı olamamış zavallı insanlar ilgisini çekerdi. Nika’ya tapardı. Oğlunun tam adı İnnokentiy’den yola çıkarak, anlamlı anlamsız takma adlar uydururdu. Bir keresinde Nika’yı akrabalarına göstermek üzere Tiflis’e götürmüştü. Nika orada en çok, kaldıkları evin bahçesindeki bir ağaçtan etkilenmişti. Çok büyük bir tropikal bitkiydi bu. Filkulağına benzeyen yapraklarıyla bahçeyi güneyin sıcak gökyüzünden koruyordu. Nika bir türlü bunun hayvan değil de bitki olmasını kabullenememişti.</p>

<p>Nika’nın babasının kötü şöhretli soyadını taşıması tehlikeliydi. Bu konuda annesinin onayını alan Voskoboynikov, Nika’nın annesinin soyadını taşımasına izin verilmesi için Çar’a bir dilekçe yazmaya hazırlanıyordu.</p>

<p>Yatağın altına saklanmış, dünyada olup biten her şeye dertlenirken aklında bu konu da vardı. Bu Voskoboynikov da kim oluyordu da onun yaşamına böyle karışabiliyordu? Hepsine günlerini gösterecekti! Ya Nadya’ya ne demeli? On beş yaşında diye her şeye burnunu sokabilir, Nika’ya çocukmuş gibi davranabilir miydi yani? O da görecekti gününü. “Ondan nefret ediyorum, diye tekrarladı birkaç kez kendi kendine. “Öldüreceğim onu! Gel kayıkla gezelim diyeceğim ve boğacağım.” Annesi başka bir âlemdi. Giderken Voskoboynikov’a ve Nika’ya yalan atmıştı hiç şüphesiz. Kafkasya’ya filan gittiği yoktu. Herhalde ilk istasyonda trenden inip yönünü kuzeye çevirmiş ve Petersburg’a öğrencilerle beraber polise ateş açmaya gitmişti. Nika ise bu aptal çukurda yaşarken çürümeye mahkûmdu. Ama hayır, hepsinin üstesinden gelecekti. Nadya’yı boğup öldürecek, liseyi bırakacak, kaçıp babasının yanına Sibirya’ya gidecekti.</p>

<p>Gölün etrafı nilüferlere kaplıydı. Sandal hafif salınımlarla bu çiçek yığınlarının arasından ilerliyordu. Sandalın geçtiği yerde, gölün suyu, üçgen kesilmiş karpuz dilimi gibi ortaya çıkıyordu.</p>

<p>Nika ile Nadya nilüfer toplamaya koyuldular. Her ikisi de inatla kopmayan, lastik gibi uzayan aynı sapı koparmaya çalışıyordu. Ama çiçeğin kökü onları aşağı çekiyordu. Kafaları birbirine çarptı, sandal kıyıya doğru hamle yaptı. Buradaki çiçeklerin sapları iyice birbirine girmişti ve daha kısaydı. Ortaları yumurta sarısı, beyaz kırmızı çizgili nilüferler suyun üstünde sabit durmuyor, onlar uzandıkça suya batıp çıkıyordu.</p>

<p>Nadya ve Nika toplamaya devam ettiler. İkisi de tamamen suya sarktıklarından kayık yan yatmıştı. “Öğrencilikten bıktım artık” dedi Nika. Hayata atılmamın zamanı geldi, para kazanmalı, insanların arasına karışmalıyım.”</p>

<p>“Ben de tam iki bilinmeyenli denklemleri bana açıklamanı isteyecektim” diye söze başladı Nadya ve “Cebirden hiç anlamıyorum, az kaldı bütünlemeye kalıyordum” diye bitirdi.</p>

<p>Bu söyledikleriyle Nika’yı açıkça iğneliyordu. Hiç şüphesiz, ona yaşının küçük olduğunu anımsatarak haddini bildirmek istiyordu. İki bilinmeyenli denklemler ha! Derslerde daha denklemin “d”sini bile görmemişlerdi. Nika, anlamazdan gelerek, yapmacık bir kayıtsızlıkla başını kaldırıp aptalca sordu: “Büyüdüğünde kimle evleneceksin?”</p>

<p>“O-oo, daha buna çok var. Herhalde kimseyle evlenmem. Daha hiç düşünmedim.”</p>

<p>“Beni ilgilendirdiğini düşünme lütfen, hiç umrumda değil.”</p>

<p>“O zaman neden sordun?”</p>

<p>“Aptalsın sen.”</p>

<p>Böylece ağız dalaşına girdiler. Nika sabahki nefretini anımsadı. “Küstahlık etmeyi kesmezsen seni suya atar boğarım” diyerek Nadya’yı tehdit etmeye başladı. Nadya, “Dene bakalım” dedi. Nika kızın vücudunu kavradı, kavgaya tutuştular. Dengelerini kaybedip ikisi birden suya düştüler.</p>

<p>Yüzme bilmelerine karşın kol ve bacaklarına dolanan nilüferler yüzünden bir türlü ayakları dibe değecek derinliğe gelemiyordu. Sonunda bata çıka kıyıya ulaşmayı başardılar. Ayakkabılarından, ceplerinden şırıl şırıl sular akıyordu. Özellikle Nika çok yorulmuştu.</p>

<p>Bu olay geçen bahardan daha yakın bir zamanda olmuş olsaydı, düştükleri bu durumda, ıpıslak giysiler içinde oturup didişmeyi sürdürür ya da kahkahalarla gülerlerdi. Oysa şimdi, neden oldukları bu saçmalık karşında konuşmuyor, güçlükle nefes alıp veriyorlardı. Morali bozulmuş Nadya öfke içinde suskundu, Nika’nınsa, sanki birinden sopa yemiş, kaburgaları kırılmışçasına bütün vücudu ağrıyordu.</p>

<p>Sonunda Nadya yetişkin edasıyla, sessizce “Delisin sen!” dedi. Nika da aynı yetişkin tavrıyla “Affet beni” diye yanıt verdi. Arkalarında iki su fıçısı gibi ıslak izler bırakarak evin yoluna koyuldular. Yolları, yılanların cirit attığı tozlu bir yokuştu. Nika’nın sabahleyin yılanı gördüğü yerin yakınlarındaydılar.</p>

<p>Nika, gece onu saran duyguları, tan vaktini ve sabahleyin ağacın karşısındaki gücünü anımsadı. “Şimdi ona ne emredebilirim ki?” diye düşündü. “Şu an en çok istediği şey neydi?” En çok istediği şey günün birinde tekrar Nadya ile birlikte göle düşmekti, en çok istediği şey ve bunun olup olmayacağını bilmek için neler vermezdi ki!</p>
</body>
</html>