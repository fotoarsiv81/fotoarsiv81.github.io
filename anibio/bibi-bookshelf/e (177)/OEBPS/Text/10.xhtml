<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Dağ Yolunda</p>

<p class="bosluk2"></p>

<p class="orta">1</p>

<p class="n">Bu dağ yolu birçok kent, kasaba ve köyü birbirine bağlıyordu. Krestovozdvijevsk şehri, Omelçino, Pajinsk, Tısyatskoe, Yaglinskoe, Zvonarskoe gibi büyük istasyonların olduğu merkezler bunların içinde en bilinenleriydi. Pek çok yerleşim yerini birbirine bağlayan Sibirya’nın en ama en eski yoluydu. Keskin bir bıçağın ekmeği kesmesi gibi şehirleri ikiye ayırır, kasaba ve köylerde arkasında bıraktığı sıra sıra dizilmiş kulübelere bir daha dönüp bakmadan başka bir kavşağa yönelirdi.</p>

<p>Yol koca bir aileyi barındırıyordu sanki. Şehirler şehirlerle bütünleşmiş, köyler birbirine akraba olmuştu. Hadotskoe şehrinin demiryoluyla kesiştiği bölgede vagon tamir ve mekanik atölyeleri vardı. Gözden ırak demiryolunun bu noktasında yaşam açlık, sefalet, hastalıkla tanımlanıyordu. Teknik konulardan anlayan siyasi sürgünler buraya usta olarak gelmiş ve sonrasında da kalmışlardı.</p>

<p>Bu bölgede devrimin en başında kurulan Sovyet birimleri çoktan yıkılmıştı. Kısa bir süre Geçici Sibirya Hükümeti hâkimiyeti eline almış ama sonrasında bölge Kolçak’ın iktidarına geçmişti.</p>

<p class="orta">2</p>

<p class="n">Yol burada uzun, dik bir yokuştu. Yukarı doğru çıktıkça manzara iyice genişliyordu. İnsan, sanki tırmanmanın sonu hiç gelmeyecek, görüntünün derinliği gittikçe artacak sanıyordu.</p>

<p>Ancak atlar ve insanlar yorulup da soluklanmak için durduklarında, yokuşun bittiğini anladılar.</p>

<p>Kejma Nehri ilerdeki köprünün altından hızla akıyordu. Nehrin arka tarafında oldukça büyük bir yapı olan Vozdvijenskiy Manastırı’nın kerpiç duvarları görünüyordu. Yol manastırın bulunduğu yamaçta zikzaklar çizerek ilerliyor, birkaç dönemeçten sonra kenar mahallelerin avlularının yanından geçip şehrin içine süzülüyordu.</p>

<p>Orada bir kez daha manastırla buluşuyor, merkeze açılan yeşil boyalı demir kapısının önünden geçiyordu. Giriş kemerindeki ikonun üzerinde altın harflerle “Sevin, ey can taşıyan haç, inancın yenilmez zaferi” yazılıydı.</p>

<p>Kış sona eriyordu artık, Strastnaya<a id="dn64" href="../Text/dn.xhtml#d64">[64]</a> haftasıydı, Büyük Perhiz yakında bitecekti. Her tarafı kaplayan kar kütleleri yumuşamaya başlamış, rengi kararmıştı. Sadece çatılarda hâlâ beyazdı, kalın birer şapka gibi binaların üstünü örtmeye devam ediyordu.</p>

<p>Zangoçlarla beraber Vozdvijenski’nin çan kulesine tırmanan çocuklara şehrin evleri küçücük birer kutu gibi görünüyordu. Evlere girip çıkan insanlar minik, siyah noktalardı aynı. Bazılarının kim olduğunu hareketlerinden anlamak mümkün olabiliyordu. Sokaktan geçenler duvarlara yapıştırılmış hükümet bildirilerini okuyorlardı. Üç farklı kategoride asker alınacağı yazıyordu.</p>

<p class="orta">3</p>

<p class="n">O gece hiç beklenmedik olaylar yaşandı. Hava, yılın o döneminde olmayacak kadar sıcaktı. Neredeyse damlaları, hava kabarcıkları kadar ince bir yağmur yağıyordu, öyle ki daha yere düşemeden havada kaybolup gidecek toz tanelerini andırıyordu. Ama bu yalnızca görüntüde böyleydi. Yağmurun oluşturduğu ılık derecikler, toprağın üstünde sanki terleyip de kirlenmiş gibi siyahlaşmış karı temizlemeye yetecek güçteydi. Küçük elma ağaçlarının tomurcuklanmış dalları, mucizevi bir biçimde bahçe duvarını aşıp sokağa taşmıştı. Çizerlerinden süzülen yağmur damlaları pek de dostane olmayan tıkırtılarla tahta kaldırıma düşüyordu. Bu akordu bozuk davul bandosunun gürültüsü bütün şehre yayılıyordu.</p>

<p>Fotoğrafçının avlusunda geceyi zincire bağlı geçirecek Tomik adlı köpek, bir yandan uluyup diğer yandan havlıyordu. Belki de onun havlamasından ürken Galuzinlerin bahçesindeki karga bütün gücüyle gakgaklıyor, çıkardığı ses şehre yayılıyordu.</p>

<p>Şehrin aşağı tarafında yaşayan tüccar Lyubeznov’a üç araba dolusu mal gelmişti. Lyubeznov, bu işte bir hata olduğunu, böyle bir sipariş vermediğini söyleyerek malları geri çevirmişti. Artık zamanın bir hayli geç olduğunu söyleyen genç arabacılar, geceyi evde geçirmelerine izin vermesini istemişlerdi tüccardan. Yanıt olarak Lyubeznov adamlara sövmüş, sonra da kapıyı suratlarına kapatarak kovmuştu onları. Onların tartışma sesleri de yayılmıştı şehre.</p>

<p>Kilise saati yediye ama gerçek saat gece yarısı bire geldiğinde Vozdvijenski’nin en ağır, zar zor hareket ettirilen çanı çaldı ve yağmurun karanlık nemine karışan sakin, siyah ve tatlı bir ses diğerlerinden ayrılarak yüzermiş gibi dalga dalga yayıldı. Taşan suların etkisiyle kıyıdan koptuktan sonra nehrin içinde parçalanan bir kara parçasının dibe doğru batışı gibiydi çandan çıkan sesin yayılışı.</p>

<p>Strastnaya’nın Kutsal Perşembe gecesiydi. Yağmur bulutunun altında hareket halindeki küçük meşaleler, onların aydınlattığı alınlar, burunlar ve yüzler güçlükle seçiliyordu. Oruç tutanlar ayine geliyordu. Ayinin başlamasından on beş dakika sonra kaldırımda yaklaşan ayak sesleri işitildi. Bakkalın karısı Galuzina daha yeni başlayan ayinden dönüyordu. Adımlarının belli bir ritmi yoktu, başında eşarbı, sırtında kürküyle bazen koşar adım ilerliyor, bazen de neredeyse duruyordu. Kilisede kalabalıktan rahatsız olunca biraz hava almak için dışarı çıkmıştı. Sonra da yaptığından utanmış ve ayinin sonunu beklemediğinden önümüzdeki yıl oruç tutamayacağı için üzülmüştü. Aslında kederinin nedeni bu değildi. Gündüz gördüğü, şehrin her tarafına yapıştırılmış askere alma bildirileriydi canını sıkan. Zavallı aptal oğlu da askere gidecekti bu durumda. Güçlükle zihninden atmaya çalıştığı sıkıntının nedenini, duvarlarda beyaz beyaz görünen ilanlarla tekrar anımsamıştı.</p>

<p>Evi biraz ötede, elini uzatsa tutabileceği mesafedeydi ama ayakları geri geri gidiyordu. Kötü düşünceler doldurmuştu zihnini. Hepsini dile getirmeye kalksa ne sabaha dek zamanı ne sözü yeterdi. Ama şimdi sokakta olmak iyi gelmiş, içini saran sıkıntı yumaklarından kurtulmaya başlamıştı. Açık havada biraz daha kalıp manastırın köşesinden meydana kadar bir iki tur daha atarsa hepsinden kurtulacaktı.</p>

<p>Neredeyse Paskalya gelip çatmıştı ama evde kimseler yoktu. Herkes bir yerlere gitmiş onu yalnız bırakmıştı. Ne yani yalnız değil miydi? Elbette yalnızlıktı bu. Evlatlık Ksyuşa sayılmazdı. O kız da kim oluyordu? Onunla kan bağı olmayan biri. Belki dost, belki düşmandı, kim bilir belki de gizli bir rakipti. Kocasının ilk evliliğinde evlatlık alınmış bir kızdı. Belki de evlatlık değildi, gizli bir ilişkiden doğmuş olamaz mıydı? Hatta belki evlat olmakla hiç ilgisi yoktu, başka işlerin bahanesiydi! Erkeklerin aklından geçenleri anlamak mümkün müydü? Evet, kız için kötü bir şey söylenemezdi. Akıllı, güzel, örnek biriydi. Kocasından da aptal oğlu Tereşka’dan da daha zekiydi.</p>

<p>İşte böyle Paskalya arifesinde onu bırakıp gitmişlerdi. Her biri bir köşeye dağılmıştı. Kocası Vlas çevre köylerde yeni askere alınanları askeri zaferlere hazırlamak, onlara başarı nutukları atmak üzere yollara dökülmüştü. Aptal adam, burada kalıp da kendi öz oğluyla ilgilense, onu bu ölümcül tehlikelerden korusa çok daha iyi iş yapmış olurdu.</p>

<p>Oğlu Tereşa da Paskalya’ya kadar bekleyememiş kendini yollara atmıştı. Başına gelenleri unutmak için Kuteynıy’daki akrabalarının yanına gidip biraz eğlenmeye karar vermişti. Sonunda okuldakilerin sabrı taşmıştı. Hemen her sınıfı iki yıl okuyarak geçmesine göz yummuşlar ama sekizinci sınıfta okuldan atmışlardı. Ah nasıl bir sıkıntı bu böyle! Aman Tanrım! Ne oldu da her şey böylesine ters gitmeye başladı? Kolum kanadım kırıldı sanki. Her şey elimden kayıp gidiyor, yaşamak bile istemiyorum! Neden bütün bu kötülük! Devrim yüzünden mi böyle oldu? Yok, hayır, hayır! Her şeyin nedeni savaş. Cephede erkeklerin güzel yanlarını öldürdüler, geriye kötülük ve işe yaramazlık kaldı sadece.</p>

<p>Babasının evinde hiç böyle miydi? Müteahhitti babası. İçki içmeyen, bilgili bir adamdı, evleri huzur doluydu. Polya ve Olya adlarında iki kız kardeşi vardı. Adları gibi kendileri de uyumlu birbirlerinden güzeldiler. Babasını ziyaret etmeye ormancılar, ağaç işleriyle uğraşan insanlar gelirdi evlerine. Bunlar bölgede tanınmış, seçkin, bazı avantajlara sahip insanlardı. Birden akıllarına esmiş, evde bir sıkıntıları yoktu tabii, altı renkli yünden şal örmeye kalkmışlardı, yaratıcıydılar.</p>

<p>Bu işte becerikli oldukları anlaşılınca, ördükleri şallar dört bir yana yayılmıştı. Yoğunluk ve uyumdu mutluluk yaratan. Her şey vardı hayatlarında: Kilise ayinleri, dans, insanlar, eğlenceler. İşçi ve köylü sınıfından basit bir aileye, burjuvaya ödül olarak verilen şeylerdi bunlar. O zamanlar Rusya da genç bir kız gibiydi. Gerçek hayranları, içtenlikle onu koruyanları vardı. Şimdi ki gibi değildi yani. Artık bütün bu parlak günler geride kalmış, avukatlık yapmaya soyunan bir dolu ıvır zıvır insan ortalığı doldurmuştu. Sabahtan akşama kadar Yahudilik’ten dem vurup konuşmalarıyla bezdiriyorlardı insanı.</p>

<p>Vlas ve arkadaşları şampanya içilip iyi dileklerde bulunulan geçmişin altın sayfalarını geri getireceklerini umuyorlardı ama kaybedilen sevgilerin geri kazanılması mümkün müydü sanki? Bunun için dağları delmek, taşları yerinden oynatmak gerekirdi!</p>

<p class="orta">4</p>

<p class="n">Galuzina çarşı meydanına kadar birkaç tur atmıştı. Evi sol tarafta kalıyordu. Ama meydana her vardığında oradan gitmekten vazgeçiyor, tekrar manastıra doğru yürüyordu.</p>

<p>Çarşı meydanının genişliği büyükçe bir tarla kadardı. Eskiden pazar kurulan günlerde köylüler getirdikleri malları burada tezgâhlara koyarlardı. Meydanın bir taraftan sonu Yeleniskiy Sokağı’na çıkıyordu.</p>

<p>Diğer taraftaysa bir ya da iki katlı evler diziliydi. Bunlar ambar, işyeri, atölye ve ticarethane olarak kullanılıyordu. Eski sakin zamanlarda, gözlük takıp uzun gömlekler giyen, kaba bir ayıyı andıran ve karısından nefretle söz eden Bryuhanov, dört kanatlı açılır kapanır demir kapısının önündeki geniş eşikte sandalyesine oturup <i>Kopeyka</i><a id="dn65" href="../Text/dn.xhtml#d65">[65]</a> gazetesini okurdu. Dükkânında deri, katran, tekerlek, at arabası aksamı, yem ve daha pek çok mal satardı. Burada loş küçük bir pencerede yılların birikimi olarak pek çok karton kutu birikmişti. İçleri kurdele, çiçek buketleri, vaftiz ve nikâh mumlarıyla doluydu. Camın arkasındaki boş odada, binlerce mum yapılmakta kullanılmış, şimdi nerede yaşadığını ancak Tanrı’nın bileceği kim bilir kimin nesi olan bir mum milyonerinden kalma, birbirinin üstüne yığılı birkaç balmumu kalıbı hesaba katılmazsa, hiçbir mobilya ve herhangi bir mal izi yoktu.</p>

<p>Burada, sokağın ortasında Galuzinlerin üç büyük vitrinli, oradakilerin her ihtiyacını karşılayan dükkânları vardı. Sürekli müşterilerle çay içilen dükkânın boyasız zemini günde üç kez süpürülürdü. Genç sahibe sık sık ve istekle geçerdi kasanın başına. En sevdiği renk leylaktı, özel törenlere özgü kilise rengi, henüz açmamış leylakların, elbisesinin bordosundan daha güzel olan rengiydi bu. Evine aldığı şarap kadehlerinin rengi de leylaktı. Çünkü leylak, mutluluğun, anıların, devrim öncesindeki genç kız Rusya’nın rengiydi. Evet, dükkânda kasada oturmayı severdi, çünkü burası mis gibi nişasta, şeker ve koyu leylak frenküzümü karameli kokar ve dükkânın leylak loşluğu onun çok sevdiği renge benzerdi.</p>

<p>Burada köşede, kereste deposunun yanında, dört cephesi görülen iki katlı, ahşap, eski bir ev vardı. Dört daireliydi. Evin iki köşesinde farklı girişleri vardı. Alt kat solda Zalkind Eczanesi, sağda noter bulunuyordu. Eczanenin üstünde kalabalık bir ailesi olan kadın terzisi Şmuleviç yaşıyordu. Atölyenin karşısında, noterin üstüne gelen yerde yaptıkları işlerin yazılı olduğu tabelalarla evin kapısını tamamen kapamış bir dolu insan çalışıyordu.</p>

<p>Burada saatçiden, çizme tamircisine her meslekten insan vardı. Juk ve Ştrodah adlı iki ortak fotoğrafçılık yapıyor, gravür sanatçısı Kaminskiy çalışıyordu. Mekânın darlığı ve insan sayısının fazlalığı nedeniyle fotoğrafçının genç yardımcıları Senya Magison ile öğrenci Blajein bahçe girişindeki samanlığın orada bir karanlık oda yapmışlardı kendilerine. Cama vuran kırmızı ışıktan anlaşıldığı kadarıyla, şimdi de oradaydılar. İşte havlamasını bütün sokağa duyuran köpek de bu avluda bağlıydı zincire.</p>

<p>Kurşuni evin önünden geçerken “Polonyalı bu Yahudilerin yüzünden geldi başımıza bütün bunlar” diye tekrarladı içinden. “Yoksulluk ve pislik yatağı.” Ama hemen bunları söyleyen anti-semit kocasının pek de haklı olmadığını düşündü. Bu bir avuç insanın koskoca bir iktidarın kaderinde söz söyleyebilecek güçleri olamazdı ki. Örneğin yaşlı Şmuleviç’e bütün bu karışıklığın, düzensizliğin nedenini soracak olsak, yüzünü buruşturup “Leyboçkin’in<a id="dn66" href="../Text/dn.xhtml#d66">[66]</a> işleri hep bunlar” derdi.</p>

<p>Of, ne farklı düşüncelere dalmıştı, böyle nereye varabilirdi ki? Asıl mesele bu muydu? Dert olan şey neydi? Sorunun kaynağı şehirlerdi. Rusya’yı düşünmüyorlardı. Eğitimli olmalarına güvenip sınırlarını aşmaya karar vermişler ama hiçbir şey elde edememişlerdi. Kendi özlerini beğenmeyip başka diyarlara yola çıkmışlardı ama bir yere varabildikleri de yoktu.</p>

<p>Belki de tam tersiydi sorun, bütün bunların günahı cahillikti. Âlim insan göz ucuyla görür, olacakları önceden tahmin ederdi. Bizse kafamızı kopardıklarında şapkamıza yapışırız. Karanlık bir ormanda gibiyiz. Belki her şey çok düzgün değil şimdi ama eğitim var. Açlık yüzünden şehirlerden kaçmak zorunda kalınıyor. Gel de çık işin içinden. Şeytan bile çözemez bu durumu.</p>

<p>Gene de her şeye rağmen buralar daha iyi değil mi? Selitvinler, Şelaburinler, Pamfil Palıh, Nestor Kardeşler’e ne demeli? Kendi işlerinin patronları, el emeği, göz nuru, kimseye hesap vermek yok. Yol boyunca yeni çiftlikler yaptılar, hepsi de ne güzel. Hepsine toprak, atlar, keçiler, inekler, domuzlar verdiler. Üç yıl yetecek buğdayları var. Hele o tarım araçlarının seyrine doyum olmuyor. Harman makinesi bile var. Kolçak da yaltaklanıyor, onları kendisine bağlamaya çalışıyor. Hele komiserler Orman Kardeşleri’ne katılsınlar diye neler yapmadılar. Savaştan imparatorluk madalyası Kutsal Georgi nişanıyla döndüklerinde herkes peşlerine düştü hemen. Aslında apolet olup olmaması pek de fark etmiyor. Önemli olan bilgili olmak. Eğer öyleysen her yerde aranan insansın demektir. Kaybolup gitme endişen olmaz.</p>

<p>“Neyse, artık eve dönme zamanı. Bir kadının sokakta bu kadar dolaşması hoş değil. Kendi bahçende olsan başka. Ama şimdi orası çamur içinde. Sanki biraz rahatladım gibi.”</p>

<p>Bir kez daha karmakarışık düşüncelere dalıp, neyin neyle bağlantılı olduğunu iyice karıştıran Galuzina sonunda evine yaklaştı. Tam içeri gireceği sırada çatıdan düşen damlaların tıkırtısıyla farklı bir şey takıldı aklına.</p>

<p>Hadotskoe’nin başında olan insanları anımsadı. Tverzin, Antipov, eskinin anarşisti şimdinin tesisatçısı Gorşenya başta olmak üzere başkentten siyasi sürgün olarak gelmişlerdi bunlar. Hepsi de açık göz insanlardı. Zamanında birçok karışıklığa neden olmuşlardı, belli ki yeniden bir şeylere hazırlanıyorlardı. Bir işe karışmadan duramazlardı. Ömürleri makinelerin başında geçmişti. Onlar da tıpkı makineler gibi acımasız, soğuk insanlardı. Kısa süveterlerin üzerine ceket giyiyor, sigaralarını kemik ağızlıkla içiyorlardı. Mikroplardan sakınmak için kaynamış su tüketiyorlardı.</p>

<p>Vlas’ın çabaları boşunaydı, bu adamlar her şeyi kendilerine göre yapacaklar ve onların dediği olacaktı. Sonra kendini düşündü Galuzina. İyi ve kendine özgün nitelikleri olan bir kadındı. Akıllı ve ölçülüydü. Hiç de kötü bir insan değildi. Yaşamında bu özelliklerin hiçbirinin bir işine yaramayacağını biliyordu. Belki yalnızca burada değil, hiçbir yerde bir anlamı yoktu bunların. Urallar’ın hemen her köşesinde söylenen, aptalın teki Sentetyurih karısını anlatan edepsiz şarkının nakaratı dolandı diline:</p>
<p class="bosluk1"></p>

<p><i>Sentetyurih sattı arabayı,</i></p>
<p><i>aldı parasıyla balalaykayı.</i></p>
<p class="bosluk1"></p>

<p class="n">Devamı edepsiz olan şarkıyı Kutsal Haç töreninde söylerlerdi. Sanki bir ima var gibi hissederdi Galuzina kendine karşı.</p>

<p>Derin bir iç çekip eve girdi.</p>


<p class="orta">5</p>

<p class="n">Kapının önünde hiç oyalanmadı, paltosunu bile çıkarmadan doğruca yatak odasına geçti. Odanın pencereleri bahçeye bakıyordu. Gecenin bu saatinde içerde ve dışarda oluşan gölgeler birbirlerinin hemen hemen aynı gibiydiler. Asılı torba gibi duran perdelerle, çıplak bahçede kara ve belirsiz hatlarla yükselen ağaçların gölgesi birbirlerine eşti. Yaklaşmakta olan baharın koyu leylak ılıklığı, atlas gecenin karanlığında sona ermekte olan kışın etkisindeki bahçeyi ısıtıyordu. Odada da buna benzer iki durumla yeni başlangıç hissediliyordu. İçerdeki bunaltıcı hava perdelerden kalkan tozla yumuşuyor ve koyu leylak rengi bir sıcaklık, Paskalya bayramının yaklaşmakta olduğunu söylüyordu.</p>

<p>İkonda Kutsal Bakire’nin gümüş rengi ayin giysisinin altından çıkardığı boş eli yukarı doğru dönük ve hafifçe kıvrıktı. Adının Yunanca karşılığının baş harflerini tutuyordu ellerinde.</p>

<p>Galuzina palto ve eşarbını çıkartırken ters bir hareket yapınca kürek kemiğinin oradan bir ağrı saplandı. Korkuyla bir çığlık atıp dua mırıldanmaya başladı: “Büyük acılar yaşandığında, yardımcımız Kutsal Bakire, huzur ver yüreklerimize...” Arkasından ağlamaya başladı. Ağrının biraz azalmasını bekledikten sonra tekrar soyunmaya koyuldu. Yakasının arkasındaki düğmeleri de sırtındaki kopçaları da açamıyordu. Kumaşın kıvrımları arasında ellerine hükmedemiyordu bir türlü.</p>

<p>O sırada, onun gelmesine uyanan evlatlık Ksyuşa girdi odaya. “Neden karanlıktasınız anacığım? Lamba getireyim mi?” dedi.</p>

<p>“Gerekmez. Böyle de görüyorum.”</p>

<p>“Olga Nilovna anacığım, durun ben açayım. Uğraşmayın.”</p>

<p>“Ne yaparsam yapayım parmaklarıma söz geçiremiyorum. Şu terzi de bir kafası çalışıp da doğru düzgün dikmiyor ki, insan giymeyecek sanki. Kör tavuk ne olacak. Götürüp atmalı kafasına.”</p>

<p>“Ne güzel ilahiler okudular manastırda. Gece öyle sessizdi ki. Sesleri buraya kadar geldi.”</p>

<p>“Evet, okudular okumasına. Ama ben pek fena oldum. Gene orama, burama ağrılar saplandı. Her yerime. Bu da böyle bir dert. Ne yapacağımı bilmiyorum.”</p>

<p>“Doktor Stıdobski yardım etmişti size.”</p>

<p>“Her söyleneni sürekli yapmak mümkün değil ki. Senin doktor nalbantmış meğerse. Ondan ne köy olur, ne kasaba. Bu birincisi. Artık o buradan gitti. Gitti ya, gitti. Bu da ikincisi. Giden sadece o da değil. Paskalya öncesi herkes şehirden sıvıştı. Burada deprem olacağı haberini filan aldılar galiba.”</p>

<p>“Peki o Macar doktor, esir olan hani, iyi gelmişti tedavisi.”</p>

<p>“Saçmalıyorsun gene. Sana kimse kalmadı, herkes gitti diyorum. O da diğer Macarlar gibi sınırın öbür tarafına geçti. Zavallıcığa görev verdiler. Kızıl Ordu’ya hizmet ediyor artık.”</p>

<p>“Siz kuruntu yapıyorsunuz bence. Asabiyetten kalbiniz sıkışıyor. Burada kocakarı ilaçlarıyla mucizeler yaratıyorlar. Hatırlasanıza bir asker karısı bir şey mırıldanmıştı, ağrılarınız geçmişti. Unuttum adını, neydi, askerdi kocası. Unuttum.”</p>

<p>“Sen de beni kör cahil yerine koydun. Belki de arkamdan aptal Sentetyurih şarkısını söylüyorsundur.”</p>

<p>“Tanrı korusun! Böyle konuşup günaha girmeyin anacığım. En iyisi kadının adını anımsamaya çalışın. Dilimin ucunda. Hatırlamadan rahat yok bana.”</p>

<p>“Bir dolu adı var onun, giydiği eteklerden daha fazla. Senin aradığın hangisi ne bileyim. Kubariha diyen de var Medvediha ya da Zlıdariha diyen de. Oyun bitti artık, şimdi bulabilirsen bul onu. Hapse atmışlar kadını. Düşük yaptırmış birine, sadece o da değil. Seninki hapiste sıkılınca kavgaya karışmış, tutmuş Uzakdoğu’ya doğru yollanmış. Sana diyorum ya, gitti herkes. Vlas, Tereşa, Polya Teyze, herkes. Bir senle ben kaldık burada, şerefimizle, şehrin iki aptalı olarak. Yalan mı söylüyorum? Derdimize çare olacak bir doktor bile yok. Başımıza bir şey gelse çağıracak kimse bulamayız. Dediklerine göre Yuryatin’de Moskova’dan gelmiş ünlü bir doktor varmış, intihar etmiş eski bir tüccarın profesör olmuş oğluymuş. Ben kalkıp ona gitmeye karar verene kadar, yola yirmiden fazla kızıl nokta koydular, aşmak imkânsız. Neyse bunlar başka konu. Hadi sen git yat, ben de uyumaya çalışacağım. Öğrenci Blajein başını döndürdü senin galiba. Gizlemenin ne anlamı var? Ortaya çıkar nasıl olsa, baksana domates gibi kızardın. Zavallı çocukcağız kutsal gecede bile fotoğrafların başında uğraşıp durdu, benim resimlerimi basıyor herhalde. Kendileri uyumadıkları gibi başkalarını da uyutmuyorlar. Kapılarının önünde Tomik havlayıp duruyor, gürültüsüyle yıkıyor şehri. Bizim elmaların orada da karga avaz avaz ötüyor, baksana. Anlaşılan bu gece uyku yok bana. Ne oldu, niye küstün, bir şey denmiyor sana da. Kızlar beğenmeyecekse, öğrenci dediğin ne işe yarar?”</p>

<p class="orta">6</p>

<p class="n">“Bu köpek niye böyle havlıyor acaba? Gidip ne olduğuna bir bakmalı. Durduk yerde havlamaz böyle. Dur Lidoçka, sus bir dakika. Önce durumu anlamamız lazım. Bir tuzağa düşmeyelim. Ustin sen gitme. Sivobloy sen de kal. Ben yalnız gideceğim.”</p>

<p>Örgüt merkezinden gelen temsilci, susması istendiğini işitmediğinden aynı sözleri tekrarlayıp duruyordu.</p>

<p>“Sibirya’ya egemen olmuş askeri burjuvalar soygunlar yapıp şiddet uygulayarak iktidarlarını sürdürüyor. İnsanları kurşuna diziyorlar. Bu işkenceler kafası karışmış insanların gözlerini açmalı. Yaşananlar sadece işçi sınıfı düşmanlığı değil. Bütün emekçilere, köylülere karşı. Sibirya ve Urallar’daki emekçi köylüler sadece şehirlerdeki proleterlerle birlik olurlarsa, Kırgız ve Buryatlarla birlik olurlarsa...”</p>

<p>Sonunda susmasının işaret edildiğini anladı ve konuşmaya ara verdi. Alnına biriken terleri mendiliyle silip yorgun, şiş göz kapaklarını indirip gözlerini kapadı.</p>

<p>Yakınında duranlar hep bir ağızdan “Dinlen biraz, bir yudum su iç” dediler. Biraz önce endişelenen partizanların şefine de “Niye heyecanlanıyorsun? Her şey yolunda. İşaret lambası camda. Nöbetçi de gözünü etraftan ayırmıyor. Tekrar konuşmaya dönebiliriz. Devam edin yoldaş Lidoçka” dediler.</p>

<p>Büyük bir depo olan mekânın içi kısmen odun ve kütüklerden temizlenmişti. Açılmış olan alanda gizli bir toplantı yapılıyordu. Tavana kadar dizilmiş odunlar katılanları gizlemeye yarıyordu. Herhangi bir tehlike durumunda kullanabilecekleri bir yeraltı geçidi vardı. Bu yolla manastırın arka tarafındaki Konstantinov Çıkmazı’na varabileceklerdi.</p>

<p>Dazlak başını siyah bir şapkayla kapayan konuşmacının yüzü soluktu. Esmer sakalları kulaklarına kadar yüzünü kaplamıştı. Stresten ateş basıyor ve sürekli ter içinde kalıyordu. Durmadan sönen sigarasını, içinden sıcak hava yükselen masadaki gaz lambasında yakıyor sonra tekrar kâğıtlarına eğiliyordu. Miyop gözleriyle sinirli ve aceleci bir tavırla satırları tarayıp donuk ve yorgun sesiyle devam ediyordu.</p>

<p>“Şehir ve köylerde hüküm süren sefaletten kurtulmak ancak Soyuz’un kurulmasıyla olur. Artık Sibirya köylüsü de, istese de istemese de, Sibirya işçilerinin başlattığı mücadeleye katılma eğilimi gösterecektir. Ortak amaç, halktan nefret eden amiral ve Kazak atamanların zorba yönetimini, halkın katılacağı silahlı ayaklanmayla devirip köylü ve askerleri de içine alan Sovyet iktidarını kurmak olmalıdır. Burjuvazinin paralı askerleri silahlı Kazaklarla kıyasıya girilen mücadelede cephe muharebesi kurallara uygun olarak yürütülmeli, savaş sabır ve kararlılıkla sürdürülmelidir.”</p>

<p>Gene durdu, alnındaki terleri sildi ve gözlerini kapadı. Dinleyenlerden biri yönergeye uygun olmasa da oturduğu yerden doğrulup elini kaldırdı ve dikkat edilmesini istediği noktalar olduğunu söyledi.</p>

<p>Partizanların şefi, daha doğrusu Sibirya Bölgesi Kejma Grup Komutanı, konuşmacının hemen önünde oturuyor ve karşısındakini saymadığını gösteren pozlar takınarak sürekli sözünü kesiyordu. Neredeyse çocuk denecek kadar genç bir askerin, koca bir ordunun komutanı olması, herkesin onun emirlerine uyup, saygıda kusur etmemesi şaşılacak bir şeydi. Bacaklarını ve ellerini sırtındaki süvari kaputuna sarmış olarak oturuyordu. Kaputun üst tarafı ve kol kısmından sandalyenin sırtlığına atılmıştı. Gömleğinin omuzlarında koyu lekeler görülüyordu. Askeri okul formasının apoletleri sökülmüştü.</p>

<p>Komutanın yanında duran iki sessiz muhafız da onun kadar genç askerlerdi. Rengi koyulaşmış beyaz kıvırcık koyun postundan olan ceketleri kısaydı. Taş gibi hareketsiz, yakışıklı yüzlerinde, kumandanlarına körü körüne bağlı ve onun uğruna her şeyi yapmaya hazır olduklarından başka hiçbir duygu belirtisi yoktu. Toplantıda olan bitene, konuşulan sorunlara karşı kayıtsız, hiç konuşmadan ve gülümsemeden dikiliyorlardı. Onlardan başka on on beş kişi daha vardı depoda. Kimileri ayaktaydı, kimileri de yere oturmuştu. Oturanların kimi sırtlarını duvara ya da odun yığınlarına dayamış, kimi ayaklarını uzatmış, kimi de dizlerini toplamıştı.</p>

<p>Toplantının önemli konukları için sandalyeler konmuştu. Bunların iki üçü ilk devrime aktif katılan eski işçilerdi. Aralarında artık değişmiş olan, asık suratlı Tverzin ve her zaman onu destekleyen dostu, Paşa’nın babası Antipov da vardı. Devrimin ayaklarının altına ayrıcalıklar ve kurbanlar serdiği bu özel katılımcılar hiç konuşmadan oturuyordu. Sert bir duruşları vardı, siyaset, ruhlarında canlı ve insani ne varsa söküp çıkarmıştı.</p>

<p>Bunların dışında dikkat çeken birkaç kişi daha vardı içerde. Biri bir saniye bile sakin duramadan bir oturup bir kalkıyordu. Rus anarşizminin kodamanlarından Kara Sancak lakaplı Vdoviçenko’ydu bu. Arada bir volta atıyor, sonra deponun orta yerinde duruyordu. Şişman, iri kafası, yele gibi saçları ve koca ağzıyla dev gibi bir adamdı. Rus-Türk ve Rus-Japon savaşında subay olduğu söyleniyordu. Sürekli saçma hayallere dalardı. Aşırı iyi kalpliliği ve iri yapısı nedeniyle ufak tefek işlere ilgi gösteremediğinden salonda konuşulanlara dikkatini tam olarak veremiyordu. Bu nedenle de her şeyi ters anladığından aykırı görüşler öne sürüyor, herkesin fikrini alıyordu.</p>

<p>Yanında arkadaşı, orman avcısı ve iyi tuzak kuran Svirid oturuyordu. Geçimini çiftçilikle sağlamamasına rağmen, koyu renk kumaştan gömleği, boynundaki haçı ve göğsünü kaşıyışına bakınca ortaya toprak insani görüntüsü çıkıyordu. Yarı Buryat olan Svirid, sevimli, cahil bir adamdı. Saçları kısa, sakal ve bıyığı birkaç teldi. Moğol genleri yüzünü yaşlı gösteriyor, sürekli konuşulanları onaylarcasına gülümsüyordu.</p>

<p>Konuşmacı, Merkez Komite’nin temsilcisi olarak Sibirya’yı dolaşıyor, bu geniş coğrafyaya askeri bildirilerde ele alınan fikirleri yaymaya çalışıyordu. Bu anlamda daha yapacak çok işi vardı. Toplantıya katılanların çoğunluğuyla pek ilgilendiği yoktu. Ancak, çekirdekten yetişmiş bir devrimci ve halk adamı olarak, önünde oturan genç subayı hayranlıkla izliyordu. Onun devrimcilik dolu sesle yaptığı kabalıklarını affediyor, bununla da yetinmeyip bu çıkışlarını sevdiği erkeğin huysuzluklarını beğenen âşık bir kadının hayranlığıyla izliyordu.</p>

<p>Partizanların kumandanı Mikulitsin’in oğlu Liberi’den başkası değildi. Konuşmacı ise geçmişte sosyalist devrimci gruplara yakın duran eski trudovik<a id="dn67" href="../Text/dn.xhtml#d67">[67]</a> Kostoyed-Amurskiy’di. Son dönemlerde, yaptığı değerlendirmeler neticesinde yanlış yerde olduğunu anlayarak durum değiştirmiş, birkaç özeleştiri yazısından sonra yalnızca Komünist Parti’ye kabul edilmekle kalmamış, bir de böyle büyük sorumluluk gerektiren bir göreve de atanmıştı.</p>

<p>Daha önce askerlik yapmamasına rağmen bu görevi ona vermelerinin nedeni devrimciliğine, hapishane geçmişine olan saygıları ve aynı zamanda başkaldırının hüküm sürdüğü Batı Sibirya’da köylü sınıfın nabzını iyi tutabileceğine olan inançlarıydı. Bu noktada köylüyü iyi tanıması askeri geçmişten daha önemli bir unsurdu.</p>

<p>Geçirdiği siyasi değişiklik Kostoyed’i tanınmaz bir hale getirmişti. Dış görünüşünü oldukça farklılaşmış, hareketleri, vücut dili değişmişti. Eskiden onu dazlak ve sakallı olarak hiç gören olmamıştı. Belki de böyle olması istenmişti ondan. Parti ciddi bir şekilde kimliğini saklamasını istemişti. Değişik takma adları vardı. Beredney ve Yoldaş Lidoçka en sık kullandıklarıydı.</p>

<p>Vdoviçenko’nun yersiz çıkışıyla hareketlenen ortalık, onun ikna olmasıyla sakinleşince Kostoyed konuşmasını sürdürdü: “Köylü hareketinin geniş kitlelere ulaşması amacıyla, hiç zaman kaybetmeden bölge komitesine bağlı bütün partizan birlikleriyle bağlantı kurulmalıdır.” Ardından Kostoyed gizli toplantıların nasıl düzenleneceği, parola ve şifrelerin belirlenmesi yöntemleri ile ilgili bilgiler verdi. Sonra tekrardan ayrıntılara döndü.</p>

<p>“Birliklere, Beyazların silah, teçhizat ve gıda depolarının yerlerini bildirmek gerekli. Ayrıca paralarını nerede sakladıkları ve nasıl koruma altında tuttukları tespit edilmeli. Birliklerin iç yapılanması, komutanlar, askeri disiplin, komplo teorileri, birliklerin dış dünyayla bağlantıları, yerel halkla ilişkiler, askeri devrim mahkemesinin işleyişi ve ayrıca karşı tarafın köprü, demiryolu, yolcu ve yük gemileri, istasyon, teknik destek atölyeleri, posta, maden ocakları gibi yerlere yönelik yıkıcı taktik bilgilerine ilişkin tüm ayrıntılar titizlikle çalışılmalı.”</p>

<p>Liberi, Kostoyed’in anlattıklarını sabırla dinledi, dinledi ancak sonunda tutamadı kendini. Bütün bu söylenenler amatörce saçmalık olarak gelmişti ona: “Mükemmel bir konuşma. Gün gelir hatırlarız belki. Kızıl Ordu’nun desteğini kaybetmemek için bütün bu dile getirilenler koşulsuzca yapılmalı öyle mi?”</p>

<p>“Elbette.”</p>

<p>“Peki, çok sevgili Lidoçka, söyler misiniz lütfen, benim topçusuyla, süvarisiyle üç ordum artık savaşın içindeyken ve bütün gücüyle düşmanla uğraşırken senin bu öğrenci kopya metinlerin ne işe yarayacak?”</p>

<p>“Ne kadar güzel! Ne kadar kendinden emin!” diye düşündü Kostoyed.</p>

<p>Tartışmalarını kesen Tverzin oldu. Liberi’nin saygısız tavrından hoşlanmamıştı. “Bağışlayın Lidoçka yoldaş. Pek emin değilim. Maddelerden birini doğru kaydetmemiş olabilirim. Emin olmak istiyorum. Şöyle ki, okuyorum: ‘Eskiden cephede savaşanların, devrim zamanında cephe görevi yapanların ve çeşitli askeri görevlerde bulunanların Komite’ye katılımını sağlamak çok önemlidir. Komite’de askeri teknikten anlayan bir ya da iki kişinin olmasına özen gösterilmelidir’ diye yazmışım. Doğru mu yoldaş?”</p>

<p>“Doğru. Kelimesi kelimesi. Doğru.”</p>

<p>“Bu durumda şunu söylememe izin verin. Askeri uzmanlarla ilgili bu madde beni huzursuz etti. Bizler, 1905 yılında devrime katılmış olan biz işçiler, orduya güvenmeye pek alışık değiliz. Ordu her zaman karşı devrimi de bünyesinde barındırır.”</p>

<p>Bu arada dinleyiciler arasından “Yeter artık! Karara geçelim! Karar alınsın artık! Dağılma vakti! Geç oldu” diyen sesler yükselmeye başladı.</p>

<p>Vdoviçenko derin bir sesle “Çoğunluğun görüşüne ben de katılıyorum” dedi. “Edebi söylemek gerekirse, tam da şöyle: Sivil örgütlenme demokratik temelde aşağıdan yukarı doğru gerçekleştirilmeli, tıpkı ağaç fidelerinin toprağa ekildiği şekilde. İşaret kazıkları gibi tepeden çakmakla olmaz. Jakobenlerin düştüğü hata da buydu işte, tam da bu yüzden Fransa’da konvansiyon dağıldı.”</p>

<p>“Su götürmez bir gerçek bu” diyerek arkadaşını davudi sesiyle destekledi Svidrid “Küçücük çocuk bile anlar bunu. Bazı şeyleri önceden düşünmek gerekirdi, artık geç. Şimdi bizim işimiz savaşmak. Başka yollara sapamayız. Sonuna kadar böyle yapmalıyız. Peki sonra ne olacak? Ne ekersen onu biçersin. Ne derler, hamama giren terler.”</p>

<p>“Hadi artık bitirelim toplantıyı, karara geçelim, yeter artık, bitirelim” talepleri yükseldi her yandan. Pek de toplantıyla ilgisi olmayan, ormancılık ve kereste gibi konulara dalıp güneş doğuncaya kadar konuştular. Sonra gerekli gizlilik önlemlerini alıp ayrıldılar.</p>

<p class="orta">7</p>

<p class="n">Dağ yolunun en güzel manzaralı yeriydi burası. Sarp bir yarın tepesinde kurulu Kuteyni Pasad ile aşağı vadideki Malıy Yermoloy’un arasından geçen Pajinskaya Nehri’nin coşkuyla aktığı yer. Kuteyni’de askere yeni alınanları uğurlamak üzere toplanmışlardı. Malıy Yermoloy’daysa Albay Ştreze’nin başkanlığında çalışan kabul komisyonu, Yermoloy ve komşu ilçelerden çağrılan gençlerin işlemlerine devam ediyordu. Paskalya sona ermişti. Komisyon çalışmaları nedeniyle köyde Kazaklar ve atlı polisler vardı.</p>

<p>Paskalya’nın üzerinden üç gün geçmişti. Baharın ilk günlerinden biriydi. Dingin ve ılıktı. Acemiler için hazırlanmış ikramların konduğu masalar sokağa dizilmiş, hazırlıklar geçişe engel olmamak için yolun kenarına yapılmıştı. Büyüklü küçüklü masaların üzerine yerlere kadar beyaz örtüler serilmişti. İkram edilen yiyecek içecekler herkesin evinden getirdikleriydi. Çoğunluğu füme jambon, paskalya çöreği, börek gibi bayram yemeğinden arta kalanlardı. Konserve edilmiş mantarlar, hıyar ve lahana turşuları, köyde kendi imalatları olan ekmekler ve geniş tabaklara tepeleme doldurulmuş boyalı yumurtalar da boydan boya diziliydi. Yumurtalar ağırlıklı olarak pembe ve mavi boyanmıştı.</p>

<p>Mavi, pembe soyulmuş yumurta kabukları, içlerinin beyaz rengiyle masaların etrafındaki çimenlerin üstünü kaplamıştı. Delikanlıların ceketlerinin altından görünen gömlekleri mavi, genç kızların elbiseleri mavili pembeliydi. Masmaviydi gökyüzü. Bu mavi gökte, pembe bulutlar yavaş ama kesintisiz bir döngüyle hareket ediyor, sanki hep birlikte yüzüyorlardı.</p>

<p>Vlas Galuzin pembe, ipekli bir kuşak bağlamıştı beline. Çizmelerinin topuklarını yere sıkıca vurarak koşuşturuyordu. Pafnutkinlerin, masaların karşı tarafında, yokuşta duran evlerinden doğru hızla geldi ve konuşmaya başladı.</p>

<p>“Evlatlarım, bardağımı, kendi ellerimizle yaptığımız içkiyle dolu kadehimi, şampanya niyetine, şerefinize kaldırıyorum. Ömrünüz uzun, yolunuz açık olsun genç insanlar! Sevgili asker evlatlarım! Kutlayacak daha nice güzel günlerinizin olmasını dilerim. Şimdi beni dikkatle dinlemenizi istiyorum. Vatanımızın topraklarını kardeş kanıyla sulayan ırz düşmanlarına karşı göğüs göğüse mücadeleye girişeceğiniz uzun ve kutsal bir yol var önünüzde. Halkın isteği, kan dökmeden devrimin olabilmesinin yollarını aramaktı ama yabancı sermayenin uşağına dönen Bolşevikler ve onların kutsal amacı olan Kurucu Meclis, kaba güç ve süngüye sığınarak masum insanların kanını akıttı oluk oluk. Genç asker evlatlarım! Dürüst müttefiklerimiz Almanya ve Avusturya’ya karşı borcumuzu ödeyebilmemiz için onların karşısında kırılan Rus onurunu yukarı kaldırın. Tanrı sizinle olsun evlatlarım...”</p>

<p>Galuzin konuşmasına devam etmek istiyordu ancak herkes “Yaşa!” diye bağırmaya başlayıp alkışlayınca sesi işitilmez oldu. Elindeki bardağı ağzına götürüp tam damıtılmamış alkol karışımını küçük yudumlarla yavaşça içti. Ev yapımı votka keyiflendirdi onu. Aslında kaliteli şarap içmeye alışıktı. Ama toplumsal hizmet bilinci içinde yaptığı şeyler ona huzur veriyordu.</p>

<p>Teryoşa Galuzin’in arkadaşı, aynı masadaki Goşka Ryabıh “Kartal gibiymiş baban. Vahşi bir hayvan gibi ötüyor! Mecliste vekil sanki! Hey Tanrım, neymiş be!” diye laf attı. Yarı sarhoş ağızla konuşuyor, arkadaşının babasına övgüler yağdırıyordu. “Doğru söylüyorum, kartal bu adam. Boşuna uğraşmıyor. Seni askerlikten kurtarmak için dil döküyor.”</p>

<p>“Neler söylüyorsun Goşka! Bir sor önce. ‘Kurtarmakmış’. Seninle aynı gün gideceğim ben de, göreceksin o zaman kurtarılmayı. Aynı birliğe düşeriz herhalde. Gene fen dersinden bıraktılar beni, aşağılıklar. Annem perişan oldu. Şansımız yaver gitse de sivil göreve düşsek. Cepheye er yolluyorlarmış. Babam için dediğin doğru, konuşması için yani. Usta bu konuda. En önemlisi, ustalığının nereden geldiği. Doğuştan. Öyle bir eğitim almışlığı falan yok.”</p>

<p>“Sanka Pafnutkin’e olanları işittin mi?”</p>

<p>“Evet. Sence dedikleri hastalık doğru olabilir mi?”</p>

<p>“Ölünceye kadar çekecek. Frengiden olacak sonu. Kendi suçu. Söylemişler ona ‘gitme’ diye.”</p>

<p>“Peki şimdi ne olacak ona?”</p>

<p>“Trajik bir durum. Kendini öldürmek istemiş. Yermoloy’daki komisyon bakıyormuş, alırlar onu da herhalde. ‘Gidip partizan olacağım, halktan bunun intikamını alacağım’ diyormuş.”</p>

<p>“Dinle Goşka. Bulaşıcı hastalık kapmaktan söz ediyorsun ama kadınlara gitmeden de hasta olabilirsin.”</p>

<p>“Neden söz ettiğini biliyorum. Sen kendi deneyimine göre konuşuyorsun. Bu hastalık değil, gizli bir eksiklik.”</p>

<p>“Şimdi suratına bir tane patlatacağım. Pis yalancı, insan arkadaşına böyle iftira eder mi?”</p>

<p>“Şaka yaptım, sakin ol. Sana söylemek istediğim başka. Pajinsk’e gitmiştim. Oraya biri gelmiş, her tarafı dolaşıp konuşmalar yapıyormuş. ‘Benliğin kurtuluşu’ diye bir ders verdi. Epey ilginçti. Anlattıkları çok hoşuma gitti. Anarşistlere katılacağım, anasını satayım. Güç içimizde, dedi. Cinsiyetimiz, karakterimiz, adamın dediğine göre, hayvansal enerjinin uyanışıymış. Ha, ne diyorsun buna? Adam dâhi. Ama ben körkütük sarhoş oldum. Amma da bağırışıyor herkes, neler diyorlar anlamıyorum. Daha fazla devam edemeyeceğim, Tereşka, sus sen de. Sana söylüyorum, orospu çocuğu, anasının kuzusu, kapa çeneni.”</p>

<p>“Son bir şey söyle bana Goşka. Sosyalizmle ilgili bütün sözcükleri bilmiyorum. Örneğin sabotajcı. Ne demek bu? Ne için kullanılıyor?”</p>

<p>“Bu lafların profesörüyüm ama Tereşka, söyledim ya sana sarhoşum, rahat bırak beni. Sabotajcı başka çetelerle birlik olan adamdır. Bir kere sabotajcı dediler mi, sen de onlarla aynı eşkıyalığın içindesin demektir. Anladın mı koca kafa?”</p>

<p>“Zaten ben de kötü bir anlama geldiğini anlamıştım. Enerjinin gücüyle ilgili dediklerinde haklısın. Bir ilan görmüştüm Petersburg’da elektrik güçleriyle ilgili, yazılmak istedim. İşleri geliştirme adına. Ödeme yapmak gerekiyordu. Sonra birden yeniden devrim oldu. Bizim iş yattı.”</p>

<p>Teryoşa konuşmasını tamamlayamadı. Yakınlardan gelen müthiş bir patlama sesi sarhoş muhabbetlerini bastırdı. Masanın gürültüsü bir anda kesildi. Ancak bir dakika sonra daha güçlü bir şekilde başladı. Oturanların çoğu yerlerinden fırladı.</p>

<p>Nispeten daha ayık olanlar ayakta durabiliyordu. Diğerleri bir tarafa kaçmak için ayakta biraz sendeledikten sonra masaların altına girip sızdılar. Kadınlar çığlık çığlığa bağrışıyordu. Ortalık ana baba gününe dönmüştü.</p>

<p>Vlas Galuzin kimin suçlu olduğunu anlamak için etrafına bakındı. Önce kendi köylerinde bir yerde, hatta masaların yanı başında, bir patlama olduğunu sanmıştı. Boynunu ileri doğru uzatıp kıpkırmızı bir suratla “Hangi serseri yaptı bunu?” diye avaz avaz bağırmaya başladı. “El bombalarıyla oynayan şımarık kim? Onu elime bir geçirirsem böcek gibi ezeceğim! Böyle şakalara tahammülümüz yok yurttaşlar! Hemen çevreyi sarın. Köyün etrafını saralım! Provakatörü yakalayın! Orospu çocuğunun kaçmasına izin vermeyelim!”</p>

<p>İlk başta herkes onu dinliyordu. Sonra dikkatler aşağı köyün üstünde yavaş yavaş yükselmekte olan kara duman bulutuna çevrildi. Herkes neler olup bittiğini anlamak isteğiyle tepenin oraya yöneldi.</p>

<p>Yermoloy tarafından onlara doğru koşan yarı çıplak asker adaylarını gördüler. Bunlardan biri güçbela pantolonunu kapmış, yalınayak ve tamamen çıplaktı. Acemileri muayene eden ve sınıflarını belirleyen subaylarla Albay Ştreze de o kalabalığın içindeydi. Atların üstündeki dimdik Kazak askerleri ve polisler yılan öldürürmüşçesine havaya kaldırdıkları ellerindeki kamçılarını şaklatarak köyün içinde dört dönüyordu. Birilerini arıyor, birilerini yakalıyorlardı. Pek çok insan Kuteyno yolunda koşuyordu. Yermolovski Kilisesi’nin çanı kesik ve ürpertici alarmla koşanlara eşlik ediyordu.</p>

<p>Olayların sonraki gelişimi çok hızlı oldu. Karanlıkta arama çalışmalarına devam ettiler. Ştreze, Kazak askerleriyle beraber Kuteyniy köyüne geldi. Köyün çevresi sarılarak evler birer birer aranmaya başlandı.</p>

<p>O zamana dek, şereflerine sofra kurulan gençlerin çoğu körkütük sarhoş olmuştu. Kimi masaya başını koymuş, kimi de yerlere yatmış sızmış uyuyordu. Arama için askerlerin köye geldiği anlaşıldığında artık hava kararmıştı. Saklananlar kötü bir şey yapmamışlardı. Hataları kaçmalarıydı. Birçoğu sarhoş olduğundan ne yaptığının farkında değildi. Bazıları da sakıncalı olduğunu düşündükleri kimi tanıdıkları yüzünden başlarının derde girip kendilerini öldürebileceklerinden korkmuştu. Her şeye siyasi bir kılıf bulunduğu dönemdeydiler. Sovyet tarafında yaramazlık, serserilik yapmak ideolojik sapma olarak değerlendiriliyor, Beyazların denetimindeki yerlerde de Bolşeviklik işareti olarak nitelendiriliyordu. Saklanan gençlere bu çoktan öğretilmişti.</p>

<p>Depo tıka basa insan doluydu. Gençlerden önce de buraya gelip saklananlar olmuştu. Her iki köyden de insan vardı. İlk gelenler en sarhoş olanlardı. Bunların çoğu sızmış, horlayarak uyuyor, arada dişlerinin arasından bir şeyler sayıklıyorlardı, bazıları da böğürüp kusuyordu. Depo kapkaranlık ve havasızdı, içersi berbat kokuyordu. Son gelenler içeri girdikleri yerdeki açıklığı, dışardan görünmemesi için taş ve toprakla kapadılar. Bir süre sonra horultu ve öğürtüler tamamen kesildi. İçersi tam bir sessizliğe büründü. Herkes uykuya daldı.</p>

<p>Yalnızca bir köşeden ölesiye korkmuş Teryoşa Galuzin’le Yermoylu kavgacı Koska’nın fısıldaşmaları geliyordu. “Yavaş konuş, hayvan öldürtecek misin bizi? Sümüklü şeytan. İşitiyor musun, Ştreze’nin adamları yaklaşıyor. Döndüler köşeyi şimdi dümdüz ilerliyorlar, birazdan buraya varırlar. Hah işte onlar. Sus, nefes bile alma, boğarım seni! Hah, şanslısın, uzaklaştılar. Iska geçtiler burayı. Aptal herif, sen niye kaçtın? Koca kafa seni, sana kim dokunabilir ki?”</p>

<p>“Baktım Goşka bağırıyor, hadi, çabuk diye. Ben de takıldım peşine.” “Goşka’nın meselesi başka tabii. O aileden bozuk, yöneticilerin güvenini kaybetmişler. Hodatsiy’de yaşayan akrabaları varmış. Burjuva işçiler. Sen kafana takma bunları, yat sessizce. Burada da her taraf batmış. Hareket edip durursan kendinde boka batarsın, beni de bulaştırırsın. Kokuyu duymuyor musun yoksa? Ştreze köyde ne arıyor ki? Asıl aradığı aşağı köyden, bizim oradan gelenler.”</p>

<p>“Sizin orada ne oldu ki? Nasıl başladı olaylar?”</p>

<p>“Hepsi Sanka’nın yüzünden. Bütün bu yaygara Sanka Pafnutkin’in suçu. Muayene için hepimiz soyunup tek sıra dizilmiştik. Sıra Sanka’ya geldi. Bir türlü soyunmadı. İçkiliydi de, kafası iyi gelmiş muayeneye. Kâtip onu uyardı. ‘Soyunun’ dedi, nazikçe. Sanka’ya ‘siz’ diye hitap etti. Adam orduda kâtip. Sanka ona en kaba konuşmasıyla ‘Soyunmayacağım, vücudumun her yerini görsünler istemiyorum’ diye cevap verdi. Utanmıştı galiba. Sonra adamın üzerine saldırdı, çenesine bir yumruk attı. Ya, işte. Düşünebiliyor musun? Kimse onu tutmaya fırsat bulamadan yazı masasını havalandırdığı gibi, üstündekilerle beraber, mürekkep hokkası, resmi kâğıtlar, indirdi yere hepsini! Kapıda Ştreze belirdi, bağırıyor ‘Bu ne kabul edilmez zorbalık böyle, kansız devrimin nasıl olacağını göstereceğim ben size, yasalara karşı gelmek neymiş göreceksiniz. Kim yaptı bunu?’</p>

<p>O arada Sanka cama koştu. ‘Nöbetçi, elbiseleri al! Burada sonumuz geldi, yoldaşlar’ diye bağırdı. Ben giysilerin peşine gittim, koşarken giyindim, sonra Sanka’nın yanına geldim. Sanka bir yumrukta kırdı camı, atladı aşağı, tut tutabilirsen. Ben de peşinden. Koşuyorum ama nasıl. Peşimizden de bir sürü insan. Şimdi bütün bunların nedeni ne desen, kimse cevap veremez.”</p>

<p>“Peki bomba?”</p>

<p>“Ne bombası?”</p>

<p>“Bombayı kim attı? Bomba mı, el bombası mı, neyse artık?”</p>

<p>“Aman Tanrım, onu da mı biz yaptık?”</p>

<p>“Başka kim olabilir ki?”</p>

<p>“Anladım ne olduğunu. O başka biridir. Karışıklığı görünce, dur bir de ben karıştırayım ortalığı demiştir. Nasıl olsa o olduğu anlaşılmayacak ya. Siyasilerden biridir. Pajinski’den gelen bir sürü adam var burada, onlardan biridir. Yavaş! Sesler geliyor. İşitiyor musun? Ştreze’nin adamları dönüyor. Kayboldular. Sessiz ol diyorum.”</p>

<p>Sesler yaklaşmıştı. Çizmelerin gıcırdıyor, mahmuzlar şakırdıyordu. Komutan tonunda, sorumluluk dolu “İtiraz istemiyorum” diyen bir ses geldi. Petersburglu komutan Ştrese’ydi bu: “Yanılmam ben. Konuşmalar işittim.”</p>

<p>“Size öyle gelmiş olmalı, efendim” diyen ise Yermolov’un muhtarı, yaşlı balıkçı Otvyajistin’di. “Burası köy yeri, elbette her tarafta konuşan insanlar var. Mezarlık değil ya. Orada bile konuşuluyor ya. Evlerdekiler dilsiz hayvanlar değil. Belki de domovoylar<a id="dn68" href="../Text/dn.xhtml#d68">[68]</a> dolaşıyordur”</p>

<p>“Ha-ha! Aptallık etmek neymiş göstereceğim ben size, Kazan yetimleri sizi! Domovoymuş! Siz burada iyi yayılmışsınız. Öbürleri gelinceye kadar aklınız başınıza gelir ama iş işten geçer. Domovoymuş!”</p>

<p>“Acıyın bize, efendim, sayın albayım! Öbürlerinin burada ne işi var? Budala odunlarız biz, karanlığın içinde oturuyoruz. Devrim bizim neyimize.” “Her deliğe bakıldığını mı söylüyorsunuz? Kooperatifin deposuna da tepeden tırnağa bakın. Bütün kutulara, raflara bakın. Bitişik binaları da arayın.”</p>

<p>“Emredersiniz, efendim.”</p>

<p>“Pafnutkin, Ryabıh, Nehvalennıh’ı ölü ya da diri bulun getirin. Galuzinlerin oğlunu da istiyorum. Babasının vatansever nutuklar atması burada bir işe yaramaz. Aksine. Bunlarla bizi uyutamaz. Aldığımız bilgilere göre şehirde, evlerinin bahçesinde siyasi kaçakları saklıyorlarmış. Yakalayın oğlunu da. Ona ne yapacağıma karar vermedim ama bir açığını yakalarsam, diğerleriyle beraber onu da yakarım.”</p>

<p>Arama yapanlar ileri doğru harekete geçti Yeteri kadar uzaklaştıklarında Koska Nehvalennıh korkudan beti benzi atmış Tereşka’ya “İşittin mi?” diye sordu.</p>

<p>“Evet” dedi Tereşka, sesi titriyordu.</p>

<p>“Artık sen, ben, Sanka ve Goşa’nın tek kaçış yolu var, o da orman. Hep orada kalırız demiyorum. Bir yer bulana kadar. Belki ortalık yatışınca geri döneriz.”</p>
</body>
</html>