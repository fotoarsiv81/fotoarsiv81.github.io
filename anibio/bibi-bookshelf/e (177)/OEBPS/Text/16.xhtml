<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Epilog</p>

<p class="bosluk2"></p>

<p class="orta">1</p>

<p class="n">1943 yılının yaz aylarıydı. Kursk şehrindeki Alman cephesi yarılmış, Orel geri alınmıştı. Teğmenliğe yeni terfi eden Gordon ve Yüzbaşı Dudorov Moskova’dan birliklerine dönüyorlardı. Gordon görevli olarak gönderilmiş, arkadaşı kısa bir izin yapmıştı.</p>

<p>Aynı birlikteydiler. Dönüş yolunda tesadüfen karşılaşmışlardı. Geceyi küçük bir kasaba olan Çerni’de geçireceklerdi. Kasaba tam olarak yıkılmadıysa da her taraf haraptı. Almanların çekilirken yerle bir ettikleri o pek çok “çöl bölgesi” kasaba ve şehirlerinden daha iyi durumdaydı.</p>

<p>Kasabanın kerpiç kalıntılarıyla toza dönmüş taş kırıklarından oluşan yıkıntıları arasında geceyi geçirebilecekleri bir samanlık bulup erkenden uykuya yattılar. Ancak ikisini de uyku tutmadı. Geceyi konuşarak geçirdiler. Sabahın üçüne doğru Dudorov kendinden geçer gibi oldu. Ama kısa bir süre sonra Gordon’un gürültüsüne uyandı.</p>

<p>Saman yığınları üzerinde, sanki suyun içindeymiş gibi beceriksiz hareketlerle eşyalarını topluyordu. Bir araya getirdiği giysileri çıkın yapıp bağlayınca saman yığınından aşağı kayıp kapıya yöneldi.</p>

<p>“Nereye gidiyorsun? Daha çok erken” dedi Dudorov.</p>

<p>“Nehre gidiyorum. Birkaç parça çamaşır yıkamak istiyorum.”</p>

<p>“Delisin sen. Akşama karargâha varırız. Çamaşırcı Tanya’dan temiz çamaşır alırsın. Bu telaş niye?”</p>

<p>“Beklemek istemiyorum. Çok terledim. Her şeyim pis. Hava da sıcak. Hemen yıkayıveririm. İyice de sıkarsam güneşte hemen kurur. Nehirde yıkanırım da. Sonra temiz temiz giyerim.”</p>

<p>“Sen bilirsin ama gene de pek yapılacak bir iş değil. Subay olduğunu unutma.”</p>

<p>“Çok erken daha, herkes uykuda. Çalıların arkasına gizlenirim. Kimse görmez. Sen uyumana bak, biraz daha konuşursan uykun açılacak.”</p>

<p>“Artık istesem de uyuyamam. Ben de seninle geleceğim.”</p>

<p>Böylece ikisi birlikte, yeni doğan güneşin çoktan ısıtmayı başardığı beyaz taş yığınlarının yanından geçip indiler nehir kıyısına.</p>

<p>Eski sokakların güneş vurmuş taşlarında terlemiş insanlar horlayarak uyuyorlardı. Yüzleri kızarmıştı. Çoğunluğu kasabanın yerlisi olan bu insanlar, evsiz kalmış yaşlılarla, kadın ve çocuklardı. Az sayıda birliklerinin gerisinde kalıp onlara yetişmeye çalışan Kızıl Ordu askerleri de vardı. Gordon’la Dudorov sürekli önlerine bakıyor, kimseye basmamaya özen göstererek dikkatle yürüyorlardı.</p>

<p>“Yavaş konuş da kimse uyanmasın. Yoksa benim çamaşır işi suya düşer.”</p>

<p>Fısıltıyla konuşarak akşamki sohbetlerine kaldıkları yerden devam ettiler.</p>

<p class="orta">2</p>

<p class="n">“Bu nehrin adı ne?”</p>

<p>“Bilmiyorum. Kimseye de sormadım. Herhalde Zuşa.”</p>

<p>“Yok, Zuşa olamaz bu.”</p>

<p>“O zaman bilmiyorum.”</p>

<p>“Zuşa Nehri Kristina’nın kahraman olduğu yer değil mi?”</p>

<p>“Evet. Zuşa daha daha aşağıda bir yerlerde olmalı. Söylentilere bakılırsa, bütün bu olup bitenden sonra, kilise de onun adını azizelerin arasında anıyormuş.”</p>

<p>“Kristina’nın efsaneleştiği yerde ‘Konyuşin’<a id="dn87" href="../Text/dn.xhtml#d87">[87]</a> adıyla anılan taş bir bina varmış. Gerçekten de devlet çiftliğine bağlı bu bina eski at bakım yeriymiş. Adı çok eski zamanlardan geliyormuş. Duvarları çok kalınmış. Almanlar burayı güçlü bir kale haline getirmişler. Tepeden etrafı gözleyip birliklerimizi ateşe tutuyorlarmış. Böylelikle bizim ordunun ilerlemesini engelliyorlarmış.</p>

<p>Zafer için kalenin ele geçirilmesi gerekliymiş. Kristina olağanüstü bir cesaret göstererek Almanların arasına sızıp Konyuşin’i havaya uçurmuş. Kendi sağ kalmış ama yakalayıp idam etmişler onu.”</p>

<p>“Peki neden Kristina Orletsova diyorlar da Dudorova diye söz etmiyorlar?”</p>

<p>“Biz resmi olarak daha evlenmemiştik onunla. 1941 yazında savaş bitince evleneceğimize dair birbirimize söz vermiştik. Sonra ben, orduyla oradan oraya gidip durdum. Birliğim sürekli yer değiştiriyordu. Bu arada Kristina’yla iletişimimiz koptu. Bir daha da görmedim onu. Yaptıklarını ve kahramanca ölümünü ben de herkes gibi gazetelerden, ordu bültenlerinden öğrendim. Olayın geçtiği yere anıtını dikmeyi düşünüyorlarmış. Müteveffa Yuri’nin kardeşi General Jivago’nun buralarda dolaşıp onunla ilgili bilgi topladığı geldi kulağıma.”</p>

<p>“Kristina’yı hatırlattığım için kusuruma bakma. Uzücü olmalı senin için.”</p>

<p>“Sorun değil. Ama lafa daldığımız doğru. Hadi ben seni alıkoymayayım. İşine bak sen, soyun da gir suya. Ben de dişlerimin arasına bir ot parçası alıp şu çimenlere uzanayım. Biraz keyif yaparım, kestiririm de belki.”</p>

<p>Aradan kısa bir süre geçmişti ki Dudorov tekrar konuşmaya başladı: “Böyle çamaşır yıkamayı nerede öğrendin?”</p>

<p>“Zorda kalınca her şeyi öğreniyor insan. Hiç şansımız yoktu bizim. Ceza kamplarının içinde en kötü olana düştük. Çok az insan sağ çıktı oradan. Daha ayak bastığımız anda başladı felaketler. Vagondan indiğimizde bir de baktık ki karla kaplı çöle düşmüşüz. Çok uzakta orman vardı. Etrafımızı gardiyanlar sardı hemen. Ellerindeki tüfekleri üstümüze doğrultmuşlardı, yanlarında köpekler vardı. Sonra yeni gruplar katıldı. Kocaman bir daire şeklinde dizdiler bizi. Kimse birbirini görmesin diye sırtlarımız halkanın içine dönüktü. Sonra dizlerimizin üstüne çökmemizi emrettiler. Başımızı çevirecek olursak ateş etmekle tehdit ediyorlardı. Sonu gelmez bir aşağılamayla aramaya başladılar. Hiç sona ermeyecek gibiydi. Bu uzun süre boyunca dizlerimizin üstünde kaldık. Sonra kaldırdılar. Diğer grupları başka bir yere götürdüler. Bize ‘Kampınız burası. İstediğiniz gibi yerleşin’ dediler. Düşünebiliyor musun, karla kaplı, göz alabildiğine bir düzlükte kalakalmıştık. Ortada bir tabela vardı sadece. Üstünde GULAG<a id="dn88" href="../Text/dn.xhtml#d88">[88]</a> 92 Ya N 90 yazıyordu. Başka da bir şey yoktu.”</p>

<p>“Yok, gerçekten bizim koşullarımız daha iyiydi. Hayat daha kolaydı. Sonuçta ben ikinci kez düşmüştüm. Birincisi daha zor gelmişti. Ayrıca, suçum da daha hafifti, koşullar da buna uygun olarak farklıydı. Serbest kaldığımda, ilk seferde olduğu gibi bütün siyasi haklarımı geri verdiler. Üniversitedeki görevime geri döndüm tekrar. Savaş çıktığında, binbaşı rütbesiyle göreve çağırdılar. Senin gibi mahkûmlar taburuna vermediler.”</p>

<p>“Elbette. Ne bekliyordun? GULAG 92 Ya N 90 tabelasından başka bir şey yoktu diyorum sana. İlk işimiz o ayazda, çıplak ellerimizle karın altından kulübe yapmak için tahta parçaları aradık. İnanması çok güç ama zamanla kampımızı kendimiz kurduk. Başımızı sokacak bir kulübe inşa ettik. Etrafını çevirdik. Hapishane binasını, gözetleme kulesini, ambarı, koğuşları kütüklerden hep kendimiz yaptık. Sonra da kerestecilik yapmaya başladık. Ağaçları kesiyor, kızaklara yüklüyorduk. Sonra sekizerli gruplar halinde, kendimizi bu kızaklara bağlıyor, göğsümüze kadar karlara bata çıka kütükleri kampa taşıyorduk. Uzunca bir süre savaşın başladığından haberimiz olmadı. Saklamışlar bizden. Sonra birden bir öneride bulundular. Bizi mahkûmlar taburu olarak cepheye göndereceklerdi. Savaştan sağ çıkanlar özgürlüğüne kavuşacaktı. Ondan sonra da kilometrelerce elektrikli tel çekme, mayın döşeme işleri başladı. Ateş yağmuru altında aylar birbirini kovaladı. Bizi ölüm birliği olarak adlandırmaları boşuna değildi. Nasıl sağ kaldığımı hâlâ anlayabilmiş değilim. Diğer yandan, o korkunç kampla karşılaştırdığımda bu kanlı cehennemin daha iyi olduğunu söylemeliyim. Koşullar ağır olsa da kamptan çok daha farklı.”</p>

<p>“Ne kadar sıkıntı çekmişsin sen kardeşim.”</p>

<p>“Sadece çamaşır yıkamayı öğrenmedim yani, aklına gelecek her işi yaptım.”</p>

<p>“Çok ilginç. Yalnızca senin ağır sürgün koşullarınla karşılaştırıldığında savaş için sözünü ettiğin sonuç çıkmıyor. Benim için de durum pek farklı değil. Hatta, 30’lu yıllardaki hayatımı, buna özgürlük yıllarımı, üniversitedeki çalışmaları, kitaplarımı, parayı, konforu ve sürgün cezamı da katarak savaşla karşılaştırdığımda, savaşın aslında ortalığı temizleyen bir fırtına olduğu sonucuna varıyorum. Taze bir nefes, bir kurtuluş dalgası oldu sanki.</p>

<p>Öncesinde ortaya atılan ‘kolektifleştirme’ ideali bir aldatmacaydı bence. Ulaşılması mümkün olmayan bir hedefti ama o noktada hata olduğunun kabullenilmesi de mümkün değildi. Başarısızlığı gizlemek için her türlü baskı yöntemlerine başvurarak insanların sorgulamasını, akıl yürütmesini engellemeye çalıştılar. Ortada olmayan bir şeyi sanki varmış gibi görmeleri için zorladılar. Yıldırma politikasıyla tersini kanıtlamanın önüne set çektiler. Bütün bunlar akıl almaz sertliklerin uygulandığı Yejovşina<a id="dn89" href="../Text/dn.xhtml#d89">[89]</a> dönemine zemin oluşturdu. Anayasanın uygulanması, seçim ilkelerinin belirlenmesi söz konusu değildi.</p>

<p>İşte tam o sıralarda savaş çıktı. Bütün insanlığın karşı karşıya kaldığı gerçek felaket, gerçek tehlike ve herkes için geçerli olan gerçek ölüm tehdidi bile başımızdaki insanlık dışı kurgulama zorbalık karşısında önemsizdi. Savaş ortamında gerçekleri örten büyücü kuvvetin sınırları daralmak zorunda kaldı.</p>

<p>Yalnızca senin gibi sürgün insanları değil, ateş hattında ya da cephe gerisinde olan herkes ama herkes var gücüyle özgürlüğü soludu. Bu hafiflikle, gerçek mutluluk duygusuyla ölümcül savaşa atıldı. Çünkü gerçek kurtuluş ondaydı.</p>

<p>Devrimin on yıllık halkalardan oluşan zincirinde, en önemli parça savaş. Çünkü savaşla birlikte, darbenin doğal tetikçileri olan nedenler ortadan kalkmış oldu. Dolaylı yollardan sonuçlarını anlatmaya başladılar, etkisinin etkisine kadar götürdüler işi. Yaşanan felaketlerle beslenip güçlenen karakterler, akıl almaz kahramanlıklara hazırdı. Bu kuşağımızın efsanevi, insanı şaşkına çeviren bir özelliği, manevi değerlerimizin ışıltısıdır.</p>

<p>Kristina’nın kahramanlığı sonuçta ölümüne neden olmuş olsa bile, gözlemlerim içimi mutlulukla dolduruyor. Savaşın kanlı yılları boyunca yitirdiğimiz onca insana karşın, içim sevinçle doluyor. Kristina’nin ölümünden duyduğum acıyı hafifleten şey, onun başını çevreleyen özveri hâlesidir. Hepimizin hayatına ışık veren de bu değil mi zaten?</p>

<p>Sen toplama kampında akıl almaz işkenceler çekerken ben özgür bırakılmıştım. Kristina o sırada tarih fakültesine girmişti. Okumak istediği kürsü benim yönetimimdeydi. Ben daha çok önceleri, daha o küçük bir kızken onun özel bir karakteri olduğunu anlamıştım. Hatırlar mısın, Yuri daha sağken, size ilk sürgün dönemimde hücre arkadaşım olan bir papazdan ve onun kızından söz etmiştim. İşte o kız Kristina’ydı. Neyse, sonuçta benim öğrencim oldu. Öğrencilerin hocalarını eleştirme modası o sıralarda yeni yeni başlıyordu. Kristina bana karşı son derece saldırgandı. Son derece haksız eleştirilerinin nedenini bir Tanrı biliyordu. Çıkışları son derece yersizdi ve asla geri adım atmıyordu. Öyle ki bazen diğer öğrenciler beni savunmak zorunda kalıyorlardı.</p>

<p>Mükemmel bir mizah anlayışı vardı. Fakültenin duvar gazetesine çok hoş yazılar yazıyor, çoğunda da beni yerden yere vuruyordu. Gerçi adımı vermeden uyduruk bir ad kullanıyordu ama okuyanlar kimden söz ettiğini rahatlıkla anlardı. Sonra bir gün, tamamen bir rastlantı sonucu, bana gösterdiği düşmanca tavrın aslında derin sevgisini gizlemek için bir maske olduğunu anladım. Benim de ona karşı gerçek duygularım aynıydı. Savaş arifesinde, 1941 yılının yazında çok güzel zaman geçirdik onunla. Moskova yakınlarında bir dolu genç insan, öğrencilerle toplanmıştık. Kristina da vardı aralarında. Kır evlerinde kalıyorduk. Sonradan birliğim de bir müddet orada kamp kurdu. Beraberliğimiz savaşa hazırlık aşamasında, yardım birliklerinin eğitimi sırasında iyice kuvvetlendi. Kristina orada, ilk Alman saldırılarına karşı Moskova’nın gece silüetini izleyerek, paraşütle atlamayı öğrendi.</p>

<p>Az önce de söylediğim gibi, savaş bitince evlenmek üzere orada nişanlandık. Kısa bir süre sonra da bağlı bulunduğum birliğin harekete geçmesi nedeniyle ayrılmak zorunda kaldık. Bir daha da onu görmedim.</p>

<p>Sonraları, Almanların toplu olarak teslim olmaya başlayıp savaşın lehimize döner gibi olduğu bir dönemde, beni uçaksavar kıtasından alıp genelkurmayın yedinci şubesine verdiler. Bunun birinci nedeni, daha önce iki kez yaralanıp hastanede kalmış olmamdı. İkincisi ise gönderildiğim yerde yabancı dil bilen insanlara gereksinim vardı. Yedinci şubede başka dil bilenlere ihtiyaç olduğunu öğrenince, iğneyle kuyu kazar gibi senin de izini bulmak için az uğraşmadım. Oraya atanmanı çok istedim.”</p>

<p>“Çamaşırcı Tanya iyi tanıyormuş Kristina’yı değil mi? Cephede tanışıp arkadaş olmuşlar. Sık söz ediyor ondan. Tanya’nın gülüşü, yüzü bana Yuri’yi anımsatıyor, sen de benzetiyor musun? Kalkık burnunu, çıkık elmacıkkemiklerini görmezsen yüzü çekici ve güzel oluyor. Tıpkı Yuri’ninki gibi. Bu tip bizim oralarda çok yaygındır.”</p>

<p>“Neden söz ettiğini anlamadım. Hiç dikkat etmedim.”</p>

<p>“Ne kadar ilkel, tuhaf bir soyadı var kızın, Bezoçeredeva<a id="dn90" href="../Text/dn.xhtml#d90">[90]</a> diye. Bana kalırsa bu gerçek soyadı değil, daha çok takma ada benziyor. Ne dersin?”</p>

<p>“Kendi anlatmıştı ya. Anası babası olmayan bir çocukmuş. Rusya’nın uzak bir köşesinde büyümüş, oralarda dil en yalın haliyle kullanılır. Soyadı belli olmadığı için Tanya’ya ‘babasız’ anlamında ‘Bezotçeya’ demişler. Sonra bu soyadı, insanlar arasında, kulaktan kulağa değişerek aktarılmış ve bu hale gelmiş.</p>

<p class="orta">3</p>

<p class="n">Nehir kıyısındaki o sabahtan birkaç gün sonra, Almanların yerle bir ettiği Karaçev kasabasına geldiler. Kendileri gibi, asıl birliğine ulaşmaya çalışan başka arkadaşları da vardı burada.</p>

<p>Bir ayı aşkın bir süredir sonbahar kendini göstermiyor, sıcak günler devam ediyordu. Mavi, bulutsuz gökyüzündeki güneşin sıcaklığı, Orel’le Bryansk arasındaki verimli toprakların rengini koyultmuştu. Etraf çikolata rengi bir parıltı içindeydi.</p>

<p>Kasabanın ortasından geçen anacadde, ilerde şehirlerarası yola bağlanıyordu. Yolun bir yanındaki evlerin tümü yıkılmıştı. Atılan bombalardan moloz yığınına dönmüşlerdi. Yıkıntıların çevresindeyse kökleri ortaya çıkmış yanarak kurumuş meyve ağaçları vardı.</p>

<p>Bir zaman evlerinin bulunduğu yıkıntıların arasında dolaşan kasaba halkı, hâlâ dumanlar tüten toprak yığınlarını karıştırıyor, işlerine yarayacağını umdukları kırık dökük parçaları başka bir yerde biriktiriyorlardı. Bir kısmı ise kendilerine barınak yapmak için toprağı kazmakla meşguldü. Kazdıkları yerlerin üstünü, bulabildikleri çimli toprakla örtüyorlardı.</p>

<p>Yolun karşı tarafındaki düzlükteyse beyaz çadırlar göze çarpıyordu. Bunların arasına sıkışmış kamyonlar, yük taşımakta kullanılan at arabalarıyla askeri hastane hizmet araçları dikkat çekiyordu. Hepsi bir biçimde, asıl birliklerinden, bulunmaları gereken park yerlerinden ayrı düşmüştü. Şimdi onlara ulaşmaya çalışıyorlardı. Ayrıca etrafta, dizanteriden yüzleri bembeyaz olmuş, bir deri bir kemik kalmış genç delikanlılar dolaşıyordu. Burada biraz dinlenip kendilerini toparlamaya çalışıyorlardı. Yemek yiyip karınlarını doyuracaklar ve iyi bir uykudan sonra batıya doğru yollarına devam edeceklerdi. Başlarında birer başlık, sırtlarında kalın asker kaputları vardı.</p>

<p>Neredeyse yarısı yıkılıp küle dönmüş kasaba hâlâ tütüyor, ileri kısımlarında yer yer patlamalar devam ediyordu. Yıkıntıların arasında külleri karıştırmakta olanlar, ayaklarının altındaki toprağı sarsan bu patlamalardan sonra duraklıyor, ellerindeki küreklere yaslanıp doğruluyorlardı. Sonra da başlarını patlamanın olduğu tarafa döndürüp uzun uzun bakıyorlar ve bir müddet dinleniyorlardı. Seyrettikleri noktada, gittikçe incelen ama önce oldukça büyük olan, rengi karadan kızılkahveye dönen bir duman bulutu göğe yükseliyor, havaya kaldırdığı toz kütleleri kısa bir süre içinde tekrar yere iniyordu. Bunu gördükten sonra onlar da tekrar işlerine dönüyorlardı.</p>

<p>Kasabanın merkeze göre daha az yapılaşmış kısmı geniş bir çayırlıktı. Yaşlı ağaçların gölgesiyle etrafı çepeçevre sarılmış bu alan geniş bir avluda serin bir karanlığa gömülerek dış dünyayla bağlantısı kesik koca bir konağı andırıyordu.</p>

<p>Çamaşırcı Tanya, birkaç asker arkadaşıyla birlikte bu çayırlığın bir köşesinde kendini almaya gelecek aracı bekliyordu. Gordon’la Dudorov da sabahtan beri oradaydılar. Onlar da aynı kamyonu bekliyorlardı. Tanya, kendi sorumluluğuna verilmiş olan, birliğe ait eşyaları götürecekti. Hazırladığı çamaşırlar sandıklara yüklenmiş biraz ilerde’ duruyordu. Tanya gözünü bir an olsun ayırmadan eşyaları kolluyordu. Onunla beraber bekleyenler ise araç geldiğinde binme şansını kaçırmamak için bir adım bile uzaklaşmıyorlardı sandıkların yanından. Neredeyse beş saattir bu böyle devam ediyordu. Beklerken yapabilecekleri başka bir şey olmadığından bir türlü susmak bilmeyen, geveze Tanya’nın anlattıklarını dinliyorlardı. O sırada General Jivago’yla karşılaşmasını anlatıyordu.</p>

<p>“Ne diyorsunuz? Hem de dün tanıştım generalle. Kendi çağırtmış beni. O, yani General Jivago. Kristina’yla ilgileniyormuş. Hakkında araştırma yapıyormuş. Kristina’yı görüp tanıyanları arıyormuş. Beni söylemişler. ‘Arkadaştılar’ demişler bizim için. ‘Çağırın onu bana’ diye emir vermiş. Gelip buldular beni, sonra da götürdüler yanına. Hiç de öyle korkunç bir adam değil. Herkes gibi o da, bir farkı yok başkalarından. Çekik, kara gözlü. Bildiklerimin hepsini anlattım. Dinledi beni, teşekkür etti. Sonra da ‘Sen nerelisin?’ diye sordu bana. Ben de ne diyeyim, çekindim önce. Bir şeyler geveledim ağzımda. Övünüp anlatacak neyim var ki? Ne soyum belli, ne sopum. Bildiğiniz hikâye. Bir çocuk bakımevinden, başka bir yetimhaneye... Onu mu anlatayım generale. Ama dediklerime ikna olmadı. ‘Çekinmene gerek yok, ne yaptın, ne ettin utanıp sıkılmadan anlat hepsini’ dedi. Önce utancım biraz devam ettiyse de konuştukça açıldım.</p>

<p>Ben anlattım, o başını salladı, hiç sözümü kesmeden dinledi beni. Cesaretlendim ben de, eh, anlatacaklarım da öyle yabana atılır şeyler değil. Bir dile gelsem masalcı teyzeler bile inanmaz, uydurduğumu düşünürler. O da pek inanmadı. Lafımı bitirdiğim gibi, kalktı ayağa. Başladı kulübenin içinde dört dönmeye. “Bir mucize bu’ dedi sonra. Aynen böyle söyledi. Sonra da ‘Şimdi fazla zamanım yok, ama gelip seni tekrar bulacağım. Bunları duymayı hiç beklemiyordum. Seni bırakmam artık. Bazı ayrıntıları netleştirmem gerek yalnızca. Seni yeğenim olarak üstüme alırım, general yeğeni olursun. Okula da yazdırırım, ne eğitimi almak istersen onu okursun. İnan bana, doğru söylüyorum. Ne hoş bir tesadüf oldu’ dedi.”</p>

<p>Tanya generalle konuşmasını anlatmayı sürdürdüğü sırada, bir at arabası geldi çayırlığın oraya. Polonya’da ve Rusya’nın batı kesimlerinde saman taşımak için kullanılan tipte, uzunca bir at arabasıydı bu. Yük yerinin yanları yüksekçeydi. İki atlı arabayı, eski tip arabacılara benzeyen bir asker kullanıyordu. Yanlarına varınca oturduğu yerden inip atların koşum takımlarını çıkarmaya başladı. Tanya ve birkaç asker dışında bekleyenler arabacının etrafını sarıp onları istedikleri yere götürmesi için yalvarmaya başladılar. Elbette karşılığında para teklif ediyorlardı. Asker söylenenleri dinlemedi bile. Ne atları ne de arabayı kullanmaya hakkı olmadığını, emirlere karşı gelemeyeceğini söyledi. Daha sonra da çözdüğü atları alıp uzaklaştı. Bir daha da dönmedi. Arabanın gelişiyle yarım kalan Tanya’nın hikâyesine geri döndüler.</p>

<p>“Generale ne anlattın?” diye sordu Gordon. “Bize de anlatabilir misin?”</p>

<p>“Neden olmasın? Anlatırım elbette” dedi Tanya.</p>

<p class="orta">4</p>

<p class="n">“Gerçekten de anlatabileceğim çok şey var. Bildiğime göre öyle sıradan değilmiş benim ailem. Yabancı insanlar mı söyledi bunu bana, yoksa ben zaten biliyordum da içimde mi tutuyordum kestiremiyorum ama annem Raisa Komarova, Beyaz Moğolistan’da saklanmakta olan bir Rus bakanın karısıymış. Adamın adı Komarov’muş. Benim babam, öz babam değilmiş bu Komarov. Eh, tabii, ben de annesiz, babasız eğitim alamadım, öksüzler gibi büyüdüm. Şimdi diyeceklerim size komik gelir herhalde. Ben ne biliyorsam onu anlatıyorum. Kendinizi benim yerime koyun, yalnızca anlatıyorum. Evet, hepsi yaşanmış şeyler. Sibirya’nın öbür ucunda, Kruşintsi Dağları’nın eteklerinde, Çin sınırına yakın bir yerde geçti başımdan bu olaylar.</p>

<p>Bizimkiler, yani Kızıllar onların, Beyazların yönettiği başkente yaklaştığında, bu Komarov denen bakan, kendi ailesiyle annemi de özel bir trene bindirmiş Beyazların olduğu bir yere göndermiş. Annem çok korkmuş, adam yanında olmadan bir adım bile atmaya çekinirmiş çünkü. Komarov’un benden haberi yokmuş. Benim doğduğumu bile bilmiyormuş. Annem uzunca bir süre ayrı kaldıklarında beni’ gizlice dünyaya getirmiş. O koşullarda neredeyse ikimiz de ölüyormuşuz. Kimse adama söylemesin diye öyle yapmış. Çünkü bu Komarov, çocuklardan nefret ediyormuş. Hiç sevmiyormuş, çocuk sözü duyunca ayaklarını yere vurmaya başlar, ‘Evi kirletmekten başka bir işe yaramazlar’ diye bağırırmış.</p>

<p>Neyse işte, her yerde olduğu gibi Kızıllar iyice yaklaşınca, annem yaşadığı yerden birkaç istasyon ötedeki Nagornaya’dan makasçı kadın Marfa’yı çağırtmış. Şimdi bakın şöyle, önce Nizovaya İstasyonu, sonra Nagornaya, en sonda da Samsonovskiy. Annemin bu kadını nereden tanıdığını da anladım ben. Nasıl biliyor musunuz? Marfa, bahçesinde yetiştirdiği yeşillikleri satmak için şehre giderdi, bazen de süt götürürdü. Öyle tanışmışlardır herhalde. Evet, öyle olmalı.</p>

<p>Yalnız tam olarak bilmediğim bir şey var. O da ne biliyor musunuz? Herhalde annemi kandırmışlar. Annem kısa bir süreliğine, diyelim ki iki gün için, ortalık yatışana kadar bırakmak istemiş beni kadına. Yoksa yabancı birine çocuğunu verir mi? Yetiştirsin diye bırakır mı? Annem kendi çocuğunu yabancılara verecek kadın değil ki, belli ki kandırdılar onu. Bana gelince, çocuk aklı işte. ‘Hadi git bakalım teyzene, aman ne iyi teyze, sana kurabiye verecek’ dediler mi tamam. Sonra o kadar çok gözyaşı döktüm, hasretten yüreğim o kadar yandı ki hatırlamasam daha iyi. Küçücük halimle kendimi asmaya bile kalktım. Kafayı üşütüyordum nerdeyse. Daha ufacık çocuktum. Bana iyi bakması için kadına para bırakmışlardı, hem de yüklüce bir miktarda.</p>

<p>Kadının hali vakti yerindeydi. Atı, ineği, çeşit çeşit kümes hayvanları vardı. Evin önündeki geniş toprağı istediği gibi kullanabiliyordu, evi de lojman gibi bedava vermişlerdi. İyi yerde görev yapıyordu. Doğduğum topraklardan gelen trenler, yokuş yukarı rayları yavaş çıkarlardı. Giderlerken yokuş aşağı fren yapmaları gerekirdi. Sonbahar gelip de aşağıdaki ormanda ağaçların yaprakları döküldüğünde Nagornaya İstasyonu tabak gibi görünürdü.</p>

<p>Vasili Amca’ya, köylülerin âdetine uyarak baba diyordum. Neşeli ve iyi bir insandı. Yalnız insanlara fazla inanırdı, bir de içti mi susmak bilmezdi. İçinde dışında ne varsa anlatır dururdu. Hiç tanımadığı insanlara yüreğinde ne varsa dökerdi. Makasçı kadına anne demeye dilim dönmedi bir türlü. Annemi unutamadığımdan mı, yoksa Marfa Teyze’nin korkunç biri olmasından mı, bilmiyorum.</p>

<p>Neyse böylece epey zaman geçti. Yıllar birbirini kovaladı. Ama kaç yıl diye sorsanız, cevap veremem. Trenlere bayrak sallayacak boya geldiğimi söyleyebilirim yalnızca. Artık atları çözmek, inekleri otlatmak zor gelmiyordu. Marfa Teyze yün eğirmeyi de öğretmişti bana. Ev işlerinden söz etmiyorum bile. Yerleri silmek, ortalığı toplamak, yemek pişirmek, hamur açmak benim için çok basitti. Hepsinin üstesinden geliyordum. Ha, söylemeyi unuttum. Bir de Petya’ya bakmak benim işimdi. Petya, Marfa Teyze’nin üç yaşındaki çocuğuydu. Bacakları tutmuyordu. Aradan o kadar zaman geçti, hâlâ Marfa Teyze’nin benim sağlam bacaklarıma bakışını hatırladığımda içim bir tuhaf olur. Neden benim değil de, onun çocuğunun bacakları tutmuyor diye öfkeyle bakardı. Sanki onun kötürüm olmasının suçlusu benmişim, ben bir şey yapmışım da çocuğun bacakları tutmamış gibi beni suçlardı bakışlarıyla. Ne kötü düşünceli insanlar var yeryüzünde, düşünebiliyorsunuz değil mi?</p>

<p>Daha durun, anlatacaklarım bitmedi. Hani derler ya, asıl eğlence bundan sonra başlıyor diye, o hesap işte. Olanları duyunca dilinizi yutacaksınız. NEP’in ilk başladığı zamanlardı. Paranın değeri sıfıra inmişti. Vasili Amca ineğin birini satmış karşılığında da iki çuval para almıştı. Hani şu ‘kerenki’ dedikleri kupürlerden, kimsenin suçu yok, renginden dolayı ‘limon’ dedikleri de oluyordu hani. Neyse, Vasili Amca satıştan sonra bir güzel kafayı bulunca bütün ahali olayı öğrenmiş. Neredeyse çan çalıp duyurduğu için iki çuval parayı bilmeyen kalmamış köyde.</p>

<p>Çok iyi hatırlıyorum, rüzgârlı bir sonbahar günüydü. Rüzgâr çatıları uçuruyor, toprağı insanın ayağının altından alıp havalandırıyordu. Karşıdan estiği için trenler yokuşu çıkamıyordu. Ben de öyle oturmuş etrafı seyrediyordum. Karşıdan gelen yaşlı bir kadın gördüm, tuhaf bir tipi vardı. Rüzgâr eteğini havalandırıyor, eşarbını uçuruyordu. Kadın bir yandan yürüyor, bir yandan da karnını tutuyordu. Evin önüne geldiğinde içeri girmek için izin istedi. Sedirin üstüne yatırdık kadını. ‘Oy, aman dayanamıyorum, karnım, karnım, ölüyorum’ diye bağırıyordu. Sonra hastaneye götürmemiz için yalvarmaya başladı. ‘İsa aşkına, hastaneye yetiştirin beni, para veririm size, ne gerekiyorsa yaparım’ deyince Vasili Amca kadını at arabasına koyduğu gibi, yola döküldü. Bizden on beş verst uzaktaki bölge hastanesine götürdü.</p>

<p>Onların gitmesinin ardından çok zaman mı geçti, yoksa hemen miydi bilmiyorum, Marfa Teyze’yle ben yattık. Daha uyulmamıştık ki camın önünde bizim arabanın sesini duyduk. Vasili Amca’nın gidip geri gelmesi için çok erkendi. Ama ne yapalım? Marfa Teyze kalkıp ışığı yaktı. Sırtına hırkasını alıp kapıya gitti hemen. Vasili Amca’nın kapıyı çalmasını beklemeden kendi açıverdi kapıyı. Açtı açmasına da ne gördü dersiniz? Karşısında kara mı kara, yabancı bir adam vardı. Vasili Amca’dan eser yoktu. Korkunç suratlı adam, ‘Söyle bakalım inekten aldığınız paralar nerede? Ormanda kocanı hakladım. Paraların yerini söyle ki seni de öldürmeyeyim. Söylemezsen başına gelecekleri sen düşün. Yalnız bana oyun oynamaya kalkma. Burada seninle kaybedecek zamanım yok’ dedi.</p>

<p>Aman, aman yoldaşlar, ne kadar korktuğumuzu bilemezsiniz. Kendinizi bizim yerimize bir koyun bakalım! Korkudan tir tir titriyorduk. Ölü müydük, diri mi belli değil. Dilimizi yutmuştuk sanki. Ne korkuydu, aman, aman! Vasili Amca’yı öldürmüş adam, kendi ağzıyla söyledi, baltayla kesmiş. Dahası, biz de o eşkıyayla evde yalnızdık. Eşkıya bizim evdeydi yani, evet, evet, gerçek eşkıya.</p>

<p>Sanırım tam o sırada Marfa Teyze çıldırdı. Bir anda aklı gidiverdi. Kocasının ölüm haberi perişan etmişti onu. Ama insanın kendini tutması lazım, zayıflığını göstermek olmaz. Önce adamın ayaklarına kapandı. ‘Acı bana’ diye yalvarmaya başladı. ‘Öldürme beni, ben hiçbir şey bilmiyorum. Para lafının ilk kez senden duyuyorum. Ne dediğini anlamıyorum’ dedi. Ama adamda o göz var mı, bu laflara kanar mı?</p>

<p>Baktı böyle olmuyor, adamı kandırmak için başka bir fikir geldi aklına Marfa Teyze’nin. ‘Para aşağıda kilerde. Bak açıyorum kapağını, in al parayı’ dedi. Adam kurnaz mı kurnaz, bu tuzağa da düşmedi. ‘Yok öyle olmaz’ dedi. ‘Sen inip getir. Kapak senin kapağın, kiler senin kilerin, ister aç, ister kapa ama getir bana şu parayı. Oyun oynamaya kalkma bana. Daha fazla da oyalama, yoksa karışmam.’ Buna karşılık Marfa Teyze adama ‘Neden korkuyorsun? Ben getiririm getirmesine de bacaklarım tutmuyor pek. Senin için daha kolay. Hem ben sana buradan merdivenlere ışık tutarım. Korkma hadi, bana inanman için kızım da seninle iner’ dedi. Kızım dediği de bendim.</p>

<p>Aman, aman, yoldaşlar, bunu duyduğum anda neler hissettiğimi düşünebiliyor musunuz? Sonum geldi dedim! Gözlerim karardı birden. Dizlerimin bağı çözüldü, düşüp bayılacaktım neredeyse. Adam kötü ama dedim ya, aptal değil. Şöyle ikimizi de bir süzüverdi. Baktı ki kadın bana acımıyor, anladı onun öz evladı olmadığımı. Başkasının kanından olunca vermek kolay tabii. O da Petya’yı kucaklayıverdi. Boşta kalan eliyle de kilerin kapağının halkasına yapıştı. ‘Hadi şimdi tut bakalım ışığı’ dedi ve Petya’yla aşağıya indi.</p>

<p>İşte o zaman Marfa Teyze’nin çıldırmış olduğunu iyice anladım. Ne olup bittiğinin farkında bile değildi. Haydut Petya’yla aşağı iner inmez kilerin kapağını hop diye kapatıp kilitleyiverdi. Köşede duran ağır sandığı da kapağın üstüne çekmeye başladı. Bir yandan da beni yardıma çağırıyordu. Sandığı kapağın üstüne getirince bir güzel üstüne oturdu. Aptal kadın, yaptığı işten pek memnundu.</p>

<p>O sandığın üstüne iyice yerleştiğinde haydutun sesi geldi. Aşağıdan kapağa vuruyordu, tak tak diye. Bağırmaya başladı, tehditler savuruyordu ‘Çıkar beni buradan, yoksa çocuğunu öldüreceğim’ diye. Kalın tahtaların ardından sözcükler tam işitilmiyordu. Bağırtısı geliyordu ancak. Orman canavarından daha kötü bir sesti. Korkutuyordu insanı. ‘Öldürüyorum senin Petya’yı, şimdi’ diyordu. Ama Marfa Teyze’nin bir şey anladığı yoktu. Oturduğu yerde gülüp duruyor, bir yandan da bana göz kırpıyordu. Sen istediğin kadar bağır çağır, anahtar bende, der gibi bir hali vardı.</p>

<p>Öyle dedim, böyle dedim, bir türlü anlatamadım ona. Kulağının dibinde ‘Petya’yı öldürecek, açalım kapağı’ diye bağırıyordum, onu bile işitmiyordu. Adam da aşağıdan kapağa vurmaya devam ediyordu. Bir hayli zaman geçti böyle. Marfa Teyze hiç pozisyonunu bozmadan, gözlerini devire devire oturdu sandığın üstünde. Sonra birden aman Tanrım, öyle bir çığlık duydum ki ömrümde bu kadar korkuncunu duymamıştım. Çok felaketle karşılaştım inanın bana ama böylesini hatırlamıyorum. Petya öyle acı çığlıklar atıyordu ki o aşağıdan gelen sesi hâlâ kulaklarımda. Yıllar geçse de unutabileceğimi sanmıyorum. Zavallı küçük Petya’yı bağırta bağırta öldürmüştü haydut.</p>

<p>Peki ben ne yapacaktım şimdi? Yukarıda aklını kaçırmış bir kadın, aşağıda da canavar ruhlu haydudun teki vardı, ne yapabilirdim? Zaman geçiyordu. O sırada kapının önünden gelen kişneme sesi beni uyardı. At koşulu araba orada durup duruyordu. At kişneyerek bana ‘Hadi Tanya, gel ne bekliyorsun, gidip yardım çağıralım’ diyordu sanki. Dışarı baktım, şafak sökmek üzereydi. ‘Evet’ dedim ata ‘haklısın, gidip yardım bulalım.’ Aklımdan bunları geçirirken bu sefer orman tarafından ‘Bekle Tanya, bu işi başka türlü hallederiz’ diyen bir ses duydum sanki. Gene ormanda birileri vardı yanımda, yalnız değildim.</p>

<p>Sonra sabah olduğunu haber veren horoz gibi, beni uyandıran trenin sirenini duydum. Bu sesi çok iyi tanıyordum. Nagornaya’da her zaman hazır bekleyen bazen yük, bazen yolcu vagonlarını çeken lokomotifin sesiydi. ‘Çekici’ derlerdi ona. Yük trenleri yokuşta kaldığında, hep bu saatte yardıma gelirdi. Duydum işte, bildiğim trendi çünkü. Konuşma sandığım onun sesiydi. Belki ben de Marfa Teyze gibi aklımı yitiriyorum diye düşündüm. Her canlı yaratık benimle konuştuğuna, koca koca trenler dile geldiğine göre, başka ne olabilirdi?</p>

<p>Bunları düşünmeye zamanım yoktu, tren yaklaşıyordu. Lambayı kaptım ama koşamıyorum, sandığı çekince tutulmuşum sanki. Neyse, gücümü topladım, çılgın gibi koşarak rayların ortasında durdum. Başladım lambayı bir aşağı, bir yukarı sallamaya. Artık burada söylenecek laf mı kaldı. Durdurdum treni. Tanrı rüzgârdan razı olsun, yavaş geliyordu zaten. Küçük adımlarla yürüyordu dersem, yanlış olmaz.</p>

<p>Tren durdu, makinist beni tanıyordu. Camdan uzanıp ne olduğunu sordu. Soruyor ama cevabını duymuyor ki. Rüzgârın sesinden başka bir şey işitilmiyor. Bir daha soruyor, gene rüzgâr. Ben de adama bağırıp duruyorum: Nöbetçi kulübesini bastılar, adam öldürdüler, soyguna uğradık, haydut içerde, yardım edin, yoldaş makinist, yardım edin hemen. Ben bunları adama anlatana kadar arkasındaki vagondan Kızıl Ordu erleri birer birer inmeye başladı. Meğerse bu sefer asker taşıyormuş. ‘Mesele nedir?’ diye sordular. Öyle ya, şafak vakti treni yolun ortasında durdurmuştum, elbet bir açıklaması olmalıydı.</p>

<p>Olan biteni anlattım. Eve girdiler, haydudu kilerden çıkardılar. O dev gibi adamım sesi Petya’nınkinden daha ince çıkıyordu. ‘Ben ettim, siz etmeyin, bir daha yapmam, acıyın bana’ diye nasıl yalvarıyordu, bir bilseniz. Kolundan tuttukları gibi tren yoluna çıkardılar. Ellerini, ayaklarını raylara bağlayıp treni hareket ettirdiler. Orada linç ettiler adamı.</p>

<p>O kadar korkmuştum ki eve girip iki parça giysi bile alamadım kendime. Askerlerden beni trene almalarını rica ettim. Kabul ettiler, beni de yanlarında götürdüler. Sonrasında, yalan yok, gitmediğim yer kalmadı, başıboş bir halde memleketin her köşesini dolaştım. Acılarla dolu çocukluktan sonra mutluluk neymiş, özgürlük neymiş öğrendim! Elbette acılar, günahlar da oldu, olmadı değil. Neyse onları da başka bir zaman anlatırım. Size asıl o gecenin devamını söylemedim. Trenden inen bir demiryolu görevlisi evdeki eşyaların listesini çıkarmış önce. Marfa Teyze’nin hayatını sürdürebilmesi için gerekenler yapılmış. Sonradan duyduğuma göre akıl hastanesine yatırmışlar onu, orada da ölmüş. İyileştiğini söyleyenler de oldu, olmadı değil.”</p>

<p>Tanya’nın uzun öyküsünü dinleyen Gordon’la Dudorov epey bir süre hiç konuşmadan çimenlerde dolaştılar. Sonunda Tanya’nın beklediği kamyon, yoldan çayırlığa doğru döndü. Çamaşır sandıklarını kamyona yüklemeye başladılar.</p>

<p>Önce Gordon konuştu: “Çamaşırcı Tanya’nın kim olduğunu anladın değil mi?”</p>

<p>“Elbette.”</p>

<p>“Yevgraf Jivago ilgilenecektir onunla.”</p>

<p>Bu defa daha kısa süren bir sessizlikten sonra Gordon tamamladı sözlerini: “Tarihte de benzer olaylar yaşanmış. Duygular işin içinden çıktığı zaman mükemmel planların kaba bir soyutluğa dönüştüğü pek çok örnek bulunabilir. Yunan kültürünün Roma’ya aktarılmasında yaşandığı gibi Rus Aydınlanma Çağı da devrimi doğurmuştur.</p>

<p>Blok ‘Bizler Rusya’nın korkunç döneminin çocuklarıyız’ derken bunu ne kadar güzel anlatmış. Dönemler arasındaki farkı hemen anlıyorsun. Metnin altını iyi okumak gerek. Şairin çocuklar dediği salt çocuklar mı? Hayır, onlar; kızlar, oğullar, evlatlar, aydınlar, herkes... Peki korkunç olan salt korktuklarımız mı? Elbette hayır, yazgımız, manevi değerler, farklı olgular. Şimdi ise geldiğimiz noktada, şairin söylemi düz anlamıyla geçerli, öyle değil mi? Çocuklar, gerçekten çocuklar ve korkunç olan da gerçekten korkutan öğeler. Aradaki fark bu işte.”</p>

<p class="orta">5</p>

<p class="n">Aradan beş ya da on yıl geçmişti. Sakin bir yaz akşamında Gordon ve Dudorov gene Moskova’da buluşmuşlardı. Önünde oturdukları açık pencereden Moskova’nın akşam manzarasını seyrediyorlardı. Önlerinde duran Yuri’nin kitabını inceliyorlardı. Yevgraf Jivago’nun çabalarıyla derlenip basılmıştı. Kitabın içeriğini daha önce hiç okumamışlardı ama neredeyse hemen hepsini ezbere biliyorlardı. Sayfaları çevirdikçe aklına gelenleri birbirleriyle paylaşıyorlar, bazı yerlerde kendi görüşlerini dile getiriyorlardı. Kitabın yarısına geldiklerinde hava karardı. Yazılar görünmez olmuştu. Işığı yaktılar.</p>

<p>Ellerindeki kitabın yazarının doğup büyüdüğü bu şehir, şimdi onlara başlarından onca şeyin geçtiği yerden çok, romanın başkahramanıymış gibi geliyordu. Bu akşam, o uzun öykünün sonuna gelmişlerdi.</p>

<p>Savaştan zaferle çıkmak, bekledikleri gibi aydınlık ve özgürlüğü beraberinde getirmemişti. Ama yine de havada, onların bütün geçmişinin anlamını oluşturan özgürlük beklentisinin, savaştan sonraki yıllarda gerçekleşeceğini gösteren işaretler görmüşlerdi.</p>

<p>Artık bir hayli yaşlanmış iki arkadaş, camın önüne oturmuş bu özgürlük ruhunun gelmiş olduğunu hissediyordu. Tam da bu akşam, bekledikleri geleceğin, şehrin aşağıda uzanan sokaklarına belirgin olarak yerleştiğini anlamışlardı. Sonunda kendileri de o geleceğin içindeydiler ve bundan böyle de orada kalacaklardı. Bu kutsal şehirle birlikte bu toprakları dolduran mutluluk ve huzur, bu akşama kadar yaşanan süreçte tarihe tanıklık eden iki arkadaşın, onların çocuklarının içini dolduruyor, hiç duyulmamış keyifli bir müzikle benliklerini sarıyordu.</p>

<p>Ve ellerinde tuttukları kitap sanki bunları anlıyormuş gibi, duygularını paylaşıyor, satırlarında yazanlarla onları destekliyordu.</p>
</body>
</html>