<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Sventitskiler’de Yılbaşı Kutlaması</p>
<p class="bosluk2"></p>
<p class="orta">1</p>

<p class="n">O kış Aleksandr Gromeko, karısı Anna’ya antika bir elbise dolabı hediye etmişti. Tamamen rastlantı sonucu almıştı dolabı. Koyu renkli ağaçtan, oldukça büyük ölçülerdeydi. Kurulu halde hiçbir kapıdan geçmesi mümkün olmadığı için eve parçalar halinde getirmişler sonra da nereye kuracaklarını düşünmeye başlamışlardı. Geniş aşağı odalarda durmasının bir anlamı yoktu, yukarıdakilereyse sığmazdı. Sonunda üst katta ev sahiplerinin yatak odasının girişinde, iç merdivenlerin olduğu bir yer, dolap için boşaltıldı.</p>

<p>Dolabı kurması için kapıcı Markel çağrıldı. Altı yaşındaki kızı Marinka’yı da yanında getirmişti adam. Kıza saplı şeker verdiler. Bir yandan şekerini yalarken hırıltıyla nefes alıyor, elleri yapış yapış somurtkan bir yüzle babasının iş yapışını seyrediyordu Marinka.</p>

<p>Önceleri her şey yolunda gidiyordu. Dolap, Anna İvanovna’nın gözlerinin önünde ortaya çıkmaya başlamıştı. Dolabın üst kısmını monte etmeye sıra geldiğinde Anna birdenbire Markel’e yardım etmek istedi. Dolabın yüksekte olan üst kısmına uzanabilmek için daha sıkılaştırılmamış vidalarla tutturulmuş yan tahtalara tutundu. Markel’in henüz sağlamlaştırmadığı dolap kurulu haliyle dağılıverdi. Yere düşen tahtalarla beraber Anna İvanovna da sırtüstü yere serildi ve acılar içinde kaldı.</p>

<p>“Ah benim hanımım” diye hemen yanına gitti Markel. “Neden böyle bir şeye kalkıştınız ki? Kemikleriniz sağlam mı? Kemiklerinizi kontrol edin. En önemlisi kemikler, yumuşak yerler önemli değil, yumuşak et çabuk iyileşir, hem nasıl derler, yumuşak yerler kadını yalnızca güzelleştirmeye yarar” diye söylenen Markel sonra da kızına döndü ve “Sus, sen de kes zırlamayı” diyerek Marinka’yı iyice korkuttu.</p>

<p>“Hadi sil burnunu da annenin yanına git” dedi kıza. “Ah hanımım, siz olmadan bir tahta parçasını koyamayacağımı mı sandınız? Haklısınız da, ilk bakışta kapıcıyım gerçekten ama işin aslını bakılırsa, ben doğuştan marangozum, soyumuz marangoz bizim. İnanmazsınız ama bütün bu mobilyalar, dolaplar, büfeler elimizden geçerdi. Cilalamayı, ağacının ceviz mi, kızıl mı ne olduğu hepsini bilirdik. Sonra, nasıl diyeyim bir dolu da zengin kız tanıdım, söylemesi ayıp hepsi elimden uçup gitti. Bütün bunların nedeni içmek, hem de sert şeyler içmek.”</p>

<p>Markel’in yardımıyla doğrulan Anna İvanovna adamın getirdiği koltuğa oturdu. Hafifçe inleyerek acıyan yerlerini tutuyordu. Markel ayrılan parçaları takmaya koyuldu. Dolabın üst tablasını koyduğunda “Sadece kapılar kaldı” dedi. “Sonra isterseniz sergiye bile koyabilirsiniz.”</p>

<p>Gardırop Anna İvanovna’nın hoşuna gitmemişti. Büyüklüğü ve görünüşü nedeniyle bir anıtmezarı ya da katafalkı anımsatıyordu. Bitmiş haliyle tuhaf bir biçimde ürpertiyordu Anna’yı. Dolaba “Askold’un mezarı” adını taktı. Bu adı efsaneye göre sahibi Kral Oleg’in ölümüne sebep olan attan almıştı. Eline geçen her kitabı okuması nedeniyle Anna İvanovna kavramları birbirine karıştırırdı.</p>

<p>O günkü düşmesinin ardından Anna İvanovna’nın direnci kırıldı ve ciğerlerinden sık sık hasta olmaya başladı.</p>


<p class="orta">2</p>

<p class="n">Anna İvanovna 1911 yılı Kasım ayının tümünü yatakta geçirdi. Zatürreeye yakalanmıştı.</p>

<p>Yura, Mişa Gordon ve Tonya’nın gelecek baharda üniversite eğitimlerini bitirmeleri gerekiyordu. Yura doktor, Tonya hukukçu olacak, Mişa da felsefe eğitimini tamamlamış olacaktı.</p>

<p>Yura’nın iç dünyası karmakarışıktı, her şey birbirine girmiş bir haldeydi. Düşünceleri, eğilimleri ve öngörüleri son derece keskin bir şekilde özgündü. Duygusallığının ölçüsü yoktu, algısının açıklığını ise betimlemek mümkün değildi.</p>

<p>Sanata ve tarihe çok meraklı olmasına karşın meslek seçerken hiç zorlanmamıştı. Doğuştan neşeli ya da melankolik olmanın meslek olamayacağı gibi sanatın da profesyonel bir uğraş olamayacağını düşünüyordu.</p>

<p>Fizik ve fen bilimleriyle ilgilenmeye başladı ve hayatta ortak fayda sağlayan bir alanda çalışmak gerektiği sonucuna vardı.</p>

<p>Sonuç olarak tıp eğitimi almaya karar verdi.</p>

<p>Bundan dört yıl önce birinci sınıftayken bir yarıyılı üniversitenin bodrumunda kadavralarla birlikte geçirdi. Bodruma dönemeçli bir merdivenden iniliyordu. Anatomi bölümünün derinliklerinde bazıları gruplar halinde bazıları ise tek başlarına duran, dağınık görüntülü öğrenciler bir şeylerle uğraşırdı. Kimileri ellerindeki defter ve kitapları karıştırarak kemikleri inceler, kimileri de köşelerde sessizce cesetleri parçalardı. Diğer bir grup da şamatacı öğrencilerden oluşurdu. Bunlar sürekli şakalar yapar, morgun taş zemininde dolaşan çok sayıdaki fareleri kovalardı. Kimsesiz insanların, kimliği belirlenememiş genç yaşta intihar etmişlerin iyi korunmuş ve henüz ısıdan bozulmamış çıplak cesetleri salonun loş ışığında fosfor gibi parlar, göze çarpardı. Cesetlere yapılan şap tuzu iğneleri onları gençleştirmiş olur ve aldatıcı bir tombulluk verirdi.</p>

<p>İçleri açılıp parçalanan, çeşitli sıvılar uygulanan cesetlerde, ne kadar küçük parçalara ayrılmış olurlarsa olsun, her şeye rağmen insan bedeninin güzelliği kalmış olurdu. Çinko masalara kabaca bırakılan parçalanmamış bir denizkızı olsa, kesik bir el ya da kopmuş bir parmak kadar öğrencilerin dikkatini çekmezdi. Bodrumu saran formol ve fenol kokusu ve oraya yatırılmış bedenlerin bilinmeyen kaderlerinden başlayıp yaşam ile ölümde saklı sırra dek uzanan varlığın gizemi, tıpkı insanın evinde ya da çalışma ofisinde olduğu gibi buradaki her şeye sinmişti.</p>

<p>Bu gizemin sesi diğerlerini bastırıyor ve Yura’nın peşini bırakmıyordu. Bu durum onun anatomi ile uğraşmasına engel oluyordu. Bunun gibi yaşamındaki daha pek çok şey Yura’nın kafasını kurcalıyor, elindeki işe konsantre olup çalışmasına engel oluyordu. Artık bu duruma alışmıştı, bu tip engeller onu rahatsız etmiyordu.</p>

<p>Zekice biri olan Yura, iyi de yazardı. Daha lise yıllarındayken şiirle ilgilenmiş, kendinde derin izler bırakan tanık olduğu, üstünde kafa yorduğu şaşırtıcı olayları gizli öfke patlamaları şeklinde satırlara dökebileceği bir roman kaleme almayı tasarlamıştı. Ama henüz böyle bir kitap yazmak için oldukça gençti. Bu nedenle, roman yerine hayalindeki büyük tabloyu oluşturmak için yaşamı boyunca küçük etütler resmeden ressam gibi şiirler yazdı.</p>

<p>Bu şiirlerle Yura, verdikleri enerji ve özgünlüklerinden dolayı dizelerin ortaya çıkmasındaki günahı affediyordu. Bu iki özellik, enerji ve özgünlüğü sanatın gerçekçiliği olarak kabul ediyor, diğer ayrıntıları ise önemsiz, soyut ve gereksiz buluyordu.</p>

<p>Yura karakterinin oluşmasında dayısının ne kadar önemli rol oynamış olduğunun bilincindeydi. Nikolay Nikolayeviç o sıralar Lozan’da yaşıyordu. Orada yayımlanan Rusça kitaplarında ve çevirilerinde, insanoğlunun zaman ve bellek yardımıyla ölüme karşı bir cevap olarak tarih olgusunu ikinci bir evrensellik olarak benimsediği yönündeki eski düşüncelerini satırlara döküyordu.</p>

<p>Kitapların özünde Hıristiyanlık’ın yeni bir açılımı ve yeni bir sanat anlayışı konusunda önemli sorgulamalar vardı.</p>

<p>Bu görüşler bütünsel olarak Yura’dan çok delikanlının arkadaşlarını etkiliyordu. Mişa Gordon’un yüksek eğitimini felsefe alanında yapmaya karar vermesinde bu kitapların etkisi büyük olmuştu. Fakültede din dersleri de almış, hatta bir ara ilahiyat fakültesine geçmeyi bile düşünmüştü.</p>

<p>Yura dayısının görüşlerinin ışığında kendini geliştiriyor, sınırlarını genişletiyordu, Mişa ise doğrudan bu görüşlerin etkisi altında kalıyordu. Yura, Mişa’nın böylesine kuvvetli etkilenmesinde Yahudi olmasının etken olduğunun bilincindeydi. Nezaketinden dolayı arkadaşını bazı tuhaf planlarından vazgeçirmeye kalkışmıyordu. Ama sık sık Mişa’nın deneyimlerine yönelmesini ve yaşama daha bağlı bir insan olarak görmek istediğini düşünüyordu.</p>

<p class="orta">3</p>

<p class="n">Kasım ayı sonunda bir akşam Yura üniversiteden geç bir saatte döndü eve. Çok yorgundu ve gün boyu hiçbir şey yememişti. O gün evde bir hayli telaş yaşandığını söylediler. Anna İvanovna fenalaşmış bunun üzerine doktorlar gelmişti, papaz çağrılması tavsiye edilmiş ama sonra bundan vazgeçilmişti Şimdi daha iyiydi, bilinci açıktı ve gelir gelmez Yura’nın yanına yollanmasını istemişti.</p>

<p>Yura kendisinden istenileni yaptı ve üstünü bile değiştirmeden Anna İvanovna’nın yatak odasına yöneldi.</p>

<p>Gün içinde yaşanan karmaşanın izleri odada hâlâ canlıydı. Hemşire gürültüsüz hareketlerle etajerin üstünde bir şeyler hazırlıyordu. Her yerde buruşmuş peçeteler vardı, kompres yapmak için kullanılmış ıslak havlular etrafta dağınık olarak duruyordu. Tükürük tasındaki su Anna’nın tükürdüğü kanlardan açık pembeye dönmüştü. Suyun üstünde ampul parçaları ve sudan şişmiş pamuk kalıntıları yüzüyordu.</p>

<p>Hasta ter içinde kalmıştı ve dilinin ucuyla kurumuş dudaklarını ıslatmaya çalışıyordu. Yüzü sabah Yura’nın onu son gördüğüne göre iyice solmuştu. “Yanlış teşhis konmuş olmasın” diye düşündü Yura. “Bütün bunlar zatürree belirtisi. Kriz devresi gibi görünüyor.”</p>

<p>Anna İvanovna’yla merhabalaşıp bu durumda söylenmesi gereken boş lafları ettikten sonra hemşirenin çıkmasını istedi Yura. Anna İvanovna’nın nabzını ölçmek için elini aldı, bir yandan da ceketinin cebinden stetoskopunu çıkarıyordu. Anna İvanovna başıyla bütün bunların gereksiz olduğunu anlatmaya çalışıyordu. Yura, Anna için yapması gereken başka bir şey olup olmadığını anlamak istiyordu.</p>

<p>Biraz güç toplayan Anna, zorlukla konuşmaya başladı: “Son duayı etmek istediler... Ecel kapıyı çalmak üzere... Her an gelebilir... Diş çektirmeye giderken bile, korkarsın, acı duyarsın, hazırlarsın kendini... Bu durum ne diş ne başka bir şey, benim benim her şeyim, bütün yaşamım... Hırıltılar, işte böyle, sanki doktor pensleri gibi... Ne bu böyle?.. Kimse bilmiyor... Bense acılar içersindeyim ve korkuyorum.”</p>

<p>Anna İvanovna susmuştu. Yaşlar yanaklarından sel gibi süzülüyordu. Yura hiçbir şey söylemedi. Bir dakika sonra Anna konuşmaya devam etti: “Sen yeteneklisin... Yeteneğin... farklı... Diğerlerininki gibi değil... Bir şey söylemelisin... Hadi söyle bir şeyler... sakinleşmeme yardım et...”</p>

<p>“Ne söyleyebilirim ki?” diye yanıtladı Yura. Oturduğu sandalyede huzursuzca kıpırdadı, kalktı, biraz dolanıp tekrar oturdu. “Öncelikle, yarın daha iyi olacaksınız. Bunun belirtilerini görüyorum, adım gibi eminim. Ölüm, bilinç, ölümden sonraki hayata inanma konularına gelince... Benim, bir bilim adamının görüşlerini mi öğrenmek istiyorsunuz? Belki başka bir zaman ha? Hayır mı? Şimdi konuşalım istiyorsunuz öyle mi? Yalnız bu böyle aniden konuşulması zor bir konu.”</p>

<p>Böyle düşünmesine karşın Yura, doğaçlama olarak hemen orada yaptığı konuşmaya daha sonra kendisi de şaşırdı.</p>

<p>“Ölümden sonra hayat... Zayıf insanları avutmak için başvurulan bu düşünce bana uzak. İsa’nın yaşayanlar ve ölüler için söylediklerini her zaman başka türlü anlıyorum ben. Binlerce yıldır doğup ölen yığınlar için nerede yer olabilir? Yerküre bunca insana yetmez, hem Tanrı ve iyiliğin hem de duyguların deyim yerindeyse dünyayı terk etmesi gerekir. Bu aç gözlü canlılar kalabalığı onlara aman vermez.</p>

<p>Bu sürekli tekdüze ve sınırsız olan yaşam evreni doldurur ve her dakika sayısız birleşim ve dönüşümlerle onu değiştirir. Şimdi siz ölümden sonra dirilmenin olup olmadığını düşünüyorsunuz, siz, fark etmediniz ama doğduğunuzda zaten dirilmiştiniz.</p>

<p>Acı çekecek misiniz, hücreleriniz çürüyüp yok olmaya başladıklarını hissedecek mi? Yani başka bir deyişle bilincinizde neler olacak? Peki, bilinç dediğimiz ne? Bilinçli bir şekilde uykuya dalmak istediğimizde uykusuzluğa davetiye çıkarmış oluruz, sindirim organlarımızın çalışmasını denetim altında tutmak istersek bunun sonucu hazımsızlık olur. İnsanlar kendileri yönetmeye kalktıklarında bilinç, öldürücü bir zehre dönüşebilir. Bilinç aslında lokomotifin önündeki yolu aydınlatan farları gibidir. Bu ışığı içeriğe döndürdüğünüz zaman kaza kaçınılmazdır.</p>

<p>Bu durumda, sizin bilinciniz için ne diyebiliriz? Sizin... Sizin... Peki ama siz nesiniz? Sorunun özü burada. Kendiniz olmaktan anladığınız ne, varlığınızın hangi parçalarını kendiniz oluşturdunuz? Böbreklerinizi mi, ciğerinizi ya da damarlarınızı mı? Hayır, kendinizi bildiniz bileli yalnızca dış görünüşünüzün ayrımındasınız, ellerinizle gerçekleştirdiğiniz, ailenizle ve diğerleri ile olan eylemlerinizi biliyorsunuz. Şimdi biraz daha dikkatli olalım. İnsanın ruhu başka insanlarda ortaya çıkar. Bakın işte siz buradasınız, yaşamınız boyunca aldığınız nefesle, beslendiğiniz şeylerle bilinciniz olgunlaştı. Ruhunuzla, ölümsüzlüğünüzle, başkalarında süren yaşamınızla olgunlaştı. Peki bu ne demek? Siz aslında başkalarında yaşıyordunuz ve öyle de kalacaksınız. Sonradan buna anı diyecek olmaları ne fark eder ki? Bu anı, geleceğin parçası olmuş siz olacaksınız.</p>

<p>Bitiriyorum şimdi. Endişelenmenize gerek yok. Ölüm diye bir şey yok. Ölüm bizim bir parçamız olamaz. Bakın siz demin yetenek dediniz, bu başka bir olay, bu bizim aramızda sizin bildiğiniz bir konu. Yetenek aslında, geniş kapsamlı bakacak olursanız yaşamın bir armağanıdır.</p>

<p>Yuhanna ölümün olmadığını söyler, onun öne sürdüğü savların sadeliğine kulak verin. Ölüm yoktur, çünkü o geleceğin geçmişinde kalmıştır derken söylemek istediği, <i>ölüm artık görülmüş olduğu için yoktur, bu eski bir olgudur. Artık ihtiyaç duyulan yenidir, yeni ise sonsuz yaşamdır, </i>anlatabildim mi?”</p>

<p>Yura odada bir aşağı bir yukarı dolanırken yapmıştı bu konuşmayı. Sustuğunda yatağın başına geldi ve elini Anna İvanovna’nın başına koyup “Uyuyun biraz” dedi. Birkaç dakika geçti. Anna İvanovna daldı.</p>

<p>Yura sessizce odadan çıktı ve Yegerovna’ya hemşireyi Anna’nın yanına göndermesini söyledi. “Tanrının belası bir şarlatana dönüşüyorum galiba” diye düşündü. “Yakında nutuk atıp elimi başlarına koyarak hastaları iyileştirmeye başlayacağım.” Ertesi gün Anna İvanovna çok daha iyiydi.</p>

<p class="orta">4</p>

<p class="n">Her geçen gün Anna İvanovna biraz daha iyileşiyordu. Aralık ortasında ayağa kalkmak istedi ama henüz o kadar güçlenmemişti. İyice dinlenmesini tavsiye ettiler.</p>

<p>Sık sık Yura ve Tonya’yı yanına çağırıyor ve saatlerce onlara Ural bölgesindeki Rınve Nehri kenarındaki dede evinde geçirdiği çocukluğunu anlatıyordu. Yura ve Tonya oraya hiç gitmemişlerdi ama Yura, Anna’nın anlatmasından oradaki binlerce hektarlık asırlık ormanı, onun geceyi anımsatan koyu rengini, zikzaklar çizerek ağaçların arasını bıçakla yarmışçasına coşkuyla akan nehri, nehrin dibindeki taşları ve kıyılarındaki yüksek uçurumları hiç zorlanmadan belleğinde canlandırabiliyordu.</p>

<p>O günlerde Yura ve Tonya’ya yaşamlarında ilk kez gece kıyafeti dikiliyordu. Yura’ya siyah birtakım, Tonya’ya ise açık renk satenden, yakası hafif açık bir gece elbisesi sipariş edilmişti. Bu kıyafetleri Sventitskilerin her yıl geleneksel olarak 27 Aralık’ta verdikleri Noel partisine giderken giyeceklerdi.</p>

<p>Erkek terzisinden de kadın atölyesinden de elbiseler aynı gün geldi. Her ikisi de giyip denediler. Sonuçtan çok memnun olmuşlardı. Daha çıkarmaya fırsat bulamamışlardı ki Anna’nın yanından gelen Yegerovna, hanımının gençleri görmek istediğini söyledi. Yura ve Tonya yeni elbiseleriyle Anna İvanovna’nın yanına gittiler.</p>

<p>Gençlerin içeri girmesiyle Anna hafifçe dirseklerinin üzerinde doğrulup ikisine de yandan baktı. Ardından şöyle bir dönmelerini isteyip “Çok güzel” dedi. “Tek kelimeyle mükemmel. Dikilip hazır olduklarını bile bilmiyordum. Dur bakayım, Tonya bir daha dönüver. Orada bir potluk var gibi gelmişti ama değilmiş. Sizi neden çağırttığımı biliyor musunuz? Önce sana söyleyeceklerimi dinle Yura.”</p>

<p>“Konuşmak istediğiniz konuyu biliyorum Anna İvanovna. O mektubu size göstermelerini isteyen bendim. Siz de dayım Nikolay Nikolayeviç gibi geri çevirmemem gerektiğini düşünüyorsunuz, Lütfen sabredin, konuşmayın. Çok güç harcamamalısınız.</p>

<p>Bakın açıklayayım size. Aslında her şeyi gayet iyi biliyorsunuz. Evet, birincisi Jivago adına açılmış bir miras davası var. Bu avukatların ücretini alması ve mahkeme masraflarının ödenmesi için gerekli. Ama ortada herhangi bir miras yok, yalnızca borçlar ve birtakım da alavereler. Hem de kirli şeyler, karıştırdıkça ortaya çıkıyor.</p>

<p>Ortada paraya döndürebilecek bir şeyler olsa, kendim kullanır, devlete bırakmazdım değil mi? Ama sorun şu ki mahkeme bir oyundan ibaret, işin içine girdikçe olmayan mal varlığı üstündeki hakkımdan vazgeçip bunun kendilerinin olduğunu iddia eden rakiplerime ve haset dolu sahtekârlara bırakmayı uygun buldum. Miras üzerinde hakkı olduğunu iddia eden Madam Alice diye bir kadın olduğunu epeydir biliyordum. Jivago soyadını kullanan bu kadın çocuklarıyla birlikte Paris’te yaşıyor. Şimdi buna yenileri de eklendi, sizi bilmiyorum ama ben yeni öğrendim.</p>

<p>Anlaşıldığına göre, babam daha annemin sağlığında biraz kaçık ve hayalperest olan Stolbunonova-Ernitsa adında bir prensesle düşüp kalkmış. Bu beraberlikten bir oğulları olmuş. Şimdi 10 yaşında olan çocuğun adı Yevgraf.</p>

<p>Şimdilerde Prenses inzivaya çekilmiş, oğluyla birlikte Omsk yakınlarındaki bir konakta yaşıyor, gelirinin nereden geldiği belli değil. Evin fotoğrafını gösterdiler bana. Beş pencereli, pervazları madalyon kabartmalarıyla süslü güzel bir ev. Son zamanlarda, Rusya’nın Avrupa kısmını Sibirya sınırından ayıran binlerce verst<a id="dn13" href="../Text/dn.xhtml#d13">[13]</a> uzaktaki bu evin beş penceresi ile sanki bana kötü kötü baktığını hissediyorum, içimde öyle bir his var ki, er ya da geç bana kötülük getireceği endişesini taşıyorum. Sonuç olarak aslında var olmayan uyduruk bir para, hayali olarak yaratılmış rakipler ve onların kötü niyetleriyle hasetlerinden başka ne var elimde? Bir de avukatlar tabii.”</p>

<p>“Ne olursa olsun, hakkından vazgeçmemeliydin” diyerek karşı çıktı Anna İvanovna. “Sizi neden çağırttım, biliyor musunuz?” diye başta sorduğu soruyu yineledi ve hemen anlatmaya koyuldu: “Adamın adını hatırladım. Hani şu dün anlattığım ormancının, anımsadınız mı? Baküs’tü<a id="dn14" href="../Text/dn.xhtml#d14">[14]</a> adı. Ne garip değil mi? Kapkara orman gibi ürkütücüydü, saçı sakalı birbirine karışmıştı, Baküs’ün! Yüzünde yara izleri vardı, ayı saldırmış ama o kurtulmuş. Oradaki herkes böyleydi. Adları da buna benzer şeylerdi.</p>

<p>Kısa isimlerdi. Kolay söylenebilsin, kulağa hoş gelsin diye. Baküs ya da Lupus<a id="dn15" href="../Text/dn.xhtml#d15">[15]</a> gibi. Ya da Faustus örneğin. Dinleyin, dinleyin. Bazen bunların geldiği söylenirdi. Bu isimlerden biri söylendiğinde, dedenizin tüfeği patlamış gibi ses çıktığından, adlarını işittiğimizde hep birlikte odamızdan fırlar aşağı mutfağa inerdik. Orada ne ile karşılaştığımızı hayal bile edemezsiniz, ya bir orman madencisi canlı küçük bir ayı yavrusu ya da bir sınır görevlisi çok uzaklardaki görev yerinden çıkartılmış maden taşlarını getirmiş olurdu. Dedem borç defterine kaydedip herkes ne isterse verirdi. Kimine para, kimine buğday, kimine barut. Camın hemen önü ormandı. Peki ya kar, nasıl güzeldi! Öyle bir yağardı ki evlerin çatısını aşardı!” Anna İvanovna öksürmeye başladı.</p>

<p>“Yeter artık anne, bu kadar konuşmak zararlı senin için” dedi Tonya, daha fazla konuşmasını istemiyordu. Yura da destekledi genç kızı.</p>

<p>“Bir şey olmaz” dedi Anna İvanovna. “Anlamsız bir öksürük, bu arada aklıma gelmişken Yegerovna’nın dediğine bakılırsa iki gün sonraki partiye gidip gitmemekte kararsızmışsınız. Bu saçmalığı bir daha işitmeyeyim. Ayıp değil mi? Hele sen Yura, böyle davranırsan nasıl doktor olacaksın? Evet, karar verilmiştir. Başka söz istemiyorum, partiye gideceksiniz. Şimdi biz Baküs’e dönelim. Gençliğinde bu Baküs demirciymiş. Bir kavgada bağırsaklarını çekip çıkartmışlar. O da kendisine demirden bağırsak yapmış. Ne âlemsin Yura. Demirden bağırsak olmayacağını ben bilmiyor muyum sanki? Öylesine anlatıyorlardı işte. Yöre halkının hikâyesi bu.”</p>

<p>Anna İvanovna tekrar öksürmeye başladı. Bu sefer daha uzun sürdü. Öksürük krizi geçmek bilmiyordu bir türlü. Anna nefes almakta güçlük çekiyordu.</p>

<p>Yura ve Tonya aynı anda kadının yatağına doğru atıldılar. Başucunda omuz omuza durdular. Öksürmeye devam eden Anna İvanovna, gençlerin ellerini avucuna aldı. Bir süre öyle tuttu. Soluğunu kontrol altına alabildiğinde “Ben ölürsem sakın birbirinizden ayrılmayın” dedi. “Siz birbiriniz için yaratılmışsınız. Evlenin. Şimdi sizi burada nişanlıyorum” derken gözünden yaşlar boşanıyordu.</p>

<p class="orta">5</p>

<p class="n">1906 yılının ilkbaharında Lara lise son sınıfa geçmesinin arifesindeydi. Bütün dayanma gücünü zorlayan Komarovski’yle ilişkisi altı aydır sürmekteydi. Adam onun bu halini ustaca kendi yararına kullanıyor, gerekli gördüğü durumlarda üstü kapalı bir şekilde inceden yaptığı ahlaksızlığı anımsatıveriyordu. Özellikle kadınlarda şehvet duygusunu besleyen bu anımsatmalar Lara’nın dehşete düşmesine neden oluyordu. Bu ruh hali ise kendine geldiği zamanlarda saçlarını diken diken eden cesaretini daha çok hissetmesine zemin hazırlıyordu. Geceleri benliğini saran çılgınlık çelişkisi kara büyü gibi açıklanması zor bir durumdu. Her şey tepetaklak ve mantığa aykırı oluyordu. Keskin bir acı, şuh kahkahalar halinde kendini gösteriyor, mücadele ve karşı koyuş uyum olarak ortaya çıkıyor ve sonuçta zalimin elleri minnettarlık öpücüklerine boğuluyordu.</p>

<p>Hiç sonu gelmeyecek gibiydi. Baharda, dönemin son derslerinden birinde, Komarovski’nin sık sık buluşma isteğine karşı bahane olarak öne sürdüğü okulun kapanmasıyla birlikte adamın saldırılarının daha da artacağını düşünmeye dalmıştı Lara. Yaşamında uzun soluklu değişikliğe neden olan kararı o zaman aldı.</p>

<p>Fırtınayı haber veren sıcak bir sabahtı. Dersliğin camları açıktı. Uzaklardan, kovandaki arıların sesi gibi tekdüze bir şekilde şehrin gürültüsü geliyordu. Dışarda oynayan çocukların bağrışları avluyu dolduruyordu. Çimenlerin, yeşermekte olan ağaçların kokusu tıpkı büyük perhiz bayramında aşırı yenilip içilen votka ve krep gibi insanın başını ağrıtıyordu.</p>

<p>Ders tarihti ve öğretmen Napoléon’un Mısır seferini anlatıyordu. Konu tam Frejus çıkartmasına geldiğinde gökyüzü karardı, bulutlar parçalandı ve gök gürültüsüyle şimşekler birbirine karıştı. Açık pencerelerden canlanan havayla birlikte kum taneleri ve toz doldu derslikten içeri. İki öğrencinin camları kapamak üzere hademe çağırmak için kapıyı açmasıyla birlikte oluşan hava akımından sıraların üstündeki defter ve kâğıtlar havaya uçuştu.</p>

<p>Sonunda camları kapayabildiler. Tozlu şehir yağmuru bir anda boşalıverdi.</p>

<p>Defterinden bir yaprak koparan Lara üstüne yazdığı notu sıra arkadaşı Nadya Kologrivova’ya uzattı: “Yaşamımı annemden ayrı olarak sürdürmek istiyorum. İyi ücretle ders verebileceğim birkaç öğrenci bulmam için yardım et bana. Sizin zengin çevreden çok tanıdığınız var.”</p>

<p>Nadya aynı yöntemle yanıtladı arkadaşını: “Kardeşim Lipa için bir öğretmen arıyoruz. Bize gel işe. Çok iyi olur! Annemle babamın seni sevdiklerini de biliyorsun zaten.”</p>

<p class="orta">6</p>

<p class="n">Böylece Lara üç yıldan fazla bir süre Kologrivovların güvenli çatılarının altında yaşadı. Kimse bu süre içersinde rahatsızlık vermedi ona. Hatta herkesten çok yabancılaştığını hissettiği annesi ve kardeşi bile ortaya çıkmadılar.</p>

<p>Lavrentin Kologrivov durumu gayet iyi olan bir işadamıydı. Yeniliklere açık, yetenekli ve akıllı bir insandı. Lavrentin Kologrigov çürümekte olan kendi sınıfından iki nedenle nefret ediyordu. Birincisi üst tabakadakilerin devlet hazinesini tüketmedeki becerileri, diğeri ise halk tabakasından gittikçe uzaklaşmalarıydı. Siyasi kaçakları evinde barındırıyor, fikir suçlularına avukatlar tutuyordu. Devrime destek olmak için kendi fabrikasında greve ortam hazırladığı için, şakayla karışık <i>bindiği dalı kestiği</i> söyleniyordu. Usta bir nişancı, tutkulu bir avcıydı. 1905 yılının kışında her pazar toplanmış milis gruplarına atış talimleri yaptırmak için Srebrennıy Bor ve Losinıy Adası’na gitmişti.</p>

<p>Mükemmel bir insandı. Karısı Serafima Kologrivova tam da kendisine uygun bir eşti. Lara her ikisine hayranlıkla dolu bir saygı duyuyordu. Ev halkı da Lara’yı ailenin bir ferdiymiş gibi seviyordu.</p>

<p>Lara’nın bu evdeki kaygılardan uzak yaşamının dördüncü yılı başlamıştı. Bir gün kardeşi Rodion, bir konuda görüşmek üzere onu görmeye geldi. Uzun bacaklarıyla küstahça salınıyor, söylediklerine önemli bir hava vermek için burnundan konuşup gereksiz yere sözcükleri uzatıyordu. Anlattığına göre askeri okulu bitiriyordu ve mezunlar adına okulun yöneticisine bir veda hediyesi alınmasına karar verilmişti. Toplanan para uygun bir hediye bulması için Radion’a teslim edilmişti. O ise parayı aldığının üçüncü gününde son kuruşuna kadar kumarda kaybetmişti. Bunları anlatan Radion, uzun bedenini koltuğa bırakıp ağlamaya başladı.</p>

<p>Olan biteni dinleyen Lara donup kalmıştı. Rodion ağlayarak sürdürdü konuşmasını: “Dün Komarovski’ye gittim. Benimle bu konuyu konuşmayı reddetti. <i>Sadece Lara isterse...</i> dedi. Söylediğine göre sen artık hiçbirimizi sevmiyormuşsun ama onda hatırın daha büyükmüş... Laracığım... Bir sözün yeter... Bunun nasıl bir rezalet olduğunu anlıyor musun... Üniformamın onurunun iki paralık olacağını?.. Git yanına lütfen, ne kaybedersin ki, sen rica et... Bu bedeli canımla ödememi istemezsin değil mi ama...”</p>

<p>“Canınla ha... üniforma onuru ha...” diye duyduklarını sinirle tekrarlayan Lara odanın içinde öfkeyle dört dönüyordu. “Ben subay değilim tabii, benim onurum yok, benimle ne isterseniz yapabilirsiniz. Benden ne istediğinin farkında mısın, senden istediği şeyin ne anlama geldiğini anlıyor musun? Yıllarca uğraş, kendi ellerinle kur düzenini, uykusuz geceler geçir sonra bunlar hiç umurunda olmayan birisi gelsin, bir üfleyişte her şeyi yerle bir etsin! Lanet olsun. Git de vur kendini lütfen. Bana ne bunlardan?.. Kaç para gerekli sana?”</p>

<p>“Altı yüz doksan ruble, küsuratı da var, yuvarlak olarak yedi yüz diyelim” dedi Rodion biraz kararsızca.</p>

<p>“Rodion aklını kaçırmışsın sen! Ne yaptığının farkında mısın? 700 ruble mi kaybettin? Rodion! Rodion! Sıradan bir insanın, benim gibi birinin, alnının teriyle bu parayı ne kadar sürede kazanabileceğini biliyor musun sen?”</p>

<p>Kısa bir aradan sonra Lara soğuk bir tavırla tekrar konuşmaya başladı: “Tamam. Bir şeyler yapmaya çalışacağım. Yarın gene gel. Gelirken kendini vurmak istediğin tabancanı da getir. Tabanca benim olacak. Bol miktarda yedek mermi getir, unutma.”</p>

<p>Lara, söz konusu parayı Kologrivov’dan aldı.</p>

<p class="orta">7</p>

<p class="n">Kologrivovların yanındaki işi Lara’nın liseyi bitirip üniversiteye girmesine engel olmamıştı. Başarılı geçen eğitim hayatının sonunda gelecek yıl 1912’de mezun olacaktı.</p>

<p>Öğrencisi Lipa 1911 baharında liseyi bitirecekti.</p>

<p>Lipa iyi ve varlıklı bir ailenin oğlu olan genç mühendis Frizendank ile nişanlanmıştı. Ailesi Lipa’nın adayından hoşnuttu ancak evlenmek için acele etmemesini istiyor, beklemesini tavsiye ediyordu. Bu konu evde drama neden oluyordu. Şımartılıp nazlanarak büyütülmüş ailenin gözbebeği Lipa anne ve babasına bağırıyor, gözyaşlarına boğulup tepiniyordu.</p>

<p>Lara’yı içten benimseyen Kologrivovlar, onun kardeşi için yaptığını uzun bir süre anlayamadılar ama bir daha da lafını etmediler.</p>

<p>Eğer yaptığı gizli harcamalar olmasa Lara bu borcu çoktan ödemiş olurdu. Paşa’dan habersiz sürgündeki babasına para gönderiyor, hasta olan annesine yardım ediyordu. Bunların dışında, gene Paşa’dan gizli, ev sahibine, oğlanın yaşadığı oda ve mutfak masrafları için ödeme yapıyordu.</p>

<p>Lara’dan bir iki yaş küçük olan Paşa onu çılgıncasına seviyor ve asla sözünden dışarı çıkmıyordu. Teknik okul mezunu olmasına rağmen Lara’nın ısrarları sonucunda filoloji fakültesine girebilmek için Latince ve Yunanca öğrenmişti. Lara bir yıl sonra bitirme sınavlarını verdiklerinde Paşa ile evlenip öğretmenlik yapmak üzere Urallar’da bir şehre gideceklerinin hayalini kuruyordu.</p>

<p>Paşa, Lara’nın onun için arayıp sonunda Kamergerskiy Sokağı’nda yeni yapılmış binalardan birinde bulduğu bir dairede, sessiz sakin ev sahiplerinden kiraladığı bir odada yaşıyordu. Burası Hudojestvennıy Tiyatrosu’na çok yakındı.</p>

<p>1911 yılının yazında Lara, Kologrivovlar ile birlikte son kez Duplyanka’ya gitti. Burayı ev sahiplerinden çok daha fazla seviyordu. Bu durum çok iyi biliniyordu ve bu nedenle, buraya yapılan yaz seyahatlerinde adı konmamış, Lara’ya özel bir durum söz konusuydu. Duplyanka’ya vardıklarında onları oraya getiren kara ve sıcak tren uzaklaştığında ortalığı şaşkın bir sakinlik, huzurlu bir sessizlik sardığı anda, Lara’yı hiçbir şeye karıştırmazlar, kendileri eşyaları taşıyıp arabaya yüklerken genç kızı tek başına yürüyerek eve yollarlardı. O sırada, yerli halktan posta arabacısının sürücüsü kırmızı gömleğinin kolları çözülmüş bir halde atlarının başına geçer, efendilerine bir yıl boyunca orada olan biteni anlatmaya koyulurdu.</p>

<p>Lara demiryoluna paralel uzanan avare ve keşişlerin adımladığı sert patika yolda ilerler, ormana giden çayırlığa geldiğinde içeri doğru dönerdi. Burada biraz durup gözlerini kapar, etrafı saran aromalı, baş döndürücü havayı içine çekerdi. Bu hava anne ve babasından daha yakındı ona, hatta sevgilisinden daha iyi, kitaplardan daha akıllı olduğunu düşünüyordu. Ne var ki bu sefer bir anda varlığının nedeni geldi Lara’nın aklına. Bu çılgın ve mükemmel yeryüzünde var olmasının nedeni, her şeyin adını ve etrafında olan biteni düzene koymaktı. Eğer buna kendi gücü yetmezse, yaşama olan sevgisinden dolayı çocuklar doğuracak ve onlarla beraber bu işin altından kalkacaktı.</p>

<p>Lara o yaz tatiline üstüne aldığı çok fazla işten olağanüstü bunalmış olarak başladı. Kolayca öfkeleniyordu. Daha önce hiç âdeti olmadığı kadar kuruntulu olmuştu. Bu durum Lara’yı diğerlerinden ayıran yapmacıksız zengin karakterini bozuyordu.</p>

<p>Kologrivovların Lara’yı bırakmaya niyetleri yoktu. Eskiden olduğu gibi şefkatle yaklaşıyorlardı genç kıza. Oysa Lipa kendi ayakları üstünde duracak hale geldiğinden beri Lara kendini bu evde lüzumsuz hissediyordu. Kendisine verilen maaşı reddetti. Artık misafirleri olmaktan başka bir sıfatının olmadığı insanlardan para almak uygun düşmezdi.</p>

<p>İçinde bulunduğu durumun yanlış ve dayanılmaz olduğunu düşünüyordu. Diğerlerinin varlığından tedirgin olduğunu ama ona belli etmediklerini sanıyordu. Oysa tedirgin olan kendisiydi. Düşüncelerinden ve Kologrivovlardan uzak bir yerlere kaçmaktı dileği. Ama öncelikle doğru bildiği şeyi yapması, isteyebileceği başka kimsesi olmadığı için onlardan aldığı parayı geri ödemesi gerekiyordu. Kardeşinin aptallığı yüzünden kendisini rehine durumuna düşmüş hissediyor, bu çaresiz duygular içersinde bir yerlere sığamıyordu.</p>

<p>Her şey ona batıyordu. Kologrivovları ziyarete gelen dostları ona yakın ilgi gösterecek olsalar, bunu kolay bulunur, işe yaramaz bir “öğretmen” olduğu için yaptıkları kuruntusuna kapılıyordu. Onu kendi haline bıraktıklarında da, kimsenin kendisini önemsemediğini düşünüyor, değersiz bulduklarını sanıyordu.</p>

<p>Bu hastalıklı ruh hali Lara’nın Duplyanka’daki sosyal yaşamdan uzak durmasına engel olmuyordu. Yüzmeye gidiyor, kayıkla gezintilere çıkıyor, nehir kıyısında düzenlenen akşam pikniklerine katılıyor, herkesle birlikte havai fişek atıyor ve dans ediyordu. Amatör grupların sahnelediği oyunlarda rol alıyordu. En zevk aldığı etkinliklerden birisi ise nişan talimiydi. Mavzerli tüfek yerine daha hafif olan Rodion’dan aldığı tabancayla ateş etmeyi tercih ediyordu. Keskin bir nişancı olmuştu ve kadın olduğu için düello yapamayacağına üzüldüğünü söyleyerek şakalar yapıyordu. Önceleri keyifle yaptığı işler sonrasında bıkkınlık veriyordu Lara’ya. Kendisi de ne istediğinin farkında değildi.</p>

<p>Moskova’ya döndüklerinde bu durum iyice kötüleşti. Canını sıkan konular yetmiyormuş gibi bunlara bir de Paşa ile olan basit konulardaki tartışmaları eklendi. (Lara, Paşa’yı sığınacak son limanı olarak gördüğünden onunla ciddi konularda tartışmaya girmekten kaçınıyordu.) Son zamanlarda Paşa’ya bir özgüven duygusu hâkim olmuştu. Konuşmalarındaki ukala tavır Lara’ya komik geliyor, aynı zamanda da kızdırıyordu.</p>

<p>Paşa, Lipa, Kologrivovlar ve para gibi konuları zihninde döndürüp duruyordu. Yaşam zehir olmuştu Lara’ya. Neredeyse çıldıracak hale gelmişti.</p>

<p>Bütün tanıdıklarını, yaşadıklarını arkasında bırakıp yeni bir hayata başlamak istiyordu. Bu ruh halinde, 1911 Noel’inde önemli bir karar aldı. Kologrivovların yanından bir an önce ayrılıp yeni ve özgür bir hayata başlamak için gereken parayı Komarovski’den isteyecekti. Bütün bu olanların ardından geçen onca zamandan sonra hak ettiği özgürlüğe kavuşması için, Lara’ya gereken parayı bir beyefendiye yakışır şekilde, herhangi bir karşılık beklemeden ve çirkin imalarda bulunmadan vereceğini düşünüyordu.</p>

<p>27 Aralık akşamı bu amaçla Petrovskiy Sokağı’na doğru yola çıktı. Rodion’dan aldığı tabancayı doldurmuş, emniyeti açık olarak manşonunun içine yerleştirmişti. Yardım etmeyi reddetmesi ya da hakaret etmesi durumunda Komarovski’ye ateş etmekti niyeti.</p>

<p>Bayram heyecanı sarmış sokaklardan geçerken son derece endişeliydi ve etrafındaki hiçbir şeyi gözü görmüyordu. Sıkmayı tasarladığı kurşun yüreğine saplanmıştı sanki. Tabancayı kime doğrultmuş olduğunun bir önemi yoktu. Bildiği yegâne şey tek bir atış olduğuydu. Yol boyunca bu atışın sesi yankılandı durdu kulaklarında, bununla Komarovski’yi, kendini, kaderini ve Duplyanka çayırlığındaki meşe ağacının üstündeki nişan tahtasını vuruyordu.</p>

<p class="orta">8</p>

<p class="n">Paltosunu çıkarmasına yardım etmek için elini uzatan Komarovski’nin kâhyası Emma’ya “Manşonuma dokunmayın” dedi.</p>

<p>Komarovski evde değildi. Emma içeri girmesi ve üstünü çıkarması için ısrar ediyordu. “Hayır, acelem var” dedi.</p>

<p>Emma, Komarovski’nin bir Noel partisine gittiğini söyledi. Adres kâğıdını eline alan Lara, ona pek çok şey anımsatan camları renkli desenli merdivenlerden hüzünle inip Sventitskilerin evine doğru yola çıktı.</p>

<p>Ancak şimdi, sokağa bu ikinci çıkışında Lara etrafını algılayabildi. Kıştı. Moskova’daydı. Akşam vaktiydi.</p>

<p>Korkunç bir ayaz vardı. Sokaklar kırılmış bira şişelerinin dibini andıran kara renkli kalın buzla kaplıydı. Soluk alıp vermek acıya neden oluyordu.</p>

<p>Hava gri renkli ince buz taneleriyle doluydu. Buzdan iğneler, tıpkı paltosunun sımsıkı kapattığı yakasındaki kürkün ağzına girmesi gibi, Lara’yı huylandırıyor, canını acıtıyordu. Yüreği sıkışmış bir halde ıssız sokaklarda ilerliyordu. Önünden geçtiği yemekhanelerin kapılarından süzülen buhar yolu kaplıyordu. Bu sis bulutunun içinden beliren gelip geçenlerin donmuş yüzleri salam gibi kırmızı, kızaklara çekilmiş at ve köpeklerin suratları ise buz sarkıtları gibiydi. Evlerin kalın buz tabakası ve karla kaplı pencereleri kireçle badana edilmiş gibiydi. Noel ağaçlarının renkli ışıkları ve eğlenen insanların gölgeleri saydamlığını yitirmiş camlardan soluk bir biçimde dışarı yansıyor, sokaktan geçenlere sihirli ışığın önünde oynatılan gölge tiyatrosu izlenimi veriyordu.</p>

<p>Kamergerskiy Sokağı’na vardığında Lara durakladı. “Daha fazla devam edemeyeceğim” diye düşündü. Neredeyse yüksek sesle “Buna bir son vermeliyim” dedi. “Yukarı çıkıp ona her şeyi anlatacağım” diyerek Paşa’nın oturduğu binanın ağır giriş kapısını iterek içeri girdi.</p>

<p class="orta">9</p>

<p class="n">Taktığı yakalığa papyonunu tutturmak için verdiği olağanüstü çabadan kıpkırmızı kesilmiş Paşa, aynanın karşısında ağzını eğip bükerek uğraşıyordu. Bir partiye gitmek içindi bu hazırlık.</p>

<p>Lara böyle habersizce gelip kapıyı çalmadan içeri girince, tam hazırlanmamış halindeki telaşı iyice artmıştı. Lara’nın heyecanlı olduğunu hemen anladı. Genç kızın ayakları birbirine dolanıyordu. İçeri girmiş, sanki dereyi geçiyormuş gibi eteklerini kaldır kaldıra dolanmaya başlamıştı.</p>

<p>Lara’nın yanına giden Paşa “Neyin var? Ne oldu?” diye sordu, telaşlanmıştı.</p>

<p>“Otur yanıma, böylece otur, giyinmeye filan kalkışma, acelem var. Hemen gitmeliyim. Sakın manşonuma dokunma. Dur biraz. Arkanı dön bir dakika.”</p>

<p>Paşa kendisine söylenenleri yaptı. Lara’nın üzerinde İngiliz tarzı kaban vardı. Manşonunda taşıdığı Rodion’un tabancasını cebine koyup üstünden çıkardığı kabanı duvardaki çiviye astı. Dönüp divana oturdu ve konuşmaya başladı. “Şimdi dönebilirsin. Işığı kapayıp mumları yaksana” dedi. Lara mumların loş ışığında oturup konuşmayı severdi. Bu nedenle, Paşa her zaman bir paket mum yedekte bulundururdu.</p>

<p>Paşa şamdandaki erimiş mum parçasını yenisiyle değiştirip pencerenin önüne koydu ve yaktı. Başlangıçta küçük olan alev, kıvılcımlar çıkartarak sivri bir ok gibi yükseldi. Pencerenin buzlu camında mum hizasında kara bir leke oluşmaya başladı.</p>

<p>“Dinle beni Paşa” diye söze başladı Lara. “Bazı sıkıntılarım var. Bunlardan kurtulmam için yardım gerek bana. Korkma ve soru sorma. Sadece bizim de herkes gibi olduğumuzu düşünmekten vazgeç. Harekete geçme zamanı. Sürekli bir tehlike altındayım. Eğer beni seviyorsan ve yok olmaktan kurtarmak istersen, ertelemeyelim, hemen evlenelim.”</p>

<p>“Bu benim hep istediğim şey zaten” diyerek sözünü kesti Paşa. “Hemen gününü söyle, istediğin her gün uyar bana. Yalnız ne sıkıntın olduğunu basit ve net olarak söyle bana. Bulmaca gibi sözlerle üzme beni.”</p>

<p>Lara soruyu yanıtlamadan ustaca konuşmanın konusunu değiştirdi. Uzun bir süre Lara’nın endişeleriyle hiç ilgisi olmayan konularda sohbet ettiler.</p>

<p class="orta">10</p>

<p class="n">O kış Yura, üniversitenin altın madalya yarışmasına katılmak için, gözün sinir sistemiyle ilgili bilimsel bir makale yazdı. Aslında pratisyenlik eğitimini tamamlamış olmasına rağmen, gelecekte titiz bir göz doktoru olacakmış gibi konuyu çok iyi biliyordu. Bu konuya olan ilgisi de Yura’nın sanatsal yaratıcılıktaki yeteneği, üslup konularında akıl yürütmeleri ve mantıksal kurgu yapısını algılamadaki becerileri gibi kişisel bazı özellikleri hakkında ipucu veriyordu.</p>

<p>Tonya ve Yura kiraladıkları kızakla Sventitskilerdeki Noel partisine gidiyorlardı. Çocukluk yıllarının sonuyla ilk gençlik yıllarının başı olan son altı yılı aynı çatı altında geçirmişlerdi. En ufak ayrıntılarına kadar birbirlerini tanıyorlardı. Karşısındakini iğnelemek, kendisi iğnelendiğindeyse kıkırdamak gibi ortak huyları vardı. İşte şimdi de kızakta gidiyorlar, bir yandan da soğuktan dudaklarını büzmüş birbirlerine uyarılarda bulunuyorlardı. Her ikisinin de aklı başka yerdeydi.</p>

<p>Yura yaklaşan yarışmayı, bir an önce bitirmesi gereken makalesini düşünüyor, sokaklara yansıyan kutlama telaşı içinde aslında bir yılın daha bitmekte olduğu gibi farklı farklı düşünceler birbiri ardına aklına geliyordu.</p>

<p>Mişa Gordon’un okuduğu fakültede öğrenciler Gordon’un redaktörlüğünü üstlendiği bir dergi yayımlıyorlardı. Yura epey bir zaman önce onlara Blok’la ilgili bir yazı yazacağına dair söz vermişti. Moskova ve Petersburg gençliği Blok’a tapıyordu. Yura ve Mişa’nın Blok’a duyduğu hayranlık ise hepsinden daha fazlaydı.</p>

<p>Bunlara benzer daha pek çok düşünce hızla Yura’nın bilincinden akıyordu. İkisi de çenelerini kürk yakalı paltolarının içine gömmüş, arada donmuş kulaklarını ovuşturarak yol almaya devam ediyorlardı. Düşünceleri farklı yönlerdeydi. Akıllarına takılan tek ortak konu Anna İvanovna’nın başucunda yaşadıkları sahneydi. Çok yakın bir zamanda yaşadıkları bu olaydan sonra düşünceleri değişmiş, birbirlerine farklı gözle bakar olmuşlardı.</p>

<p>Tonya, bu herhangi bir açıklama gerektirmeyen tanımlamasıyla eski arkadaşı, şimdi Yura için herkesten daha karmaşık ve tahmin bile edemeyeceği kadar ulaşılmaz bir kadına dönüşmüştü.</p>

<p>Yura hayal gücünü biraz zorlasa onu Ararat’ın zirvesine çıkan bir kahraman, bir peygamber, nice başarılar kazanan bir yiğit, kısacası kadın olmasının dışında pek çok şekilde düşleyebilirdi.</p>

<p>Oysa Tonya şimdi bu zor ve her şeyin üstünde yer alan kadın olma görevini yüklenmişti zayıf ve güçsüz omuzlarına. (Anna’nın konuşmasından sonra, aslında son derece sağlıklı olmasına rağmen Yura, Tonya’yı zayıf ve güçsüzmüş gibi görmeye başlamıştı.) Bu nedenle ona, ihtirasın başlangıcı olan yoğun bir acıma ve ürkek bir hayranlıkla yaklaşıyordu.</p>

<p>Aynı şekilde, Tonya’nın Yura’ya olan davranışlarında da değişiklikler olmuştu.</p>

<p>Yura her şeye rağmen bu akşam evden çıkmalarının yersiz olduğunu düşündü. Yokluklarında bir şey olursa diye takılmıştı aklına. Tam çıkacakları sıra Anna’nın durumunun kötüleştiğini öğrenmişler ve yanına giderek evde kalmayı önermişlerdi. Anna eski günlerdeki kesin kararlı haline bürünmüş ve partiye gitmeleri gerektiğini söylemişti. Havanın durumuna bakmak için geçtikleri pencere ile perdeler arasındaki geniş boşluktan geri çıkarken tül perdeler yeni elbiselerinin üstüne yapışmıştı. Tül kumaşın yumuşak dokusu Tonya’nın arkasından birkaç adım boyunca gelin duvağı gibi sürüklenmişti. Bu uyum karşısında odada bulunan herkes konuşmaya gerek duymadan gülüşmüştü.</p>

<p>Etrafına bakınan Yura, kendisinden az önce Lara’nın gözüne takılanları görüyordu. Kızaktan yapay bir gürültü çıkıyor, buzla kaplanmış ağaçların olduğu bahçe ve bulvarlarda uzun uzun yankılanıyordu.</p>

<p>Buzla kaplanmış pencerelerinden içerdeki ışıkların dışarı yansıdığı evler buğulu topaz taşlarının durduğu mücevher kutularına benziyordu. Pencerelerin gerisinde Moskova Noel’i yaşanıyor, yılbaşı çamları parıldıyor, bir araya gelmiş konuklar eğlenceli oyunlar oynuyordu.</p>

<p>Yura birden Blok’un, yıldızlı gökyüzü altındaki çağdaş sokakları ve konuk odalarında ışıl ışıl donatılmış çam ağaçları ile sürmekte olan yüzyılın Noel dahil olmak üzere Rus yaşamını çok yönlü yansıtan, kuzey kent hayatını bütün yönleriyle anlatan edebiyatta yeni olan bir fenomen olduğunu düşündü. Blok hakkında makale yazması gereksizdi, sadece Hollandalıların İsa’nın Doğuşu tablosunun ayazı, kurtları, karanlık çam ormanları gibi büyülü olan Rus dünyasını yazması yeterliydi.</p>

<p>Kamergerskiy Sokağı’ndan geçiyorlardı. Buzlu camlardan birinde tıpkı göze benzeyen kara bir leke Yura’nın dikkatini çekti. İçeride yanan mumun ışığı bu gözün içinden dışarı süzülüyor, tıpkı bilinçli bir bakış gibi sokağı süzüyordu. Mumun alevi sanki gelip geçeni izliyor, birini bekliyordu.</p>

<p>“Masada bir mum yanıyordu. Mum yanıyordu...” diye mırıldandı Yura kendi kendine. Bir türlü toparlayamadığı düşünceleri bu girişin ardından kendiliğinden şekilleniverecekmiş gibi bir ümide kapılmıştı. Ama beklediği gibi olmadı.</p>

<p class="orta">11</p>

<p class="n">Anımsanan ilk partiden beri Sventitskilerdeki davet aynı şekilde kutlanırdı. Saat onda çocukların yatmaya gönderilmesinin ardından çam ağacının ışıkları gençler ve yetişkinler için bir kez daha yakılır ve eğlence sabaha dek sürerdi. Yaşları daha ileri olanlar gece boyu, üç bölmeli salonun sonunda bulunan ve büyük bronz halkalı kalın Pompei tarzı bir perdeyle ayrılmış olan mekânda kâğıt oynarlardı. Şafak sökerken hepsi birlikte yemek yerdi.</p>

<p>Sventitskilerin yeğeni George “Neden bu kadar geciktiniz?” diye karşıladı onları. Sventitskilerin bulunduğu odaya gitmek için giriş kapısının önünden geçerken görmüştü onları. Yura ile Tonya da üstlerini çıkartıp salona bir göz attılar ve ev sahipleri ile merhabalaşmak üzere önce o tarafa gitmeye karar verdiler.</p>

<p>Çam ağacından, önünde neredeyse birbirlerinin üstüne çıkarcasına birkaç sıra halinde elbiselerinin etekleri hışırdayarak yürüyen ve hareketli kara bir duvar gibi henüz dansa başlamamış sohbet eden insanlar nedeniyle sıcak bir alev fışkırıyordu.</p>

<p>Kalabalığın ortasında çılgıncasına dans edenler salınıyordu. Dans edenlerin çift oluşturup halkaya katılmalarını Savcı’nın öğrenci oğlu Koka Kornakov sağlıyordu. Dans kısmının yönetimini eline almıştı ve salonun bir ucundan diğer ucuna avaz avaz “<i>Grand rond! Chaine chinoise!</i><a id="dn16" href="../Text/dn.xhtml#d16">[16]</a> diye bağırıyordu. Dans edenlerin hepsi ondan gelen komuta göre hareket ediyordu. “<i>Une valse s’il vous plait!”</i><a id="dn17" href="../Text/dn.xhtml#d17">[17]</a> diye bağırarak konukları valse davet etti ve birinci turun başında kendi damını da alarak, <i>a trois temps, a deux temps</i><a id="dn18" href="../Text/dn.xhtml#d18">[18]</a> dans etmeye başladı. Ritim yavaşlamıştı. Herkes belli belirsiz adımlarla oldukları yerde dönüyordu. Dans artık valsten çok onun ağır çekim yansıması gibiydi. Dans edenleri izleyenler bu manzarayı alkışladılar. Gürültü ve hareketli kalabalığın arasında soğuk içecek ve yiyecek servisi yapanlar dolaşıyordu.</p>

<p>Hararet basmış genç kız ve erkekler kısa bir süre için gürültü edip gülüşmeyi keserek telaşla soğuk mezelerden atıştırıp limonata içtiler. Boş bardakların tepsilere bırakıldığı anda gürültü ve kahkaha sesleri tekrar yükseldi. Adeta neşe verici iksir içmiş gibiydiler.</p>

<p>Tonya ve Yura, salona girmeden iç tarafa, ev sahiplerinin yanına geçtiler.</p>

<p class="orta">12</p>

<p class="n">Sventitskilerin bulunduğu arka oda, salonda yer açmak için toplanan fazla eşyalarla doluydu. Ev sahiplerinin yılbaşı büyüsü konumundaki bu oda, parti malzemesi deposuydu. Etraf boya ve tutkal kokuyordu. Renkli kâğıt parçaları, yıldızlar yapıştırılmış karton kutu öbekleri, yılbaşı mumları her tarafa yayılmıştı.</p>

<p>Yaşlı Sventitskiler hediyelerin üstüne numara yapıştırıyor, yemek masası için isimlikleri yazıyor bir yandan da piyango çekilişi için biletler hazırlıyorlardı. George onlara yardım ediyor ama numaraları karıştırdığı için sık sık azar işitiyordu. Ev sahipleri Yura ve Tonya’nın gelişinden çok memnun oldular. Onları çocukluklarından beri tanıyorlardı, bu nedenle çok fazla seremoniye gerek kalmadan gençleri yardım için masanın başına oturttular.</p>

<p>“Felitsita Semenovna anlamıyor bir türlü, bu işleri daha önce halletmek gerekirdi, konuklar tam da gelmişken olmaz ki. Ah George, ah aklı bir karış havada oğlum, gene bu numaraları karıştırmışsın!”</p>

<p>Kızmalarının nedeni, dolu şekerlikleri masaya, boşları ise divana koyacağı yerde karıştırıp tam tersini yapmış olmasıydı.</p>

<p>“Anete’nin daha iyi olmasına çok sevindim. Onun için o kadar endişeleniyoruz ki.”</p>

<p>“Hayatım, yanlış anladın. Çocuklar durumunun daha kötü olduğunu söylüyorlar, her zaman <i>devant-derriere ”</i><a id="dn19" href="../Text/dn.xhtml#d19">[19]</a></p>

<p>Yura ile Tonya gecenin büyük kısmını bu gevezelikler ve George’la yaşlılara, partinin son hazırlıklarına yardım etmekle geçirdiler.</p>

<p class="orta">13</p>

<p class="n">Onların Sventitskilerle geçirdikleri süre boyunca Lara salondaydı. Kıyafeti baloya uygun değildi ama onu burada tanıyan yoktu. Kendini olayların akışını bırakmıştı. Kâh rüyadaymış gibi Koka Kornakov’la dans ediyor, kâh suya bırakılmış gibi salonda bir o yana bir bu yana salınıyordu.</p>

<p>Bir ya da iki kez misafir odasının önüne kadar kararsızca gitmiş, eşikte durarak yüzü salona dönük oturan Komarovski’nin fark etmesini beklemişti. Ama o, siper ettiği sol elindeki oyun kâğıtlarına bakıyordu. Ya gerçekten Lara’yı görmüyor ya da görmemiş gibi davranıyordu. Bu durum Lara’nın canını sıkmıştı. O sırada, tanımadığı bir kız salondan misafir odasına geçti. Komarovski, Lara’nın çok iyi bildiği bir bakış attı kıza.</p>

<p>Kız gururu okşanmış bir halde Komarovski’ye gülümsedi, yüzünü allar basmış, gözleri parlamıştı. Gördükleri Lara’yı öfkelendirdi. Utançtan yüzü kıpkırmızı kesildi. “Yeni kurban” diye düşündü. Sanki aynada kendini ve başından geçenleri görüyordu. Her şeye rağmen Komarovski ile konuşma fikrinden vazgeçmedi, sadece daha uygun bir anı beklemesi gerekiyordu. Kendi kendini sakinleştirmeye çalışarak salona geri döndü.</p>

<p>Komarovski’nin oynadığı masada üç kişi daha vardı. Bunlardan biri, hemen yanında oturan, Lara’yı valse davet eden Koka’nın babasıydı. Delikanlıyla dans ederken onun söylediği bir iki sözcükten anlamıştı bunu Lara. Koka’nın dansı yürüttüğü salonla kocasının iskambil oynadığı misafir odası arasında mekik dokuyan uzun boylu, iri canlı gözleri, pek de hoş olmayan yılan gibi uzun boyunlu siyahlar içindeki esmer kadınsa delikanlının annesiydi. Lara’nın huzursuzlanmasına neden olan genç kızın Koka’nın kız kardeşi olduğunu da tesadüfen öğrendi Lara. Oysa bu insanlarla kişisel hiçbir bağlantısı yoktu.</p>

<p>“Kornakov” diye tanıtmıştı kendisini en başta Koka. Ama o zaman Lara tam olarak algılayamamıştı. Valsin son turundan sonra Lara’yı koltuğuna götürdüğünde nazikçe selam vermiş ve “Kornakov” diye yinelemişti. İşte o zaman, “Kornakov, Kornakov” diyerek kendi kendine tekrar eden Lara, ismin ona bir şey çağrıştırdığını anlamıştı. Bildik bir şeydi bu. Pek de hoş olmayan bir şeydi ama.</p>

<p>Sonra anımsadı. Kornakov, Moskova adliyesi savcılarındandı. Tverzin’in de aralarında bulunduğu demiryolcuların suçlandığı davaya bakmıştı. Lara, Kologrivov’dan savcıyı yumuşatmasını rica etmişse de adam kabul etmemişti.</p>

<p>“Demek o! Kornakov denilen adam bu. Çok ilginç. Kornakov ha.”</p>

<p class="orta">14</p>

<p class="n">Gece yarısı saat bir ya da ikiydi. Yura’nın gürültüden kulakları uğulduyordu.</p>

<p>Verilen arada yemek salonunda çay içip <i>petit bur</i>’dan yemenin ardından dans yeniden başlamıştı. Noel ağacını süsleyen mumlar yanıp tükenmişti ama artık kimse onları değiştirmekle uğraşmıyordu.</p>

<p>Yura dalgın bir halde salonun orta yerinde durmuş tanımadıkları bir adamla dans eden Tonya’yı seyrediyordu. Tonya, Yura’nın önünden geçerken bir bacak hareketiyle oldukça uzun saten elbisesinin eteğini havalandırıyor, sonra da kendinden emin bir tavırla kalabalığın içinde kayboluyordu.</p>

<p>Tonya oldukça terlemişti. Dansa ara verildiğinde, yemek salonunda çay içmek istememiş susuzluğunu, kabukları kolayca soyulan mis kokulu mandalinalardan yiyerek gidermeye çalışmıştı. Kemerinden ya da manşetinin içinden çıkarıverdiği mendiliyle meyve ağaçlarındaki çiçeklere benzeyen minicik dudaklarının kenarlarını ve yapış yapış olan ellerini silmişti. Bunları yaparken bir yandan da gülmeye ve konuşmaya devam ediyordu. Çıkardığı gibi aynı otomatik hareketle mendilini gene kemerine ya da manşetine geri koymuştu.</p>

<p>Şimdiyse tanımadığı kavalyesiyle dans ediyor, kendine çarparak dans edenlere yer açmak için çekilen ve homurdanan Yura’nın yanından geçerken ustaca bir manevrayla delikanlının eline dokunuyor ve anlamlı bakışlar atıyordu. İşte bu anlardan birinde Tonya’nın elindeki mendil Yura’nın avcunda kaldı. Mendili dudaklarına götüren Yura gözlerini kapadı. Mendilden mandalina kokusuyla birlikte Tonya’nın baş döndürücü kokusu yayılıyordu. Bu Yura’nın yaşamında daha önce hiç tatmadığı bir duyguydu ve bütün benliğini sarmıştı. Çocukluğunun saf kokusu, karanlıkta fısıldanmış bir sözcük gibi içine işledi delikanlının. Gözlerini kapayıp elinde tuttuğu mendili dudaklarına bastırıp kokuyu içine çekti. Tam bu sırada bir tabanca sesi yayıldı eve.</p>

<p>Bir anda herkes iskambil oynayanların tarafına doğru döndü. Sessizlik ancak bir dakika sürdü. Ardından bir karmaşa başladı. Herkes bir taraflara koşuşturup bağrışıyordu. Konukların bir kısmı Koka’nın peşi sıra silah sesinin geldiği tarafa yöneldi. Karşıdan da, o bölümden çıkan, ağlayıp sızlanan, birbirlerini dinlemeden tartışan insanlar geliyordu.</p>

<p>Komarovski şaşkınlık içinde “Ne yaptı bu kız? Ne yaptı böyle” diye sürekli yineliyordu. Neredeyse sinir krizi geçiren Kornakov’un karısı ise “Borya<a id="dn20" href="../Text/dn.xhtml#d20">[20]</a>, Borya yaşıyorsun değil mi? Doktor Drakov buradaymış, nerede o, nerede? Ah, bırakın lütfen” diye bağırıyordu. “ Sizin için sıyrık olabilir belki ama benim hayatımın anlamı. Ah benim zavallı kocacığım, bütün suçluların korkulu rüyası! İşte o, o pislik kız, gözlerini oyacağım senin, rezil şey seni! Kaçamazsın artık! Ne dediniz Bay Komarovski, size miydi o? Size mi ateş etti? Oh hayır, baş edemem bununla. Acım çok büyük, Bay Komarovski, anlayın lütfen, şaka kaldıracak durumda değilim. Koka, Kokacığım sen ne diyeceksin bunlara! Babanın haline bak... Evet... Adaletin koruyucusu... Koka! Koka!”</p>

<p>Oyun salonundaki kalabalık yavaş yavaş salona kaydı. Yüksek sesle şakalar yaparak insanları bir şeyi olmadığına inandırmak isteyen Kornakov grubun ortasında ilerliyor, bir yandan da sol elinin üstünde kanayan sıyrığa temiz bir peçeteyi yumuşak hareketlerle bastırıyordu. Biraz arkalarından gelen grupsa kollarından tutukları Lara’yı getiriyordu.</p>

<p>Onu gören Yura çok şaşırdı. “Bu o kız!” diye geçirdi aklından. “Gene hiç olmayacak bir durumda çıktı karşıma! Üstelik gene o kır saçlı adam da burada.” Ne var ki bu sefer Yura adamın kim olduğunu biliyordu. Bu, babasının miras davasına da bir şekilde bulaşmış ünlü avukat Komarovski’ydi. Selamlaşmasına gerek yoktu, çünkü her ikisi de birbirlerini tanımazdan geliyordu. Peki ya kız...</p>

<p>Ateş eden o muydu? Peki savcıya mı nişan almıştı? Herhalde siyasi bir nedeni olmalı. Zavallı. Artık kendini toplayamaz. Ne kadar da mağrur bir güzelliği var! Yanındakilere ne demeli? Sanki hırsız yakalamışlar gibi kollarından tutmuş sürüklüyorlar kızı.</p>

<p>Ama sonrasında yanıldığını anladı Yura. Lara yarı baygın bir haldeydi. Düşmesin diye kollarından tutup oturtabilecekleri en yakın koltuğa güçlükle taşıyorlardı.</p>

<p>Lara’yı ayıltmak için yanına koşmak istedi. Ancak önce yaralıyla ilgilenmesinin daha uygun olacağına karar verdi. Kornakov’un yanına gidip “Doktora ihtiyaç olduğunu söylediler, ben yardım edebilirim” dedi. “Uzatın elinizi bir bakayım... Neyse, Tanrı yardım etmiş. Bana kalırsa sarmaya bile gerek yok. Biraz tentürdiyot sürmek iyi gelir. Felitsita Semenovna burada, o bize tentürdiyot bulur şimdi.”</p>

<p>O sırada Yura’ya doğru gelen Sventitskaya ve Tonya’nın suratları allak bullaktı. Delikanlıya elindeki işi bırakıp hemen giyinmesi, evde ters bir şeyler olduğu için onları almaya geldiklerini söylediler. Olabilecek en kötü şeyi aklına getiren Yura, etrafında olan biteni unutup aceleyle giyinmeye gitti.</p>

<p class="orta">15</p>

<p class="n">Sventitskilerden o kadar aceleyle çıkmalarına rağmen eve geldiklerinde Anna İvanovna artık yaşamıyordu. Ölüm onlardan on dakika önce gelmişti. Nedeni akciğerlerdeki zamanında teşhis edilmeyen ödemdi.</p>

<p>Tonya ilk başta avaz avaz bağırıp kendini yerden yere attı, öyle ki kimse onu tanıyamıyordu. Ertesi gün biraz daha sakinleşip babasıyla Yura’nın sözlerine kulak verdi. Ancak kimseyi yanıtlamadı, çünkü ağzını açtığı anda, yüreği burkuluyor ve istemsizce bağırıp çağırıyor, içinden çığlıklar yükseliyordu.</p>

<p>Tören sırasında cenazenin başında diz çöküp saatlerce oturdu. Dua aralarında büyük güzel elleriyle, bir platformun üstüne konmuş, üstü çiçek ve çelenklerle örtülü tabutu kucaklayıp durdu. Başka hiçbir şeyle ilgilenmiyordu.</p>

<p>Bakışları tanıdık biriyle karşılaşacak olduğunda, hızla yerden kalkıyor, hıçkırıklarını zorlukla zapt ederek koşar adım salondan çıkıyor, merdivenleri çıkarak odasına gidiyor ve acı haykırışları duyulmasın diye yastığa kapanıyordu.</p>

<p>Keder, günler boyu ayakta durup geceleri uykusuz geçirmek, yüksek sesle okunan dualar, gece gündüz yanan mumların göz alan ışığı, tam da o dönemde yakalandığı soğuk algınlığıyla birleşince Yura bitkin düşmüş, beti benzi solmuştu.</p>

<p>On yıl önce annesini kaybettiğinde Yura daha çok küçüktü. O zamanlar acı ve korkuyla döktüğü sonu gelmez gözyaşlarını hâlâ çok net anımsıyordu. O dönemde temel düşüncesi kendisi değildi. Özgün değeri ve beklentileri olan bağımsız varlığının bilincinde değildi henüz.</p>

<p>Düşüncelerinin temelini etrafındaki insanlar, çevresi oluşturuyordu o sıralar. Dış dünya, elle tutulur gözle görülür bir orman gibi, geçit vermeden, sorgulama imkânı tanımadan onu dört bir yanından kuşatmıştı. Yura annesinin ölümüyle o kadar sarsılmıştı ki bu ormanda yolunu kaybedip onsuz tek başına kalakalmıştı. Yeryüzündeki her şeyi; bulutları, şehirdeki panoları, yangın kulelerindeki bidonları, Meryem Analı arabanın atını süren ve saygısından şapka takmak yerine kel kafasını soğukta bırakıp sadece kulaklarını örten kilise görevlisini temsil ediyordu. Pasajlardaki mağazaların vitrinleri ve yıldızları, tanrı ve azizleriyle erişilmesi olanaksız olan gökyüzüydü bu ormanı oluşturan.</p>

<p>Çocukluğunda dadısı ona dini hikâyeler anlattığında, bu ulaşılmaz gökyüzü, odasının tavanından alçaldıkça alçalır dadısının eteklerine kadar inerdi. Ceviz toplamak için ağacın dallarını aşağı eğdiklerinde, en üstteki cevizlere ulaştığı zamanlarda olduğu gibi yakınlaşırdı. Oda sanki çukur bir kap olur, dadısının onu sabah ya da gündüz ayinine götürdüğü küçük sokak kilisesinde ateş ve altınla dans eden gökyüzü parlak ışıklarıyla ona dolardı. Kilisede yıldızlar ikon kandillerine dönüşür, Meryem Ana ve diğerleri kendilerine uygun bir yerlere yerleşirdi. Ama gerçek olan, her tarafı orman gibi karanlık yetişkinlerin dünyası ve şehirdi. O zamanlar Yura, gerçek bir ormancı gibi, bu ormanın bir tanrısı olduğuna tüm kalbiyle inanıyordu.</p>

<p>Şimdi her şey tamamen farklıydı. Bütün bu on iki yıllık eğitim hayatı boyunca Yura antik dönem ve din tarihi ile ilgilendi. Adeta kendi ailesinin soy ağacını incelermiş, köklerini ararmışçasına en eski dönemlerden başlayarak bilimi ve doğayı araştırdı.</p>

<p>Artık ne yaşam ne ölüm, hiçbir şeyden korkmuyordu. Yeryüzündeki her şey onun sözlüğünü oluşturan birer sözcüktü. Kendisini ayakları altındaki evrenle bir tutuyordu ve Anna İvanovna’nın ölümü karşısında annesininkinden çok farklı bir tutum sergiledi.</p>

<p>O zaman acıdan kendini kaybetmiş, korkmuş ve sürekli dua etmişti. Şimdi ise cenaze ayininde dile gelen dualar doğrudan kendisini hedef almış, sadece kendisiyle ilgiliymiş gibi dinliyordu. Sözlerini can kulağıyla takip ediyor, her konuda olduğu gibi, dualardan bir anlam çıkarmayı diliyor ve bunu dindarlıkla ilişkilendirmeden, saygı duyduğu yüce ataları gibi yer ve gök güçlerinin izini duygularına karıştırmadan yapmaya çabalıyordu.</p>

<p class="orta">16</p>

<p class="n"><i>Ulu Tanrım, ulu kudret, ulu ebedi güç, acı bize</i>. Ne bu? <i>O nerede? Götürülecek. Götürüyorlar. Kalkmak gerek.</i> Saat altıya gelirken giyinik halde yığılmıştı divana. Herhalde ateşi vardı. Evin her tarafında onu arıyorlardı ama kütüphanede uykuya dalıp, evin bu sessiz köşesinde tavana dek uzanan yüksek rafların önünde uyanmakta zorluk çekeceği kimsenin aklına gelmiyordu.</p>

<p>“Yura, Yura!” diye yakın bir yerlerden bağırıyordu kapıcı Markel. Cenazeyi götürmek için işe koyulmuşlardı. Cenazeyi evden çıkartıyorlardı artık. Markel’in bütün çelenk ve çiçekleri aşağı indirip dışarı taşıması gerekiyordu, Yura’yı aramakla uğraşamazdı. Bütün bunlar yetmiyormuş gibi bir de çelenklerin üst üste konduğu yatak odasında gardrobun kapısı açılmış oda kapısı açılamaz hale gelmişti. Aşağıdan “Markel, Yura!” diye sürekli sesleniyorlardı.</p>

<p>Markel kuvvetli bir hamle ile dolabın kapısını itip kucağında birkaç çelenkle merdivenlere yöneldi.</p>

<p>Alçak sözle söylenen “Ulu Tanrı, ey kudretli ve ölümsüz güç” şeklindeki sözler sokağı kapladı ve yumuşak devetüyü kalemle yazılmış gibi havada kaldı. Her şey; çelenkler, yoldan geçenler, yeleli at başları, papazın elindeki zincirin ucundaki buhurdanlıktan uçuşanlar, ayakların altındaki beyaz yer sallanıyordu.</p>

<p>“Yura! Aman Tanrım sonunda bulabildim seni. Uyan lütfen” diyerek onu omuzlarından tutup sallayan Şura Schlesinger’di.</p>

<p>“Neyin var? Cenaze götürülüyor artık. Bizimle geliyor musun?”</p>

<p>“Elbette” dedi Yura.</p>

<p class="orta">17</p>

<p class="n">Yol boyu söylenen cenaze duaları sona ermişti. Soğuktan bir o ayaklarını, bir diğerini kaldıra kaldıra birbirlerine yakın duran dilenciler iki sıra halinde ilerlediler. Cenazeyi taşıyan at arabası, çelenklerle dolu araba ve Krugerlerinki’yle beraber kiliseye yaklaştı. Taşıyıcılar hareketlendi. Şura Schlesinger ağlamış gözleriyle kiliseden çıktı ve gözyaşlarıyla ıslanmış tülünü kaldırıp ilgili bakışlarla hamallara doğru baktı. Daha önceden anlaştığı birkaçını baş işaretiyle yanına çağırıp kiliseye döndü. İçerideki insanlar artan bir hızla dışarı çıkıyordu.</p>

<p>“Demek Anna İvanovna’nın sırasıymış. Mukadderat, zavallı uzun yolculuk onun payına düştü.”</p>

<p>“Evet, göçüp gitti, zavallıcık. Ebedi istirahate geçti.”</p>

<p>“Arabanız var mı yoksa tramvayla mı geldiniz?”</p>

<p>“Ayaklarım uyuştu. Biraz yürüsek iyi olacak.”</p>

<p>“Furkov’un ne kadar üzgün olduğunu fark ettiniz mi? Cenazeye nasıl bakıyor, gözyaşı hiç durmadı, Anna’nın kocası da yanında.”</p>

<p>“Yaşamı boyunca gözü hep Anna’daydı zaten.”</p>

<p>Cenaze şehrin diğer ucundaki mezarlığa bu konuşmalar eşliğinde taşındı. Günlerdir süren aşırı ayaz o gün biraz ara vermişti. Ayazdan ve göçüp giden yaşamdan kalan ağır bir durağanlık hissediliyordu. Sanki özellikle cenaze töreni için planlanmıştı hava.</p>

<p>Kirlenmiş kar matem tüllerinin ardından parlıyor, çitlerin ardındaki gümüş kakmalı gibi görünen koyu renkli, ıslak çamlar önlerinden geçenleri izliyor ve yaslarına katılıyordu.</p>

<p>Burası Yura’nın annesinin de yattığı mezarlıktı. Yura son yıllarda bir türlü annesinin ziyaretine gidememişti. Uzaktan mezarın olduğu tarafa bakıp “anneciğim” diye fısıldadı, dudakları tıpkı çocukluğundaki gibi büzülmüştü.</p>

<p>Cenaze alayı, gelirken karın üstüne açtıkları yoldan, kimi zaman adımlarının boyutları tam uymasa da, aynı kıvrımları takip ederek törensel bir havada dağıldı. Aleksandr Aleksandroviç, kızı Tonya’yı kolundan tutmuştu. Krugerler onların arkasından ilerliyordu. Siyahlar içindeki yaslı Tonya’nın hoş bir hali vardı.</p>

<p>Manastırın kubbelerindeki çanlardan ve pembe duvarlardan erimekte olan buz parçaları sakal biçiminde sarkmıştı. Avlunun dip köşesinde bir duvardan diğerine çekilmiş ipe çamaşırlar, iyi sıkılmamış ağır kolları sarkan gömlekler, şeftali rengi örtüler eğri büğrü, özensizce kurumaları için asılmıştı. O tarafa bakan Yura, manastırın bu köşesinin yeni yapılarla değişmiş, çocukluğunda o fırtınanın koptuğu yer olduğunu anladı.</p>

<p>Yura hızlı adımlarla tek başına yürüyor ve arkasından gelenlerin ona yetişebilmesi için arada durup bekliyordu. Arkasından ağır adımlarla ilerleyen bu grupta ölümün neden olduğu boşluğa yanıt olarak karşı konulmaz bir şekilde, kıvrımlı yollar açarak derinlere inmek isteyen suyun güzelliği betimleyebileceği biçemler üzerinde düşünmek ve sadece bununla uğraşmak istiyordu. Şimdi daha önce hiç bu kadar net olmadığı şekilde sanatın asla sürekliliğini bozmadan iki şeyle uğraştığını anlamıştı. Sanat hiçbir şekilde taviz vermeden ölüm olgusunu işliyor ve bu şekilde de yaşamı ortaya çıkarıyordu. Aziz Yuhanna’nın büyük, gerçek sanat diye tanımladığı buydu işte.</p>

<p>Yura korkunç bir şekilde bir iki gün evden ve üniversiteden uzaklaşıp Anna İvanovna için şiir yazma isteği duydu içinde. Yazacakları şu anda hissettiklerini, yaşamın tesadüfleriyle karşısına çıkanları anlatacaktı: Anna’yı diğerlerinden ayıran iyi yönlerinden birkaçı, yaslar içindeki Tonya, mezarlıktan dönüş yolundaki bazı sokak izlenimleri, çok zaman önce küçük bir çocukken fırtınada gözyaşlarına boğulduğu çamaşırların asılı olduğu bahçe bunların bazılarıydı.</p>
</body>
</html>