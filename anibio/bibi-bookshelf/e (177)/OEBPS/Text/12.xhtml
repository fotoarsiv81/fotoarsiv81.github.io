<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Üvez Ağacı</p>

<p class="bosluk2"></p>

<p class="orta">1</p>

<p class="n">Partizan aileleri eşyalarıyla birlikte uzun bir süredir ordunun peşinden ilerliyordu. Yanlarında çocuklar da vardı. Çoğunluğu inek olan büyük bir sığır sürüsü kafilenin en arkasındaydı. Büyük baş hayvan sayısı birkaç binden fazlaydı.</p>

<p>Ailelerin katılmasıyla birlikte Zlıdariha ya da Kubariha denilen, ineklere şifa vermesiyle ünlü bir kadın ortaya çıkmıştı. Gizliden büyücülükle de uğraşıyordu. Başında, ters taktığı İngiliz tarzı bir polis kasketi, sırtında İskoç piyade askerlerinin giydiği tarzda bir kaputla dolaşıyor ve ısrarla bunları belirsiz bir nedenle Kolçak’ın onu hapsettirdiği Kejem Hapishanesindeki mahkûmlardan edindiğini söylüyordu. Anlattığına göre hapisten Kızılların yardımıyla kurtulmuştu.</p>

<p>Partizanlar yeni bir yerde kamp kurmuşlardı. Burada kışı geçirecekleri daha uygun bir yer bulana kadar kısa bir süre kalmaları öngörülmüştü. Ama olaylar beklediklerinden daha farklı gelişti ve kışı orada geçirmek zorunda kaldılar.</p>

<p>Yeni ordugâh Lisıy Burnu’na hiç benzemiyordu. Buradaki çam ormanı uçsuz bucaksız ve geçit vermez bir şekilde uzanıyordu. Yoldan içeri kamp kurdukları noktadan başlıyor ve sonu görünmüyordu. Çadırlar kurulup yerleşim hazırlıklarının yapıldığı ilk günlerde Yuri, çevreyi dolaşma olanağı bulabilmişti. Birkaç farklı yoldan ormanın içlerine doğru girmiş ve sonunda kolaylıkla insanın yolunu kaybedebileceğini anlamıştı. Bu ilk keşiflerinde iki yer dikkatini çekmişti.</p>

<p>Artık sonbaharın tam anlamıyla hâkim olduğu ormanda bütün ağaçların yaprakları dökülmüştü. Yalnızca tek bir ağacın, ormanın kapısı gibi orta yerde tek başına duran üvezin, bakır rengi yaprakları üstündeydi. Bataklığa bakan bir tepede, göğe yükselen dallarıyla çok güzel görünüyordu. Koyu gri renkli kış arifesinin o kötü havasında kıpkırmızı meyveleri ışıldıyordu. Buz parçası gibi ışıldayan tüyleriyle minik kış kuşları ağaca konuyor, usulca, meyvelerin arasından iri olanlarını boyunlarını uzata uzata seçip gagalıyorlar, yemek için çaba harcıyorlardı.</p>

<p>Ağaçla kuşlar arasında gözle görünür bir ilişki vardı. Üvez ağacı, üstünde olan biten her şeyi görüyor, başlangıçta uzun bir süre inatla direniyor ama sonunda kuşlara teslim olup yavrusunu besleyen ana gibi göğsünü açıyor, “Sizinle ne yapacağımı bilmiyorum, yiyin bakalım, yiyin doyurun karnınızı” diyor ve gülümsemeye başlıyordu.</p>

<p>Yuri’nin dikkatini çeken ikinci yer daha hoştu. Burası hafif tepelik, yüksekçe bir yerdi. Bir yanı heybetli bir yardı. İnsan bakınca alt kısmın manzarasının yukarısından daha farklı olacağı izlenimine kapılıyor, bir ırmak ya da çayırlık olan bir vadiyle karşılaşacağını sanıyordu. Oysa orası da tıpkı tepelik gibiydi, yalnızca baş döndürücü derinlikteydi ve ağaçların dorukları insanın ayakları altına serilecekmiş gibi görünüyordu. Muhtemelen burada çok önceleri bir çöküntü yaşanmıştı. Nasılsa bu dev orman tökezlemiş, olduğu gibi aşağı göçmüş gibiydi. Sanki yer yarılıp da yerin altına geçeceği sırada, bir anlık mucizeyle karar değiştirip toprağa tutunmuş, hiç yara almadan kurtulmuştu. Yarın eteklerinde hışırdayarak göğe yükseliyordu.</p>

<p>Ancak bu tepeliğin dikkat çekmesinin nedeni başka bir özelliğiydi. Etrafı basamak şeklini almış dik granit kayalarla çevriliydi. Eski zamanlardan kalma, taş devri mezarlarına benziyorlardı. Yuri Andreeviç ilk kez burayı gördüğünde, taşların bu halinin doğal olmadığına, insan eli değdiğine yemin edebilirdi. Buranın, ilkel çağlardan kalma bilinmedik bir kabilenin tören alanı olduğunu düşünmüştü.</p>

<p>Mahkeme sonunda ölüm cezasına çarptırılan kaçak votka üreten iki milisle, komploya karışan on bir kişinin infazları, soğuk ve kasvetli bir sabah burada gerçekleştirildi. Suçlular, en güvenilir partizanlardan seçilmiş yirmi kişilik bir grup ve özel koruma ekibinin eşliğinde getirilmişti infaz yerine. Elleri tüfekli muhafızlar, mahkûmların çevresini yarım daire şeklinde sarıp hızlı adımlarla onları uçurumun kenarına sürmüşlerdi. Adamların aşağı atlamaktan başka çareleri kalmamıştı.</p>

<p>Uzun süren sorgulama ve yaşadıkları işkencelerin ardından mahkûmlar bitkin bir durumdaydı. İnsanlıktan çıkmış bir halleri vardı. Saç ve sakalları birbirine karışmış, benizleri solmuş, iğne ipliğe dönmüşlerdi. Soruşturma ilk başladığında üstleri aranmıştı. Ancak kimsenin aklına, infaz öncesi bir kez daha arama yapmak gelmemişti. Böyle bir davranışın ölüme giden insanlara karşı bir alçaklık olacağını düşünmüşlerdi. Birden Vdoviçenko’nun yanında yürüyen ve tıpkı onun gibi eski bir anarşist olan Rjanitskiy konvoya doğru üç el ateş etti. İsteği Sivobloy’u vurmaktı. Çok iyi bir nişancı olmasına rağmen eli heyecandan titreyince hedefi tutturamadı.</p>

<p>Eski arkadaşlarına karşı gene kabalaşmak istemeyen ve acıma duyguları ağır basan muhafızlar, Rjanitskiy’in ne üstüne atladılar ne de ateş ettiler. O anda böyle bir emir verilmemiş olması da rahat davranmalarına zemin oluşturmuştu. Rjanitskiy’in tabancasında üç mermi daha kalmıştı. Ama, belki de heyecandan unuttuğu için, tekrar ateş etmeye yeltenmedi. Sinirli bir hareketle tabancasını kayalıklara doğru fırlattı. Taşlara çarpan silah bir kez daha ateş aldı ve fırlayan mermi Paçkolya adlı mahkûmun ayağına isabet etti.</p>

<p>Paçkolya acı bir çığlıkla ayağını tutup yere düştü. Sürekli inliyordu. Pafnutkin ile Gorazdnıh kollarından destek olup yerden kalkmasına yardım ettiler. Onlardan başka kendini toparlayan olmamıştı. Paçkolya bir yandan inliyor, bir yandan da tek ayağının üstünde sekiyordu, yaralı bacağının üstüne basmasına imkân yoktu. Sonunda uçurumun kenarına toplanmış diğer mahkûmların yanına vardılar. Ancak Paçkolya’nın çığlıklarının sonu gelmiyordu. Acı bağrışları diğerlerini de etkiledi. Sanki bir işaret almış gibi, bütün mahkûmlar denetimlerini kaybettiler. Akıl almaz bir durum çıktı ortaya. Bir yandan küfür ediyorlar, diğer yandan dualar okuyorlardı. Beddualar, yakarışlar havada birbirine karışıyordu.</p>

<p>Yeniyetme Galuzin, o zamana dek başında olan okul şapkasını çıkartarak dizlerinin üstüne çöktü ve o halde, gruptan ayrılıp korkunç kayalıklardan sürünerek uzaklaştı. Muhafızların önüne geldi. Sürekli affedilmesi için yalvarıyor, önlerinde toprağa kapanmış olarak “Suçluyum, kardeşlerim, acıyın bana ne olur, bir daha yapmayacağım. Öldürmeyin beni. Daha hiçbir şey yaşamadım, ölmek için çok gencim. Biraz daha yaşayayım, anacığımı bir kez olsun daha göreyim. Affedin beni, kardeşlerim, ne olur affedin. Ayağınızın altını öpeyim. Kulunuz, köleniz olayım. Yandım ben, anam, yandım, ne belaya bulandım, anam, anam benim” diyerek gözyaşı döküyordu.</p>

<p>Gruptan başka sesler de yükselmeye başladı, kim oldukları anlaşılmıyordu. “Yoldaşlar, iyi insanlar, nasıl yaparsınız bunu? Kendinize gelin. İki savaşta da beraber kan döktük. Birlikte mücadele verdik, omuz omza durduk. Acıyın bize, serbest bırakın. Bu iyiliğinizi unutmayız, karşılığını öderiz, buna layık oluruz. Kulaklarınız sağır mı oldu, cevap versenize. Tanrı’dan da mı korkmuyorsunuz?”</p>

<p>Bazıları Sivobloy’a kızıyordu: ‘Ah seni, kalleş herif seni! Bize hain diyorsun ha! Sen hainlerin hainisin köpek herif, başta Çar’ına bağlılık yemini ettin, sonra da öldürdün adamı. Bize sözler verdin, arkasından sattın bizi de. Şeytanını satmadan önce kucaklarsın sen. Alçak.”</p>

<p>İçlerinde kendini kaybetmeyen bir tek Vdoviçenko vardı. Dağınık kır saçlı başı dimdik, kayalıların orada dikiliyordu. Kumandan edasıyla, herkesin işiteceği biçimde “Rezil etme kendini, savaşçı! Senin protestonu anlayamazlar. Bu yeni hassa askerleri, yeni cellat ustaları senin sözlerine kulak veremez. Moralini bozup inancını yitirme. Tarih kimin haklı olduğunu ortaya çıkartacaktır. Bir sonraki kuşak, bunların rezil yönetim tarzlarını da, karanlık işlerini de utanç panosunda ilan eder, merak etme. Biz dünya devrimi yolunda acı çeken çilekeşler olarak öleceğiz. Yaşasın devrimci ruhumuz. Yaşasın dünya anarşistleri!” dedi.</p>

<p>O sırada, alçak sesle verilen bir emirle yirmi tüfek bir anda patladı. Mahkûmların çoğu hemen öldü. Kalanlar da ikinci el ateşle yere yığıldı. Ölüme en uzun direnen Tereşa Galuzin oldu. Ama sonunda o da hareketsiz kaldı.</p>

<p class="orta">2</p>

<p class="n">Kış aylarını, doğu taraflarında başka bir yerde geçirmek fikrinden hemen vazgeçmediler. Nehrin sınırı Vıtsko-kejemskiy yoluyla uygun olabileceğini düşündükleri diğer taraflarda pek çok keşif gezisi yaptılar. Liberi, bu nedenle sık sık kamptan ayrılıp doktoru yalnız bıraktı. Ama Yuri’nin kaçması için artık çok geçti, gidebilecek bir yeri de yoktu. Partizanların sürekli yenilgi yaşadıkları bir süreçteydiler. Beyazlar artık sonuca varmak adına, sağlam bir adım atarak son bir darbeyle ormanlardaki düzensiz birlikleri ortadan kaldırmak için bütün güçlerini bir araya toplamıştı. Her taraftan milisleri kıstırıyorlardı. Nefes alacak güçleri kalmamıştı. Neyse ki çemberin alanı genişti Beyazların denetim altında tutması gereken bölgenin akıl almaz büyüklüğü onları kurtarıyordu. Yaklaşmakta olan kış öncesinde düşman birliklerinin geçilmesi zor taygaları katetmesi, köylü çetelerini daha fazla sıkıştırması pek kolay değildi.</p>

<p>Bu durumda, herhangi bir yere kımıldamaları imkânsızdı. Ortada, askeri avantaj vaat eden bir hareket planı olsaydı, yeni bir pozisyon için kuşatma birlikleriyle çarpışmaya girmeyi göze alabilirlerdi elbette. Ama üstünde kafa yorulmuş böyle bir çalışma yoktu. İnsanların gücü kalmamıştı. Üst rütbeli subayların emirlerindeki askerleri ateşleyebilecek heyecanları tükenmişti. Komutanlar, her akşam askeri kurulda bir araya geliyor ve birbiriyle çelişen önerilerde bulunuyorlardı.</p>

<p>Kış için yeni bir yer arama fikrini bir tarafa bırakıp bulundukları yeri sağlamlaştırmaları gerekiyordu. Kışın her yer karla kaplandığında, kar için yeterli donanımı olmayan düşmanın burada yol alması mümkün olamazdı. Bu nedenle, yapılacak en iyi şey kampın çevresine derin siperler kazmak ve mümkün olduğu kadar yiyecek depolamaktı.</p>

<p>Stok sorumlusu Bisyurin, ellerinde un ve patatesin hemen hemen hiç kalmadığını rapor etmişti. Buna karşılık çok sayıda büyükbaş hayvanları vardı, kışın temel gıdaları et ve süt olacaktı. Kışlık giysi ihtiyacı da söz konusuydu. Partizanların çoğu neredeyse yarı çıplak dolaşıyordu. Bunun üzerine kamptaki köpeklerin öldürülmesine karar verdiler. Dericilikten anlayanlar, partizanlara köpek derisinden içi kürklü ceketler dikecekti.</p>

<p>Artık doktora yaralı taşıması için araba verilmeyecekti. At arabaları daha önemli işler için gerekliydi. Kamp yolunun son kırk verstinde ağır yaralılar zaten sedyelerde taşınmıştı. İlaç olaraksa yalnızca kinin, tentürdiyot ve sodyum sülfat vardı Yuri’nin elinde. Ameliyat ve yaralarda kullanılan tentürdiyot kristal halindeydi. Kullanmadan önce alkolle sulandırmak gerekiyordu. Bunun için de alkole ihtiyaç vardı. Kaçak içki üretenleri ortadan kaldırdıkları için üzüldüler. İçki üretiminde daha az suçlu bulundukları için kurşuna dizilmeyen adamları bu işle görevlendirdiler. Ya eski düzeneği tamir edecekler ya da yenisini yapacaklardı. Yasaklanan alkol üretim işi, tıbbi amaç için tekrar başlayacaktı. Bu durum, askerler arasında göz kırpmalara, kafa sallamalara yol açmıştı.</p>

<p>Alkol üretiminin serbest kalması, sarhoşluğun artması ve bunun sonucunda kamptaki çöküşün hızlanması demekti. Üretilen alkolün saflığı yüze kadar çıkıyordu. Kristalin çözülmesi için gerekli bir sertlikti bu. Kış başı tifüs vakaları arttığında Yuri, ürettikleri bu sıvıyı kininle karıştırıp salgın tedavisinde de kullandı.</p>

<p class="orta">3</p>

<p class="n">Yuri bir gün Pamfil Palıh’ı gördü. Bütün yazı, tozlu yollarda kaçarak geçiren karısı ve çocukları da yanındaydı. Hâlâ çektikleri sıkıntıların korkusu vardı üstlerinde, tekrar aynı şeyleri yaşayacak olmanın endişesini taşıyorlardı. Göçebelik, silinmesi güç bir iz bırakmıştı onlarda.</p>

<p>Karısı ve ikisi kız, biri oğlan olan çocukları açık tenliydiler, güneşten yanmışlardı. Sarı saçları ve beyaza yakın, çatık kaşları güneş ve rüzgârdan kararmış yüzlerini tamamlıyordu. Çocuklar yaşadıklarının başka bir izi görünemeyecek kadar ufak tefektiler. Annelerinin yüzünde; yüz yüze kaldıkları dehşetli anların ve korku dolu günlerin söküp attığı yaşam oyunlarının yumuşak izinden geri kalan, kuru ve düz bir ifade vardı. İncecik bir ip gibi gerili dudakları gergin bir şekilde, herhangi bir acı karşısında savunmaya hazır bekliyordu.</p>

<p>Palıh ailesini, özellikle de çocuklarını akıl almaz biçimde çok seviyordu. Doktor gösterdiği şefkate hayran olmuştu. Palıh, baltasının sivri yüzünü ustaca kullanarak onlara ağaç parçalarından tavşan, ayı, horoz gibi oyuncaklar yapmıştı. Ailesinin gelişiyle neşelenmiş, morali yerine gelmişti. Sağlığı yavaş yavaş düzeliyordu. Ama son zamanlarda çıkan bir söylenti kötü bir etki bırakmıştı. Kamp alanına yerleşen ailelerin partizanların disiplinini bozduğu ve bu nedenle askeri bölgenin sivillerden arındırılacağı konuşuluyordu. Dediklerine göre göçmen kafile, yeterli sayıda korumayla birlikte kışı geçirecekleri başka bir yere nakledilecekti. Bu konuda yapılan hazırlık az ama üretilen laf çoktu. Yuri, bu olasılığın gerçekleşebileceğini pek sanmıyordu. Ama Palıh işittiklerinin etkisinde kalıyordu. Gene morali bozulmuş, hayaller görmeye başlamıştı.</p>

<p class="orta">4</p>

<p class="n">Ağır kış şartlarının kapıda olduğu günlerde, endişe, belirsizliğin tehditkârlığıyla dolu, karışık bir atmosfer hâkimdi kampta.</p>

<p>Beyazlar planladıkları gibi kuşatmayı tamamlamışlardı. Harekât, General Vitsin, Kvardi ve Basalıgo tarafından yürütülmüştü. Bu kumandanlar sertlikleri ve ödün vermez kararlılıklarıyla tanınıyordu. Yalnızca adları bile Partizan eşlerini ve çevrede köylerini terk etmemiş sivil halkı korkutmaya yeterliydi.</p>

<p>Oysa düşmanın, etraflarındaki çemberi daha fazla daraltabilecek imkânı yoktu. Bunu hesaba katarak sakinliklerini koruyabilirlerdi. Ama diğer yandan elleri kolları bağlı durmaları mümkün değildi. Kuşatmaya direniş göstermemeleri karşı tarafın moralini yükseltebilirdi. Kamp kendileri için güvenli olsa da, sırf güç gösterisi yapmak için yarma harekâtında bulunmaları gerekiyordu.</p>

<p>Bu amaçla, çemberin batı tarafına güçlü bir birlik gönderildi. Uzun süren sıcak çatışmalardan sonra Partizanlar düşmana ağır bir darbe indirerek, o bölgede kuşatmayı yardılar. Böylelikle açılan gedikten taygaya ulaşma imkânına sahip oldular. Yeni kaçaklar için de Partizan birliklerine katılma şansı ortaya çıktı. Milis ordusunun temeli her zaman için sivil vatandaşlardı. Beyazların zulmünden bezen köylüler, yerlerini yurtlarını bırakıp koruyucuları olarak gördükleri Partizanlara sığınıyorlardı.</p>

<p>Kamptakiler, ekmeklerini paylaşmak zorunda kalacakları yeni insanlar istemiyorlardı. Kendi dertleri kendilerine yetiyordu. Ne yeni birilerine ne de yabancılara ihtiyaçları vardı. Bu sebeple, gelenleri yolda durdurup Çilimka Nehri’nin orada değirmenli köy Çilimskaya’ya yönlendiriyorlardı. Burası değirmenin çevresine yayılmış, Dvon<a id="dn73" href="../Text/dn.xhtml#d73">[73]</a> (Konaklar) diye anılan birkaç büyük evin bulunduğu bir yerdi. Köylerinden kaçanların gerekli eşya ve yiyecek maddelerini rahatça saklayabilecekleri, kışı geçirmelerine uygun bir ortamdı. Aslında kamp komutanlarının aldığı bir karar değildi bu, olay kendi kendine gelişmişti. Kamp yönetimi durumu anladığında iş işten geçmişti.</p>

<p>Düşmana karşı kazanılan zafer biraz karmaşık bir hal almıştı. Partizanlar açılan gedikten hareket imkânı bulmuşlardı ama Beyazlar da içlerine kapanıp    açık verdikleri    bölgede güçlenme    çalışmalarına başlamışlardı. Ganimet bulma amacıyla kuşatmanın dışına çıkan birlikler geri dönemiyordu. Kaçak gelenlerle de başları dertteydi. Sık ormanda kayboluyor, izlerine rastlanamıyordu. Kaçak kadınların durumu farklıydı. Gruplar halinde ormanın derinliklerine doğru ilerliyorlar, geçtikleri yerlerde köprüler kurup yollar açarak mucizeler yaratıyorlardı.</p>

<p>Ormandaki bu gelişmeler Liberi’nin planlarını altüst ediyor, yapmak istediklerine ters düşüyordu.</p>

<p class="orta">5</p>

<p class="n">Sık ormanın yola yakın bir noktasında duran Liberi, hararetli bir biçimde Svirid’le son gelişmeleri tartışıyordu. Onların biraz uzağında, diğer komutanlar yol boyu uzanan telgraf direklerini kesip kesmeme konusunda akıl yürütüyorlardı. Son sözü Liberi söyleyecekti ama yetenekli kapancıyla ateşli bir konuşmaya dalmıştı. Adamlarına “Bekleyin biraz, geleceğim” gibisine bir el işareti yaptı.</p>

<p>Svirid uzunca bir süredir Vdoviçenko’nın yargılanıp kurşuna dizilmesini kabullenemiyordu. Adamın tek suçu, Liberi’nin otoritesine karşı duran bir rakip olarak kampta güç kazanmış olmasıydı. Svirid, Partizan Birliği’nden ayrılıp tekrar eski günlerde olduğu gibi kendi başına buyruk yaşamak istiyordu. Elbette bu olacak bir şey değildi. Böyle bir girişim, sonunun gelmesi demekti. Orman Kardeşleri’nden ayrılırsa, kurşuna dizilenlerin kaderini paylaşması kaçınılmazdı.</p>

<p>Çok kötü bir hava vardı. Böylesi hayal bile edilemezdi. Şiddetli rüzgâr, hiç ara vermeden alçaktan esiyor, yoğun is kütlelerine benzeyen bulut kümelerini sürüklüyordu. Birden bu bulutlardan beyaz bir engel oluşturma telaşındaki kar taneleri düşmeye başladı. Bir anda beyaz bir örtü sardı etrafı. Ama uzun sürmedi bu. Yağdığı kadar da çabuk, eriyiverdi kar. Uzaklarda bir yerlere sağanak bırakan gökyüzünü kaplamış kara bulutların rengine eş, kömür gibi toprak çıktı ortaya gene. Toprağın artık su emecek hali kalmamıştı. Sanki yukarıdan bir pencere açılmış da gökyüzü, ak ve soğuk bir şeyle havalandırılıyormuş gibi, bulutlar bir anda dağıldı. Toprağın içine almakta zorlandığı su, kabarmış birikintilerinin yardımıyla aynı parlaklıkla yanıt verdi.</p>

<p>Duman bulutu, çamların reçineli iğneleri üstünde, bir engele takılmışçasına asılı kaldı. Telgraf telleri, görünmez bir ipe sımsıkı dizili boncuklar gibi görünen yağmur damlaları ile örtülmüştü. Svirid, ormanda kaçakları karşılamaya giden grubun içindeydi. Komutana şahit olduğu olayları anlatmak istemişti. Çelişkili emirler veriliyor ama bunların hiçbirine uyulmuyordu. Sonuçta karmakarışık bir durum çıkmıştı ortaya. Ayrıca kontrolden çıkmış kadın gruplarının zayıf halkasından da söz etmek istemişti. Acımasız olaylar yaşanıyordu.</p>

<p>Elleri, sırtları eşya ve yiyecek çıkınlarıyla dolu kadınların kimileri daha memeden kesilmemiş bebekleriyle uzunca bir yol almışlar ve artık yorgunluktan perişan olmuşlardı. Yaşadıklarından akıllarını kaybeden genç annelerin içinde, küçük çocuklarını yol kenarına fırlatıp çuvallardaki unlarını dökerek geri dönmeye kalkanlar vardı. Açlıktan can çekişmektense bir an önce ölüp gitmenin daha iyi olduğunu düşünüyorlardı. Ormanda vahşi hayvanlara yem olmaktansa düşmanın eline düşmek daha iyiydi.</p>

<p>Diğerleri, daha güçlü olanlarsa erkeklerin bile anlamakta güçlük çektiği bir dayanıklılık ve cesaret gösteriyordu. Svirid daha başka haberler de getirmişti. Kampa yeni bir ayaklanmanın başlayabileceğinin sinyalleri vardı, eskisinden daha kötü şeyler olabileceği konusunda Liberi’yi uyarmak istiyordu ancak, komutanın sabırsız tavırları karşısında ağzı dili tutulmuştu. Liberi’nin ikide bir Svirid’in sözünü kesmesinin tek nedeni yolun kenarında onu beklemeleri ve sürekli el kol işaretleri yapmaları değildi. Son iki haftadır, kamptaki gerginlikle ilgili çok uyarı dinlemişti, şimdi duydukları onun için yeni şeyler değildi.</p>

<p>“Dur be komutan yoldaş, ben o kadar iyi bir hatip değilim. Lafı ağzımın içine tıkma, diyeceklerimi karıştırıyorum. Ne diyordum? Şu ailelerin konvoyuna bir git, kadınlara Çaldon<a id="dn74" href="../Text/dn.xhtml#d74">[74]</a> âdetlerini söyle. Her şeyi, birbirine karıştırıyorlar. Sordum onlara, ‘Bu ne hal’ diye, ‘Hepiniz Kolçak’a mı gitmek istiyorsunuz yoksa meydan savaşına mı?’ dedim.”</p>

<p>“Kısa kes, Svirid, görmüyor musun, beni çağırıyorlar? Lafı dolandırma.”</p>

<p>“Bir de şu büyücü var ya Kubariha, kimse kadının neyin nesi olduğunu bilmiyor. Sürekli beni bayt olarak alın diye söyleniyor...”</p>

<p>“Bayt değil, Svirid, baytar.”</p>

<p>“Ben ne diyorum? Baytar hayvanların salgın hastalıklarını iyileştirir. Onun nesine gerek hayvanlar. Karanlık işlerine inekleri alet edecek. Yeni gelen kadınların kafasını karıştırıyor, ‘Başınıza gelenler kendi suçunuz, Kızılların peşine takılırsanız böyle olur, aynı hatayı tekrarlamayın’ diyor.”</p>

<p>“Sen neden söz ediyorsun Svirid, hangi mülteciler, hangi kadınlar, bizimkilerin aileleri mi yoksa yeni gelen ötekiler mi?”</p>

<p>“Ötekilerden tabii. Bizimle ilgisi olmayanlardan, yeni gelenlerden söz ediyorum.”</p>

<p>“Onların burada ne işleri var? Konaklara yerleşmediler mi? Değirmen köyüne, Çilimskaya’ya.”</p>

<p>“Sen öyle san. Senin Konaklar dediğin yer yanmış, kül olmuş. Çilimskaya’ya gidenler, bomboş bir arazi bulmuşlar karşılarında. Birkaç aklı evvel geri dönüp Beyazlara katılmaya karar vermiş. Diğerleri de tersini yapmış, buraya gelip kafileye katılmış.”</p>

<p>“O ormanı, bataklığı geçip, öyle mi?”</p>

<p>“Baltalar, testereler ne işe yarıyor? Bizim adamlardan göndermiştik yanlarına, onlarla birlik olup gelmişler üstesinden. Söylediklerine göre, neredeyse otuz verst yol açmışlar kendilerine. Köprüler yapmışlar, patikalar bulmuşlar. Şimdi söyle söyleyebilirsen bakalım, karı kısmı diye. Bizim uğursuzların üç ayda yapamayacakları şeyi başarmışlar.”</p>

<p>“İyi halt emişler! Sen de otuz verst yol açtılar diye seviniyor musun? Vitsin ile Kvardi’nin arayıp da bulamadığı olanak bu. Balta girmez ormanda adamlara geçecek yol açılmış. Şimdi toplarını, tüfeklerini rahatça yakınımıza taşırlar artık.”</p>

<p>“Kordon, kordon altına alırsın sen de, muhafızlar dikersin, iş biter.”</p>

<p>“İyi ki söyledin, hiç aklıma gelmezdi.”</p>

<p class="orta">6</p>

<p class="n">Günler kısalmaya başlamıştı. Artık saat beşte hava kararıyordu. Karanlık çökmesine yakın, kampa dönmekte olan Yuri Andreeviç birkaç gün önce Liberi’nin Svirid’le konuştuğu yerden geçiyordu. Üvez ağacının olduğu tepeliğe yakın bir yerde, Kubariha’nın yaramaz ve şakacı bir sesle bağırdığını duydu. Yuri, tedavi konusunda rakibi olan bu kadına şakayla karışık büyücü doktor diyordu. Kubariha, çığlık ve kahkahalar eşliğinde bir şeyler anlatıyordu. Birileri de onu dinliyordu. Kadınlı erkekli kahkaha çınlamalarıyla arada susuyordu. Bir süre sonra dinleyenlerin sesleri tamamen kesildi. Dağılmış olmalıydılar.</p>

<p>O zaman Kubariha, olanca sesiyle şarkı söylemeye başladı, etrafta kimse olmadığını düşünüyordu. Alacakaranlıkta bataklığa düşmekten korkan Yuri, usul adımlarla Üvez ağacına doğru giden patika yolda ilerlemeye başladı. Sonra birden donakaldı. Kubariha çok eski bir Rus şarkısı söylemeye başlamıştı. Yuri Andreeviç’in bilmediği bir şarkıydı bu. Kubariha kendi uyduruyor olabilir miydi?</p>

<p>Rus şarkıları bentlerle çevrilmiş su gibiydi. Tamamen durmuş, bir daha hiç hareket etmeyecekmiş gibi gelirdi insana. Ama durağan olan, aldatıcı dış yüzeydi, derinlerdeki hareketlilik hiç bitmezdi. İnce ince işlenen içeriğin temposu nakaratlarla, tekrarlarla yavaşlardı. Ama ilk bulduğu fırsatta sınırları alt ederek coşar ve bizi bir anda etkisi altına alırdı. Kendini baskılayan güce karşı koyma biçimi olarak ortaya çıkardı. Zamanı sözlerle durdurmaya çalışmanın akıl almaz bir yöntemiydi. Kubariha bazen şarkıyı melodisiyle söylüyor, bazen de yalnızca sözlerini tekrarlıyordu:</p>

<p class="bosluk1"></p>

<p><i>Tavşancık dünyanın etrafında koşturuyordu,</i></p>

<p><i>Beyaz karlarla kaplanmış dünyada,</i></p>

<p><i>Üvez ağacının yanından geçerken</i></p>

<p><i>Onunla dertleşip duruyordu.</i></p>

<p><i>Ben küçük, ürkek bir tavşanım,</i></p>

<p><i>Ürkek benim kalbim, titrek</i></p>

<p><i>Hayvanların ayak izleri gördüğümde ürkerim</i></p>

<p><i>Ayak izlerinden, karnı aç kurtlardan.</i></p>

<p><i>Acı bana, üvez çalısı,</i></p>

<p><i>Güzel çalı, güzel üvez ağacı.</i></p>

<p><i>Sen güzelliklerini düşmanlarla paylaşma,</i></p>

<p><i>Kötü düşmanlarla, kötü kargalarla.</i></p>

<p><i>Sen kırmızı meyvelerini rüzgârla dağıt,</i></p>

<p><i>Avuç avuç rüzgârda, bembeyaz karlarda,</i></p>

<p><i>Köyün eteklerindeki o eve kadar,</i></p>

<p><i>Benim doğduğum yere yuvarlansınlar.</i></p>

<p><i>En kenardaki avluya, en kenardaki pencereye</i></p>

<p><i>Benim yarim orada gizli</i></p>

<p><i>Çok özlerim onu, sevgilim benim.</i></p>

<p><i>Kederli sevgilimin kulağına</i></p>

<p><i>Sevgi dolu bir şeyler fısılda.</i></p>

<p><i>Ben bir savaşçı asker</i></p>

<p><i>Bu esarette sıkışıp kaldım,</i></p>

<p><i>Canımı sıktı bu gurbet.</i></p>

<p><i>Bu acı esaretten kurtulurum ben,</i></p>

<p><i>Güzel sevgilime kaçarım ben.</i></p>

<p class="orta">7</p>

<p class="n">Palıh’ın karısı, Agafi Fotievna -kısaca ona Fatyeva diyorlardı-, hasta inekleri için Kubariha’yla konuşuyordu. Hastalanan ineği sürüden ayırıp çayırda bir ağaca bağlamışlardı. Sahibe ön ayaklarının dibinde, büyücü asker de arka tarafta süt sağma taburesinde oturuyordu.</p>

<p>Sürünün geri kalanı ormandaki dar açıklıkta tutuluyordu. Orman, hayvanların tutulduğu dar alanı, alt dalları toprağa oturmuş gibi görünen ve adeta dağ gibi yükselen üçgen çam ağaçlarıyla dört bir yandan kuşatmıştı. İneklerin çoğu Sibirya’da çok yaygın olan İsviçre cinsiydi. Hemen hepsi siyah beyaz benekliydi. Hayvanlar da uzun yoldan, yetersiz besin ve dar yerlerde tutulmaktan dolayı en az insanlar kadar yıpranmışlardı. Sırt sırta duruyorlar, sıkışıklıktan böğürüyorlardı. İyicene sersemlediklerinden cinsiyet ayrımlarını tamamen kaybetmişlerdi. İnekler, memelerini güçlükle kaldırıp boğa gibi birbirlerinin üstüne çıkıyorlardı. Altta kalan danalar, kuyruklarını kaldırıp sıyrılmayı başardıkları anda önlerine gelen ne varsa ezip ormana doğru kaçmaya başlıyordu. Yaşlı çobanlarla, çocuklar da çığlıklar atarak peşlerine düşüyordu.</p>

<p>Tıpkı çam ağaçlarının sınırlarını belirlediği bu sıkışık alan gibi, gökyüzü de kar taşıyan siyahlı beyazlı, birbirine yapışık duran bulutlarla kaplıydı.</p>

<p>Meraklı bir kalabalık uzaktan Kubariha’yı izlemek için toplanmıştı. Kadın pek de dostane olmayan bakışlarla hepsini tepeden tırnağa süzdü. Onlardan utandığını söylemek itibarını zedelerdi. Kendini beğenmişlik duygusu engel oluyordu. En iyisi onları hiç görmemiş gibi yapmaktı. Doktor izleyici kitlesinin en arkasında duruyordu, Kubariha’nın görüş açısında değildi.</p>

<p>Yuri Andreeviç ilk kez onu yakından görüyordu. Üzerinde her zamanki İngiliz kasketi ve gelişigüzel omuzlarına attığı kaputu vardı. Anlaşılmaz bir tutkunun kibirli izleri vardı yüzünde. Gençlik yıllarını geri bırakmış kadının gözleri belli ki çok daha önceden solmuştu. Suratında, hiçbir şeyin umurunda olmadığını, bundan sonra olacakları hiç umursamadığını söyleyen bir ifade vardı. Yuri Andreeviç’i asıl Palıh’ın karısının hali şaşırttı. Neredeyse tanıyamayacaktı kadını. Kısa sürede akıl almaz bir şekilde zayıflamıştı. Gözleri yuvalarından çıkacak kadar pörtlemişti. Boynu iyice uzamış, yumrular belirmişti. Kadını bu hale getiren gizli korkularıydı.</p>

<p>“Süt vermiyor, kardeşim” dedi Agafya “Önce gebe sandım ama baktım o da değil, öyle bile olsa çok geçti üstünden, süt verirdi artık, ama yok ortada bir şey.”</p>

<p>“Ne gebeliği? Baksana memelerine, şarbon hastalığı var bunda. Sana bir karışım vereceğim, benim otlarla yağda hazırladığım, onu sürersin. Bir de okuyup üfleyeceğim tabii.”</p>

<p>“Başka bir derdim de kocamla ilgili.”</p>

<p>“Hallederim onu da, bırakır başkalarıyla olmayı. Bu kolay. Öyle bir yaparım ki dizinin dibinden ayrılmaz. Başka bir derdin var mı? Üçüncü ne, onu söyle.”</p>

<p>“Yok, başkalarıyla filan gezmiyor. Keşke gezseydi. Keşke derdim kocamın çapkınlığı olsaydı da bu olmasaydı. Aksine, bana ve çocuklara çok bağlı, bizden ayrılacak diye dertleniyor. Aklındakileri biliyorum, kamp ikiye ayrılacak, bizi de başka bir yerlere gönderecekler diye düşünüyor. Bizim düşman eline düşeceğimiz, onun da yanımızda olmayacağı takıntısı hep beyninde. Bizi kurtaracak kimse olmayacak, bize işkence edecekler sanıyor. Biliyorum onun düşüncelerini, biliyorum. Yeter ki kendine bir şey yapmasın.”</p>

<p>“Bir şey düşünelim bakalım. Kurtaralım seni bu üzüntüden. Üçüncü derdini söyle.”</p>

<p>“Yok benim üçüncü bir derdim. İneğim ve kocam, hepsi bu.”</p>

<p>“Sen de pek dertsizmişsin be anam! Şöyle bir etrafına bak, bak Tanrı seni ne kadar seviyor. Gece gündüz arasan böylesini bulamazsın. Zavallı aklını iki dertle bozmuşsun, biri de kocanın sana olan ilgisi. İnek için ne vereceksin? Hesabımızı bilelim.”</p>

<p>“Sen ne istiyorsun?”</p>

<p>“Bir somun ekmekle kocanı.” Etraftaki herkes gülmeye başladı.</p>

<p>“Alay mı ediyorsun sen?”</p>

<p>“Pahalı geldiyse sadece ekmeği ver yeter. Kocan için sonra anlaşırız.”</p>

<p>Etraftakilerin gülmesi artmıştı.</p>

<p>“Adı ne ki? Kocanın değil ha, ineğin adı ne?”</p>

<p>“Yosma.”</p>

<p>“Bu sürünün yarısı Yosma zaten, tamam anlaştık.”</p>

<p>Ardından ineğe okumaya koyuldu. Önce inekle ilgili birtakım dualar okuyup bir şeyler anlattı. Sonra Agafya ile ilgilenmeye başladı. Ona büyü konusunda pek çok şey açıkladı. Yuri Andreeviç izlemeye devam ediyordu. Rusya’nın batısından yola çıkıp Sibirya’ya geldiklerinde Baküs’ün sıra dışı, renkli gevezeliklerini dinlerken duyduğu aynı şaşkınlığa düşmüş, bir hayli etkilenmişti.</p>

<p>Kadın anlatıyordu: “Morgosya Teyze, bize misafirliğe gel. Salının derdini çarşamba götür, dertlerimizi temizle. Hastalıklarımızı al götür, ineğin memesini temizle dur. Sakin ol, Yosma, ortalığı karıştırma. Dağların önünde dur, nehirlere set kur. Hastalık korku salmış, ısırganlar onu kapmış, kabuklara sarıp atmış. Gücünü topla, Kubariha’nın sözünü yabana atma.</p>

<p>Sevgili Agafya, hepsini bilmek gerek. Karşı konulması gerekiyorsa ayrı, cezalandırılacaksa ayrı. Övecek sözler var, yerecek sözler var. Bak şimdi şöyle etrafına. Ne görüyorsun? Orman değil mi? Şimdi oraya kötü güçler girmiş, meleklerle savaşıyor. İşte sizinkilerle diğerlerinin durumu bu. Şimdi şu dediğim örneğe bak, nereye bakıyorsun kardeşim, oraya değil, parmağımla gösterdiğim tarafa bakacaksın. Hah, tamam oraya işte. Gördüğünün ne olduğunu sanıyorsun? Kuşun yuva kurmak istediğini düşünüyorsun değil mi? Hiç alakası yok. Bu şeytanın işi.</p>

<p>Denizkızı, yavrusuna bir taç örmek istemiş. Burada insanların olduğunu duyunca bırakmış. Korkmuş tabii. Gece olunca gelecek ve bitirecek işini, görürsün. Böyle olur bu işler.</p>

<p>Sizin şu flamalar, kırmızı kırmızı hani. Ne sanıyorsun? Sadece bayrak mı? Aslında bayrakla ilgisi yok. O, kızların başına taktığı al renkli sallama eşarbından başka bir şey değil. Peki, neden sallama dediğimi biliyor musun? Genç delikanlılara nazlı nazlı işaret vermek için kullanıyorlar da ondan. Siz de kalkmış bayrak diyorsunuz.</p>

<p>Diyorum ya, her şeyi bilmek lazım, Agafya kardeş. Her şeyi ama ne var ne yoksa her şeyi. Hangi kuş, hangi taş, hangi ot, hepsini. Bak şimdi sana kuşlardan bir örnek vereyim. Sen kuş dersin de, bakarsın altından ne çıkar. Bak, sen bana kimi seçtiğini söyle yeter. Kimi dersen de, sana bağlarım, dizinin dibinden ayırmam. Kolçakmış, Lesnıhmış, Çar İvan’mış hiç fark etmez. Atıyorum sanıyorsun değil mi?</p>

<p>Kış gelir, fırtınalar kopar görürsün kardeş, geniş ovalarda, tarlalarda kardan kalın kalın sütunlar olur. Bıçakla keser gibi yıktım mı o kar yığınlarını kanlar dökülür içinden. Yaa... gördün mü, anladın mı dediği mi? Atıyorum sanıyorsun ama hiç de öyle değil. Rüzgâr eser, kanlı bir fırtına çıkar, kanlar her tarafa sıçrar. Rüzgâr mı sanırsın onu, çocuğunu kaybeden orman cini o, bebeğini arar durur, her yerde, ağlar sürekli anladın mı? Benim bıçağım onun işini çözer, anladın mı? Kan o zaman dökülür işte. İşte o bıçakla ne istersen yaparım sana, yeni yollar çizerim. İster Kolçak olsun, isterse de Strelnikov hiç fark etmez. Çar İvan bile o yoldan, peşinden gelir senin.</p>

<p>Bazen güçlü bir duygu seli kaplar dünyayı. Acıma hisleri kabarır insanların. Bir şeylerin kurbanı olduğunu hisseder insanlar. Bağlılık arttıkça bu his daha da kuvvetlenir. Daha çok da kadınlara karşı olur bu. Eşi benzeri bulunmaz diye düşünülen kadınlara. Soluk aldığı havadan bile kıskanırlar onu. Yıllardır doğanın kendi başına üstesinden geldiği olaylara müdahale etmeye çalışırlar, anladın mı kardeşim?”</p>

<p>Yuri Andreeviç büyücü kadının son söylediklerinin Novgorod veya İpatyev el yazmalarının apokrif bölümlerinden çarpıtılarak alıntılandığını anlayacak kadar bilgiliydi bu konuda. Kâhinler ve masalcılar yüzyıllarca bunların kulaktan kulağa yayılmasını, nesillerden nesillere yorumlanmış şekliyle aktarılmasını sağlamışlardı.</p>

<p>Dinlediği efsanelerin onu bu kadar etkilemesinin nedeni ne olabilirdi? Bütün bu uydurma saçmalıklar, hayali yaratıklar sanki gerçekmiş gibi gelmişti Yuri’ye. Lara gelmişti gözünün önüne. Sol omuz başı açıktı. Ardında efsanevi bölmeler olan demirden kapının gizemli bir anahtarla açılması gibi bir kılıç darbesiyle kürek kemiğini ortaya çıkarmışlardı. Ruhunun derinliklerinde sakladıkları ortaya çıkacaktı böylelikle. Ona yabancı şehirler, yabancı sokaklar, yabancı evler, yabancı mekânlar bir şerit gibi gözünün önünden akıyor, tutam tutam şeritten dışarı fırlıyordu. Nasıl da seviyordu onu! Ne kadar güzel bir kadındı! Tam her zaman düşündüğü, hayal ettiği gibi, ihtiyaç duyduğu tarzda bir kadındı! Onu bu derece çekici kılan şey neydi? Bu söze dökülebilir, tanımlaması yapılabilir miydi? Hayır, hayır! Tanrı bir el hareketiyle ona böylesi benzersiz bir sadelik ve çekicilik vermişti. İlahi gücün eli, tıpkı yıkanıp temizlenmiş bir bebeği saran örtü gibi, onun yüreğini sarıp sarmalamıştı.</p>

<p>Peki ama şimdi Yuri neredeydi, ne olmuştu onlara? Orman, Sibirya, Partizanlar. Kuşatılmışlardı ve o başka bir yerde, başka insanlarla beraberdi. Bu büyücü, bu efsaneler de neyin nesiydi? Tekrar Yuri’nin gözleri karardı, başı ağrıdı. Her şey uçuşuyordu. Bu arada, beklenen karın aksine, yağmur yağmaya başlamıştı. Şehirlerde bir binadan diğerine gerili ipe asılmış kocaman bir bayraktan çok daha büyük bir imge, bulunduğu uzamda bir taraftan diğerine sallanıyor, bütün ormandan görünüyordu. Çok iyi bildiği ilahi bir yüzdü bu. O yüz ağlıyordu, gücünü artıran yağmur öpmeye başlamıştı ağlayan yüzü, hem öpüyor, hem ıslatıyordu.</p>

<p>“Hadi artık” dedi büyücü kadın Agafya’ya. “İneğini okudum, iyileşecek. Kutsal Meryem Ana’ya dua et. Evini ve hayvanlarını korusun.”</p>


<p class="orta">8</p>

<p class="n">Tayganın batı sınırında çarpışmalar devam ediyordu. Ancak orman o kadar büyüktü ki savaş sanki başka bir ülkede yaşanıyormuş gibi onların bir şeyden haberi olmuyordu. Kamptaki insan sayısı çok fazla olduğundan kayıplar da anlaşılmıyordu. Savaşa ne kadar çok insan giderse gitsin gene de ortalık boşalmıyordu. Savaşın etkisi ormanın derinlerindeki kampa ulaşamamıştı.</p>

<p>Bir gün ormanın içinden silah sesleri geldi. Birkaç el birbirinin peşi sıra ateş edilmişti ve sesler çok yakından geliyordu. Ardından düzensiz atışlar başladı. İlk ateş sesi gelen yerde karşılıklı atışlar oluyordu. Telaşlanan kamp halkı at arabalarına doğru kaçmaya başladı. Ortalık bir anda karışmıştı. Herkes olası bir çatışmaya karşı hazırlık yapmaya koyulmuştu.</p>

<p>Kısa bir süre sonra herkes sakinleşti. Endişenin yersiz olduğu anlaşılmıştı. İnsanlar, ateş edilen yere doğru yöneldiler. Kalabalık gittikçe artıyordu. Gruba sürekli yenileri ekleniyordu.</p>

<p>Yerde kanlar içinde yatan bir adamın çevresinde çember olmuşlardı. Sağ eli ile sol bacağı kesilmişti. Bu halde kampın yakınına kadar nasıl sürünüp geldiği akıl alır bir şey değildi. Kanlar içindeki kesilmiş kol ve bacağı sırtına bağlanmış, üstlerine de bir yazı konmuştu. Kaba saba laflarla, Orman Kardeşleriyle ilişkisi olmayan Kızıl birliklerden birinin vahşetine karşılık yapıldığı yazıyordu. Bundan başka, bu notta verilen sürede silahını Vitsin birliğine getirip teslim olmayanların başına sırayla aynı şeyin geleceği de belirtilmişti. Bütün yaralarından kanlar akan adam arada bayılıp kendinden geçiyordu. Yine de alçak sesle, dili döndüğünce başına gelenleri, General Vitsin’in karargâhındaki askeri soruşturmayı ve sonrasında kendisine yapılan işkenceleri anlatmayı başardı.</p>

<p>Acımış görüntüsü verip adamın ölüm cezasını hafifletmişler, kol ve bacağının kesilmesine karar vermişlerdi. Bu haliyle kampa gelmesini sağlayıp Partizanları dehşete düşürmeyi amaçlamışlardı. Kampın yakınlarına kadar kucaklarında getirmişler, sonra da yere bırakarak sürünmesini emretmişler, peşinden de havaya ateş etmişlerdi.</p>

<p>Zavallı adam dudaklarını güçlükle kımıldatıyordu. Çıkardığı seslerin ne olduğunu anlamak için iyice üstüne eğilmiş, dikkatle dinliyorlardı.</p>

<p>“Dikkat edin kardeşler. Düşman kampa ulaşabilir.”</p>

<p>“Nöbetçi koridoru var yolda. Hepsi iyi savaşçılar. Dayanırız.”</p>

<p>“Gedik açılmış artık. Gedik. Oradan beklenmedik baskın yapmak istiyor. Biliyorum. Of, dayanamayacağım, kardeşler. Görüyorsunuz değil mi kan kusuyorum, şimdi öleceğim.”</p>

<p>“Sen yat şimdi biraz, kendini toplamaya çalış. Konuşma. Siz de konuşturmayın artık adamı, geri zekâlılar. Görmüyor musunuz halini?”</p>

<p>“Elle tutulur bir yanımı bırakmadı, köpek herif, hepsi alçak bunların. ‘Kanınla ödeyeceksin bunları’ dedi bana. ‘Söyle sen kimin nesisin’ diye sordu. Kimmişim ben, söyleyeyim kardeşler, gerçek bir savaş kaçağıyım, onlardan kaçıyordum. Evet. Sizin tarafınıza geçecektim.”</p>

<p>“Kim bu söz ettiğin adam söylesene. Seni bu hale sokan kim?”</p>

<p>“Oy, kardeşler, içim yanıyor. Durun bir soluklanayım. Anlatacağım hepsini. Ataman Bekeşin’di adam. Ştreze’nin komutanı. Hepsi Vitsin’in adamları. Sizin ormanda bir şeyden haberiniz yok. Şehir inliyor. İnsanların canlarını çıkardılar. Canlı canlı adamların sırtında demir dağlıyorlar, derilerini kesip kemer yapıyorlar. Enselerinden yakaladıkları gibi bilinmez bir yerlere götürüyorlar. Sonra bir bakıyorsun, vagonlara, demir kafeslere kapamışlar. Bir kafesin içine kırktan fazla insan tıkıyorlar. Sonra biri gelip kafesten içeri pençelerini uzatıyor, ilk takılanı da doğru vagona götürüyor. Tavuk kesmekten farkı yok. Tanrı biliyor hepsini. Çıkardıklarının kimini kesiyor, kimini asıyor, kimini de sorguya götürüyorlar. Bağlayıp bir güzel dövüyorlar, yaralarına tuz basıp kaynar su döküyorlar. Kusan ya da altına yapan olursa, yemesini emrediyorlar. Çocuklara, kadınlara yaptıklarını bilmek bile istemezsiniz, Tanrım!”</p>
<p>Bahtsız adam artık son nefesini vermek üzereydi. Lafının sonu getiremedi, hafifçe sıçrayıp ruhunu teslim etti. Herkes o anda anladı öldüğünü. Şapkalarını ellerine alıp haç çıkardılar.</p>

<p>Akşam çok daha kötü bir haber yayıldı kampa.</p>

<p>Ölen adamın başındakilerin arasında Palıh da vardı. Onu görmüş, anlattıklarını dinlemiş, sırtındaki kâğıtta yazan tehditleri okumuştu. Bu olay, kendisinin ölmesi durumunda ailesinin başına geleceklerden duyduğu kaygıyı akıl almaz bir boyuta taşımıştı. Gözünün önünde onlara yapılacak işkenceler canlı sahneler halinde belirmiş, acı çeken yüzlerini görmüştü. Kulaklarında sürekli yardım isteyen çığlıklarını duyuyordu. Sonunda, er ya da geç başlarına gelecek bu acılardan onları kurtarmak, çekilecek sıkıntılara son vermek için hepsini kendi elleriyle öldürmüştü. Çocuklarına oyuncak yonttuğu tıraş bıçağı kadar keskin baltasıyla karısını ve üç çocuğunu kesmişti.</p>

<p>İşin ilginç yanı sonrasında kendine bir şey yapmamıştı. Ne düşünmüştü? Onu neler bekliyordu? Geleceğe yönelik planları neydi? Bu kaçınılmaz sonun başlangıcı, aklını kaçırmanın bir işaretiydi.</p>

<p>Liberi ve doktorun katıldığı harekât komisyonu hemen toplanıp ona ne yapacaklarını tartışmaya başlamışlardı. Onlar toplantıdayken Palıh başı önünde kampın içinde dolanıyor, feri kaçmış gözleri hiçbir şey görmüyordu. İnsani hiçbir iz taşımayan tuhaf bir tebessüm vardı yüzünde, acısı hiç dinmiyor gibiydi.</p>

<p>Ona acıyan kimse olmadı. Herkes uzaklaştı ondan. Linç etmek isteyenlerin sesleri yükseliyordu etrafta. Onları destekleyenler de yoktu.</p>

<p>Artık bu yaşamda yapacak hiçbir şeyi kalmamıştı. Şafak sökerken ayrıldı kamptan. Sudan korkan kuduz köpeklere benziyordu hali.</p>

<p class="orta">9</p>

<p class="n">Kış çoktan bastırmıştı. Ayaz iyiden iyiye hissediliyordu. Buzlu sisin arkasında parça parça sesler, ne olduğu anlaşılmaz şekiller beliriyordu. Bir görünüp bir kayboluyordu bunlar. Alışılmışın dışında bir güneş çıkıyor, koyu vişne rengi bir top gibi ormanın üstünde duruyordu. Rüyalardaki ya da masallardaki gibi, bala benzer koyu kehribar renkli ışıklarını toprağa doğru gönderiyor, ışıltıları yolda, havada ve ağaçların üstünde asılı kalıyordu.</p>

<p>Valenkilerin<a id="dn75" href="../Text/dn.xhtml#d75">[75]</a> içinde kaybolmuş ayaklar, yuvarlak izler bıraktıkları karı her adımda gıcırdatarak uyandırıyor, bu manzarayla bütünleşmiş şapkalı, kısa kabanlı figürler gökyüzünde yıldız çizer gibi havada uçuşuyordu.</p>

<p>Tanış olanlar durup konuşuyorlardı. Hamamdan çıkmış gibi kıpkırmızı yüzleriyle birbirlerine iyice yaklaşıyorlardı. Bıyık ve sakalları keseden sonra buz tutmuş gibiydi. Ağızlarından yoğun bir şekilde buhar kütleleri yükseliyor, donmuş sözcüklerle kısa konuşmalar yapıyorlardı.</p>

<p>Dar bir patikadan yürüyen Liberi doktorla karşılaştı. “A, siz misiniz? Bunca zamandır nerelerdeydiniz? Akşam bana gelin lütfen. Bende kalırsınız. Eski günleri yâd eder, laflarız biraz. Yeni havadisler var.”</p>

<p>“Haberci döndü mü? Varıkino’dan haber var mı?”</p>

<p>“Hayır, sizinkilerden de, benimkilerden de bir haber yok. Böyle olunca kötü bir şey olmadığı sonucunu çıkartıyorum. Demek ki tam zamanında kaçabildiler. Onları anmamız gereken nedenler var. Neyse, bunları buluştuğumuzda konuşuruz. Hadi, bekliyorum sizi.”</p>

<p>Akşam Liberi’nin barınağında doktor sorusunu yineledi: “Lütfen söyleyin, ailelerimizle ilgili ne biliyorsunuz?”</p>

<p>“Gene at gözlükleriyle bakmayı sürdürmek istiyorsunuz ha? Bizimkiler, elimizdeki verilere göre, sağlar ve güvendeler. Ama asıl konu bu değil. Müthiş haberler var. Biraz et alır mısınız? Söğüş dana eti.”</p>

<p>“Hayır, teşekkür ederim. Konuyu dağıtmayalım. Lütfen anlatın.”</p>

<p>“Tuhaf, gerçekten istemiyor musunuz? Ben biraz yiyeceğim. Kampta iskorpit hastalığı başladı. İnsanlar ekmekle, sebzenin ne olduğunu unuttular. Sonbaharda kadınlar kamptayken ceviz, yemiş filan toplatmayı örgütlememiz lazımmış. Neyse, söylemek istediğim olağanüstü gelişmeler olduğu. Her zaman size söylediğim şey gerçek oluyor artık. Tünelin sonunda ışık göründü. Kolçak bütün cephelerde geri çekilmeye başladı. Bu durum kesin bir yenilginin işareti. Anlıyorsunuz değil mi? Dememiş miydim size? Siz de sızlanıp duruyordunuz.</p>

<p>“Ne zaman sızlandım ben?”</p>

<p>“Her zaman. Özellikle de Vitsin bizi sıkıştırdığında.”</p>

<p>Yuri Andreeviç, Liberi’nin sözünü ettiği dönemi anımsadı. Geçen sonbaharda, isyancıların kurşuna dizildiği, Palıh karısı ve çocuklarını öldürdüğü, kanın oluk gibi aktığı günlerdi. Dehşetin sonu gelmeyecek gibiydi.</p>

<p>Beyazlarla Kızıllar vahşette birbirleriyle yarışıyor, nispet edercesine her seferinde daha hunharca davranıyorlardı. Kandan göz gözü görmüyordu. Sanki boğazlarına kadar kana batmışlardı. Gözleri kandan başka bir şey görmüyordu. Bu asla sızlanma değildi, onun çok ötesinde bir şeydi. Ama bunu Liberi’ye nasıl anlatabilirdi ki?</p>

<p>Barınakta hoş bir kömür kokusu vardı. Odanın tamamını sarmış, burun ve boğazlarını gıdıklıyordu. İçersi, üçayaklı demir kaplarda yakılan çıralarla aydınlatılıyordu. Çıra yanıp bittiğinde, demir kabın altına konmuş su dolu bir kovaya düşüyor, Liberi de kalkıp yeni bir tane tutuşturuyordu.</p>

<p>“Neyle aydınlandığımı görüyorsunuz değil mi? Hiç yağımız kalmadı. Odunlar kurudu. Çıralar çabucak yanıp bitiyor. Az önce söyledim değil mi, iskorpit hastalığı diye. Gerçekten et yemeyecek misiniz? İskorpit. Siz ne düşünüyorsunuz bu konuda? İnsanları toplayıp durumu açıklasanız, yöneticilerimize hastalık hakkında bilgi verseniz ve ne tedbirler alıp nasıl mücadele edebileceğimizi anlatsanız iyi olmaz mı?</p>

<p>“Tanrı aşkına, işkence etmeyin bana lütfen. Yakınlarımızla ilgili kesin olarak ne biliyorsanız onu anlatın önce.”</p>

<p>“Söyledim ya, kesin olan bir bilgi yok. Ama son savaş raporlarından edindiğim bilgileri söylemedim daha. İç savaş bitti artık. Kolçak’ın sonu geldi. Kızıl Ordu, Beyazları denize dökmek için ana demiryolundan Doğu’ya doğru kovalıyor. Kızıl Ordu’nun başka bir kolu bize yetişmek üzere, bir araya geldiğimizde bu bölgedeki dağınık Beyaz birlikleri yok edeceğiz. Güney Rusya tamamen temizlenmiş halde. Niye hâlâ memnun olmuyorsunuz? Bunlar yeterli değil mi?”</p>

<p>“Memnun olmadığım doğru değil. Elbette oluyorum. Ama ailelerimiz nerede? Onları merak ediyorum.”</p>

<p>“Varıkino’da değiller. Bu gayet sevindirici. Tam da benim dediğim gibi, geçen yaz Kamennodrovskiy’in anlattığı efsanenin gerçek olmadığı anlaşıldı. Hatırlıyor musunuz hani, kim oldukları belli olmayan esrarengiz bir grup Varıkino’yu bastı diye saçmalıklar anlatılmıştı? Güya o yüzden kasaba tamamen boşalmıştı. Orada gerçekten birtakım olaylar olmuş ama neyse ki ailelerimiz tam zamanında orayı terk etmişler. Kurtulduklarına olan inancımızı yitirmemeliyiz. İstihbaratçılarımın verdiği bilgiler bu doğrultuda.”</p>

<p>“Peki Yuryatin? Orada neler olmuş? Şimdi Yuryatin kimlerin elinde?”</p>

<p>“Orası için de durum aynı. Anlatılanların gerçekle ilgisi yok.”</p>

<p>“Ne demek istiyorsunuz?”</p>

<p>“Güya Beyazlar şehre hâkim olmuştu. Bu çok saçma, olabilecek bir şey değil. Şimdi size bunun neden olamayacağını anlatayım.”</p>

<p>Liberi kalkıp madeni kaba yeni bir çıra koydu. Sonra iyice buruşmuş, kat izleri belli haritayı açıp kenar uçlarını altına doğru kıvırıp düzeltti. Sonra elindeki kalemle işaret ederek anlatmaya koyuldu.</p>

<p>“Bakın şimdi. Bütün bu bölgelerde Beyazlar geri püskürtüldü. Bakın ta burdan buraya. Oradan da şuraya, bütün bölgede.” Haritanın üstünde cepheleri gösteriyordu. “Dikkatle takip edebiliyor musunuz?”</p>

<p>“Evet.”</p>

<p>“Yuryatin tarafına yönelmiş olmaları mümkün değil. Çünkü oradan diğer birlikleriyle ilişki kurmaları imkânsız. Bu da keklik gibi avlanırlar demektir. Bunu anlamak için general olmaya gerek yok, en basit er bile anlar. Üstünüzü niye giydiniz? Nereye gidiyorsunuz?</p>

<p>“Kusura bakmayın, biraz dışarı çıkacağım. Hemen dönerim. İçerinin tütün ve çıra kokusundan bunaldım. Biraz temiz havaya ihtiyacım var.”</p>

<p>Barınaktan yukarı, dışarı çıkan doktor, girişe oturmak için konulan kalınca kütüğün üstünü kabanının koluyla temizledi. Sonra oturup başını iki elinin arasına aldı ve düşüncelere daldı.</p>

<p>Karlar altındaki tayga, kamp, Partizanların yanında geçirdiği on sekiz ay, hepsi silindi kafasından. Tamamen unuttu onları. Sadece yakınları vardı beyninde. Onları hayalinde canlandırdı. Hepsi birbirinden daha kötü olan tahminlerde bulunuyordu.</p>

<p>İşte Tonya kar fırtınası altında gidiyordu. Saşa kucağındaydı. Saşa’yı bir battaniyeye sarmıştı. Kara bata çıka yürümeye çalışıyor, bütün gücüyle ilerlemeye çalışmasına rağmen tipi aman vermiyordu. Rüzgâr onu yere savuruyor, düşen Tonya kalkıp tekrar adım atmaya çalışıyordu. İyice zayıflamış, ayaklarında derman kalmamıştı. Ama, Yura hep unutuyordu. Hep yapıyordu bunu, Tonya’nın iki çocuğu olduğunu unutuyordu. Küçüğünü emziriyor olmalıydı.</p>

<p>Tıpkı Konaklar’ın oraya gönderilen kadınlar gibi, Tonya’nın da iki eli doluydu. Keder ve umutsuzluktan sağduyularını yitiren o kadınlar gibiydi hali. İki eli de doluydu ve etrafta yardım edecek hiç kimse yoktu.</p>

<p>Saşa’nın babasının nerede olduğu bilinmiyordu. Uzaklarda bir yerdeydi, her zaman uzakta olmuştu, yaşamı boyunca onlardan uzakta yaşamıştı, gerçekten baba mıydı o, böyle bir baba olabilir miydi? Peki Tonya’nın babası neredeydi? Aleksandr Aleksandroviç, o nereye gitmişti? Ya Nuşa? Diğerleri neredeydiler? En iyisi bu soruları sormamak, bunları düşünmemek, anlamaya çalışmamaktı.</p>

<p>Aşağı, Liberi’nin barınağına geri dönmek üzere Yuri kütükten kalktı. Ama bir anda fikrini değiştirdi. Komutanın yanına geri dönmeyecekti. Çoktan beri kaçmayı kafasına koyduğundan bir kızak, kuru gıda dolu bir torba ve gerekli bazı eşyaları hazırda bekletiyordu. Hepsini kampın dışında, nöbetçi noktalarının biraz ilerisinde üstüne kendince bir işaret koyduğu bir ağacın dibine, karların altına gömmüştü.</p>

<p>Kar yığınlarının arasından açılmış dar yolda ilerlemeye başladı, oraya gidiyordu. Dolunay her tarafı aydınlatmıştı. Gece nöbetçilerinin durdukları yerleri gayet iyi biliyordu, kolayca atlattı onları. Ama bembeyaz buz kaplı üvez ağacının oradaki düzlüğe geldiğinde nöbetçilerden biri arkasından seslendi. Kızakla arkasından geliyordu. İyice yaklaştığında “Dur, yoksa vururum! Kimsin sen? Parolayı söyle!” diye bağırdı.</p>

<p>“Ne oldu asker? Aklını mı yitirdin? Benim. Yoksa tanımadın mı? Sizin doktorunuzum, Jivago.”</p>

<p>“Kusura bakma, Yoldaş Jelvak. Karıştırdım. Bilemedim. Ama Jelvak, ileri bırakamam, kurallar var, ben askerim, parola?”</p>

<p>“Dediğin gibi olsun. Parola ‘Kızıl Sibirya’, işareti ‘kahrolsun müdahaleciler. ’”</p>

<p>“İşte bu kadar. Şimdi nereye istersen git. Gece gece hangi şeytanın peşine düştün? Hasta mı var?”</p>

<p>“Uyku tutmadı, biraz da susadım. Gidip biraz kar toplayayım, yer susuzluğumu gideririm dedim. Sonra da meyveleri buz tutmuş üvez ağacını gördüm. Gidip biraz onlardan yiyeceğim.”</p>

<p>“İşte tam bir soylu enayiliği, kış günü meyve toplayacakmış. Üç yıldır kafalarına sokmaya çalışıyoruz, anlatmaya çalışıyoruz ama boşuna. Bir şey anladıkları yok. Hadi git bakalım üvezlerine. Senden mi esirgeyeceğiz?”</p>

<p>Nöbetçi ıslık çalan kayaklarıyla sürekli artan bir hızla kayarak uzaklaştı Yuri’nin yanından. Kışın ince telli saçlar gibi kalmış çalılıkların arkasında gittikçe gözden kayboldu. Doktor ise yürüdüğü keçi yolundan devam edip üvez ağacının yanına vardı.</p>

<p>Ağacın yarısı karla, yarısı da donmuş yaprak ve meyvelerle kaplıydı. İleri doğru uzanmış tamamen karlı iki dalıyla karşıladı doktoru. Yuri Lara’nın uzun, beyaz, cömert kollarını anımsadı. Dalları tutarak sarıldı ağaca. Üvez onun bu ilgisine yanıt verirmişçesine Yuri’nin üzerine kar serpti. Tepeden tırnağa beyaza büründü Yuri. Ne söylediğinin farkında bile olmadan bir şeyler mırıldanmaya başladı: “Seni yeniden göreceğim, güzel sevgilim benim, üvezim, al incim, canım benim.”</p>

<p>Apaydınlık bir geceydi. Ay ışıldıyordu. Yuri yoluna devam etti ve kampın dışında eşyalarını gömdüğü yere gitti. Kampı terk ediyordu.</p>
</body>
</html>