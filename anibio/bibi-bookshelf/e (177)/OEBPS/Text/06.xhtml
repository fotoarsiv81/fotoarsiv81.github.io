<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Bir Süreliğine Moskova</p>
<p class="bosluk2"></p>
<p class="orta">1</p>

<p class="n">Yol boyunca dar kompartımanda hareketsiz kaldığından Yuri’ye tren ilerliyor, zaman duruyor gibi gelmişti. Vaktin hâlâ öğle saatlerini gösterdiğini sanıyordu. Oysa eşyalarıyla bindiği araba Smolenskiy Çarşısı’nın orada, kalabalığın arasından güçlükle ilerlemeye çalışırken çoktan akşam olmak üzereydi.</p>

<p>Belki gerçekten kalabalıktı, belki de geçmiş yıllardaki izleniminden ötürü Jivago’ya öyle gelmişti. Daha sonraları bu günü anımsadığında, kalabalığın, alışkanlıkları nedeniyle çarşıda toplanmış oldukları sonucuna varacaktı. İnsanların orada olmalarına neden olacak bir şey yoktu ortada. Dükkânların kepenkleri kapalı, tezgâhları bomboştu. Öyle ki kilit takmaya bile gerek görmemişti sahipleri. Yer yer yanmış, uzunca bir süredir temizlenmemiş, çevresi çöple dolu meydanda alınıp satılacak bir şey de yoktu.</p>

<p>Kaldırımda duran yaşlı erkek ve kadınları hem eski günlerde hem de o gün gördüğü izlenimine kapılmıştı. İyi giyimli bu yaşlı insanlar önlerinden geçenlerin aşağılayıcı bakışlarına aldırmadan sessiz bir şekilde yapma çiçekler, yuvarlak, cam kapaklı, ispirtolu, küçük su ısıtıcıları, siyah dantel gece elbiseleri, çoktan kapanmış resmi dairelerin üniformaları gibi hiç kimsenin ihtiyaç duymayacağı, satın almak istemeyeceği eşyaları satışa sunuyorlardı.</p>

<p>Sıradan halk, daha işe yarar eşyalar satıyordu: Itırlı otlar, çabuk bayatlayan kara tayın ekmeği dilimleri, nemlenip kirlenmiş şeker parçaları, yarıdan bölünmüş tütün paketleri.</p>

<p>Çarşı alanına hâkim olan bu kırık dökük, işe yaramaz malların fiyatları el değiştirdikleri oranda artıyordu.</p>

<p>Arabacı, meydana açılan sokaklardan birine saptı. Arka tarafta batmakta olan güneşin ışıkları sırtlarına vuruyordu. Cinlerinde bir yük arabası gidiyordu. Boş kabin, atın arkasında sallana sallana ilerliyordu. Kaldırdığı toz bulutu batan güneşin ışıklarında bronz gibi parlıyordu.</p>

<p>Sonunda yolun ortasından giden yük arabasını geçebildiler. Yuri’nin bindiği atlı araba daha hızlı gidiyordu. Ev ve avluların duvarlarından sökülüp her yana, yollara, kaldırıma, yayılmış afiş ve gazete parçaları doktoru rahatsız etti. Rüzgâr onları bir tarafa sürüklüyor, gelen geçenlerin tekmeleri, araba tekerleri ise başka tarafa ittiriyordu.</p>

<p>Birkaç sokağı daha geçip sonunda Yuri’nin evinin önüne geldiler. Araba durdu. Yuri Andreeviç Jivago’nun soluğu kesilmişti. Kalbi hızla atıyordu. Bahçeyi geçip binanın girişine geldi ve çıngırağı çekti. İçeriden bir tepki gelmedi. Yuri Andreeviç bir kez daha çekti. Bundan da bir sonuç alamayınca endişesi arttı ve kısa aralıklarla defalarca çaldı zil. Ancak dördüncü kere çalışından sonra içerden anahtar ve zincir sesi geldi ve Yuri yerinden oynamış kapının yana açılan kanadını tutan Tonya’yı gördü. Bu beklenmedik karşılaşmanın ilk anında ikisi de donup kalmıştı. Nasıl haykırdıklarını işitmediler bile. Ama Tonya’nın tutmakta olduğu kırık kapı kanadı, kucaklaşmalarına imkân verecek kadar açıktı. Bu durum sersemliklerini üzerlerinden atmalarını sağladı ve birbirlerine sıkıca sarıldılar.</p>

<p>Bir dakika sonra birbirlerinin sözünü kese kese konuşmaya başlamışlardı. “Öncelikle söyle bana, herkes iyi mi?”</p>

<p>“Evet, evet. Herkes iyi. Sana aptalca şeyler yazdım. Affet beni. Ama konuşmamız gerek. Neden telgraf çekmedin? Şimdi Markel eşyalarını taşır. Sana kapıyı Yegerovna açmayınca telaşlandın değil mi, anlıyorum tabii. Yegerovna köye gitti.”</p>

<p>“Zayıflamışsın. Ama gene de genç ve güzelsin! Dur şimdi arabacıyı göndereyim de.”</p>

<p>“Yegerovna kocasıyla birlikte gitti. Diğerlerini de bıraktık. Şimdi sadece yeni kadın çalışıyor. Tanımazsın, Nuşa adı, Saşa’ya bakıyor, başka kimse de yok. Herkese haber verdim, geleceğini söyledim. Herkes sabırsızlanıyordu. Gordon, Dudorov, hepsi.”</p>

<p>“Saşa nasıl?”</p>

<p>“Tanrı’ya şükür, iyi. Biraz önce uyandı. Yoldan gelmemiş olsaydın, gidip görebilirdin.”</p>

<p>“Baban evde mi?”</p>

<p>“Yoksa sana yazmadım mı? Sabahın erken saatinden gece yarılarına kadar Bölge Komitesi’nde çalışıyor. Temsilci oldu, aklın alıyor mu? Arabacının parasını verdin mi? Markel! Markel!”</p>

<p>Ayaklarının dibinde bavul ve sepetlerle kaldırımın ortasında durmuş konuşuyorlardı. Yolu kapattıklarından gelip geçenler etraflarından dolaşmak zorunda kalıyor, bir yandan da onları tepeden tırnağa süzüyor, uzun uzun bir arabacıya bir de ardına kadar açık sokak kapısına bakıp sonrasında ne olacağını merak ediyorlardı. Pazen gömleğinin üstüne bir yelek giymiş Markel, bahçe kapısından koşarak yanlarına geldi. Bahçıvan şapkasını elinde tutuyor, bir yandan da bağırıyordu:</p>

<p>“Şükürler olsun, sevgili Yura gelmiş. Ne iyi olmuş! Eskisi gibi gene, Yuri Andreeviç, aslanımız! Sen bizim ışığımızsın, unutmadın bizi ha, sefalar getirdin evine!” Ardından yoldan geçerken onları izlemeye duranları da “Ne duruyorsunuz, oyun mu oynuyor burada?” diyerek dağıttı. “Geçin hadi, geçin gidin beyler! Yapışıp kaldınız buraya!”</p>

<p>“Merhaba Markel, gel bir kucaklaşalım. Tak şu şapkanı başına. Eee, ne var ne yok? Kızın, karın nasıllar?”</p>

<p>“Nasıl olsunlar ki? İyiler. Şükretmek lazım. Siz cephede kahramanlıklar yaparken biz de burada uyumadık, görüyorsun işte. Her tarafın altını üstüne getirip berbat ettik. Şeytanın bile işin içinden çıkamayacağı bir hale getirdik kardeşim. Sokaklar pislik içinde, evlerin çatıları temizlenmiyor, mideler ise oruç zamanı gibi tertemiz, bomboş. Neymiş, toprak işgali ve savaş tazminatı olmadan barış olacakmış.”<a id="dn42" href="../Text/dn.xhtml#d42">[42]</a></p>

<p>“Seni Yuri Andreeviç’e şikâyet edeceğim Markel. Görüyor musun Yura, hep böyle şeyler söylüyor. Onun böyle saçma sapan konuşmalarına tahammül edemiyorum. Herhalde şimdi de senin hoşuna gideceğini düşündüğünden böyle konuşuyor. Ne akıllı adam o. Bırak, bırak Markel şimdi üste çıkmaya çalışma. Çok kurnazsın,</p>

<p>Markel. Biraz aklını başına topla artık. Tüccarların yanında yaşamıyorsun herhalde değil mi?” Markel eşyaları kızakla içeri taşıyıp kapıyı kapadıktan sonra da konuşmayı sürdürdü. Yavaş ve inandırıcı bir sesle konuşuyor, sürekli dilbilgisi hatası yapıyordu: “Tonya Aleksandrovna kızıyorlar, duydun işte. Her zaman bu böyle. Söylüyorlar, sen diyor, Markel için karanlık, her şeye rağmen akıllanmıyorsun. Artık diyor, çocuk değilsin şimdi, artık salon köpekleri bile akıllandı. Elbette, bunu kimse tartışmıyor. Ama Yuroçka ister inan, ister inanma, akıllı insanlar bir kitap ortaya çıkardılar, eski mason, yüz kırk yıldır saklıyorlarmış, şimdi bana öyle geliyor ki bizi sattılar Yura, anlıyor musun? Hem de üç kuruşa, bir parça ekmeğe, bir çekimlik tütüne bile değil, imkân vermiyorlar ki iki satır laf edeyim, görüyor musun Tonya Aleksandrovna parmak sallıyor bana.”</p>

<p>“Nasıl sallamayayım? Tamam. Eşyaları yere bırak, teşekkürler, gidebilirsin Markel. İhtiyacı olduğunda Yuri Andreeviç gene çağırır seni.”</p>

<p class="orta">2</p>

<p class="n">“Sonunda gitti, neyse. Kelimenin tam anlamıyla şarlatan. Aptal gibi davranıp içten içe bıçağını biliyor. Kazan’dan kalkmış gelmiş buralara zavallı yetimin teki. Daha hangi tarafa yaranacağına karar veremedi.”</p>

<p>“Abarttın birazcık! Bence sarhoş, içmiş içmiş gevezelik ediyor, hepsi bu.”</p>

<p>“Onun ne zaman ayık olduğunu söylesene. Neyse cehennemin dibine gitsin. Saşa’nın yeniden uyumuş olmasından korkuyorum. Trenlerde tifüs olduğundan korkmasam... Bitlenmiş olabilir misin?”</p>

<p>“Olmadığımı sanıyorum. Konforlu bir trende geldim, savaş öncesi dönemdeki gibiydi. Biraz elimi yüzümü yıkayıp temizlenebilir miyim? Şimdilik şöyle, çabucak. Sonra etraflıca aklanıp paklanırım. Nereye gidiyorsun? Misafir odasından geçmiyor musun? Artık yukarı başka yerden mi çıkılıyor?”</p>

<p>“Ah evet, bilmiyorsun tabii. Babamla düşündük taşındık sonunda alt katın bir bölümünü Ziraat Akademisi’ne vermeye karar verdik. Yoksa kışın ısıtmaya olanak yoktu. Yukarısı bile oldukça büyük geliyor. Oradan da yer teklif ettik. Henüz istemiyorlar. Burada akademisyenlerin çalışma odaları, bitki odaları ve tohum koleksiyonları var. Umarım fareler sarmaz her yeri. Ne olursa olsun tohum sonuçta. Şimdilik derli toplu tutuyorlar odaları. Artık yaşam alanı deniyor. Buradan, buradan. Amma da beceriksizsin! Eskiden kullanılmayan merdiveni kullanıyoruz. Anladın değil mi? Arkamdan gel de göstereyim sana.”</p>

<p>“Odaları vermekle çok iyi yapmışsınız. Benim çalıştığım hastane de bir kontesin konağındaydı. Bir sürü odası vardı. Parkeleri yer yer bozulmuştu. Sandıkların içine palmiyeler dikmişlerdi. Geceleri yaprakları tuhaf bir şekilde açılır, hayalete benzerdi. Cepheden gelen yaralılar, onlardan korkup uykularında çığlık çığlığa bağırırdı. Yani hiç normal bir durum değildi. Sonunda palmiyeleri kaldırmak zorunda kaldık. Asıl söylemek istediğim, zenginlerin yaşamında, gerçekten de normal olmayan şeyler varmış. Her taraflarını aşırılık sarmış. Gereksiz mobilya ve gereksiz odalar, duyguların hassasiyetinde gereksizlik, gereksiz bir incelik. Mekânı küçültmekle çok iyi yapmışsınız. Ama yeterli değil, daha fazla vermeli.”</p>

<p>“Bu paketten görünen ne? Kuş gagası mı o? Ördek kafası. Ne güzel şey! Yaban ördeği! Nereden buldun? Gözlerime inanamıyorum. Bu günkü şartlarda servet bu!”</p>

<p>“Trende hediye etti biri. Uzun hikâye, sonra anlatırım. Ne dersin, sarıp mutfakta mı bırakayım?”</p>

<p>“Evet, şimdi Nuşa’yı yollayayım da yolup temizlesin. Kışın zor geçeceğini söylüyorlar. Açlık, ayaz hepsi bizi bekliyormuş.”</p>

<p>“Evet, her yerde aynı şey söyleniyor. Gelirken vagonun penceresinden bakıp düşündüm. Dünyada aileden ve işten daha önemli ne olabilir? Bunların dışında kalanlar bizim kontrolümüzde değil. Görünen o ki birçoklarını gerçekten de kötü olaylar bekliyor. Bazıları güneye, Kafkaslara gidip kurtulmayı düşünüyor. Uzaklarda şanslarını denemeyi istiyorlar. Bu benim uygun gördüğüm bir çözüm değil. Yetişkin bir erkek, dişlerini sıkıp doğduğu yerin kaderini paylaşmasını bilmeli. Bence bu açık bir durum. Ancak sizin için durum farklı. Sizi uzaklara huzurlu bir yerlere, mesela Finlandiya’ya gönderip sıkıntılardan korumayı o kadar çok isterim ki. Biz her basamakta böyle yarım saat durursak korkarım yukarı varamayacağız.”</p>

<p>“Dur bir dakika, dinle beni, sana bir haberim var. Hem de ne haber! Nasıl da unuttum. Nikolay Nikolayeviç geldi.”</p>

<p>“Hangi Nikolay Nikolayeviç?”</p>

<p>“Kolya Dayı.”</p>

<p>“Tonya, doğru olamaz! Hangi rüzgâr atmış?”</p>

<p>“Gördün mü bak, dedim sana müthiş haber diye. İsviçre’den gelmiş. Finlandiya üzerinden de Londra’ya dönecekmiş.”</p>

<p>“Tonya, şaka yapmıyorsun değil mi? Görüştünüz mü? Nerede şimdi? Bir an önce görebilir miyim, şimdi hemen olur mu?”</p>

<p>“Ne kadar da sabırsızsın. Şehir dışında kır evinde kalıyor. Yarından sonra döneceğine söz verdi giderken. Çok değişmiş, görünce hayal kırıklığına uğrayacaksın. Gelirken Petersburg’da kalmış, bolşevikleşmiş. Babam çok şiddetli tartışmalar yapıyor onunla. Gerçekten de niye her basamakta duruyoruz ki? Hadi çıkalım. Demek ki önümüzdeki günlerin iyi bir şeylere değil de zorluklara, tehlike ve bilinmezliklere gebe olduğunu sen de duydun, ha?”</p>

<p>“Ben de böyle düşünüyorum. Ne yapalım, mücadele edeceğiz. Her şeyin sonu gelmiş olamaz ya. Bakalım başkaları ne yapacak, onu görelim.”</p>

<p>“Söylediklerine göre yakacak odun, su ve elektrik olmayacakmış. Parayı değiştireceklermiş. Ulaşım duracakmış. Gene durduk bak. Hadi gidelim. Dinle, Arbat Sokağı’nda bir atölyede çok iyi demir kuzineler satılıyormuş. Gazete yaksan bile yemek pişirebiliyormuşsun üstünde. Adresini verdiler. Bitmeden almak lazım.”</p>

<p>“Doğru söylüyorsun. Alalım. Çok akıllısın Tonya. Kolya Dayı ha, Kolya Dayı! Düşünsene buradaymış, inanamıyorum bir türlü.”</p>

<p>“Bak ne diyeceğim, şöyle bir planım var. Yukarı katta bir köşeyi kendimize ayıralım diyorum. Oraya biz yerleşelim. Babam, Saşa ve Nuşa ile beraber. Bir köşedeki birbiriyle bağlantılı iki üç odayı kullanalım. Evin geri kalan kısmını da verelim. Sokak girişini de ayırırız. Demin dediğim gibi demir bir kuzine alıp ortadaki odaya koyarız. Borusunu üst camdan çıkarırız. Çamaşırı orada yıkar, yemeği de pişiririz. Misafirler oraya gelir. Isıdan yararlanmak için her şeyi orada yaparız. Kim bilir, böylece Tanrı’nın izniyle kışı atlatabiliriz belki.”</p>

<p>“Başka türlü olabilir mi? Elbette kışı atlatacağız. Hiç şüphe yok buna. Her şeyi ne kadar mükemmel düşünmüşsün. Harikasın. Biliyor musun ne diyorum? Senin bu planını kutlayalım. Getirdiğim ördeği kızartalım, Kolya Dayı’yı da çağırırız.”</p>

<p>“Harika olur. Gordon’dan biraz içki getirmesini isterim. Laboratuvarın birinden buluyor. İşte şimdi bak bakalım. Sözünü ettiğim oda burası. Burayı seçtim işte. Nasıl, onaylıyor musun? Bavulunu yere bırak da sepeti almaya git. Dayın ve Gordon’dan başka Dudorov ve Şura Schlesinger’i de çağıralım mı, ne dersin? Banyonun yerini anımsıyorsun değil mi? Dezenfekte edici bir şeyler de sür kendine. Ben bir Saşa’ya bakayım. Nuşa’yı da aşağı mutfağa yollayayım, Saşa hazır olunca da sana haber veririm.”</p>

<p class="orta">3</p>

<p class="n">Moskova’ya geldiğinde Yuri için en önemli olay oğlu oldu. Daha Saşa doğar doğmaz çağırmışlardı onu. Oğluyla ilgili ne biliyordu ki? Yuri Andreeviç yollara dökülmeden önce Tonya’yı ziyarete hastaneye gitmişti. Bebekleri emzirme saatiydi, onu içeri bırakmamışlardı.</p>

<p>Koridorda oturup beklemişti. Karşı köşesinde doğumhanenin bulunduğu koridor boyunca annelerin yattığı odalar vardı. Onlarca, hatta daha fazla yeni doğmuş bebeğin ağlaması çınlıyordu. Ebeler koltuk altlarına ikişer ikişer sıkıştırdıkları kundaklanmış bebekleri, koca alışveriş paketleri gibi taşıyor, doyurmaları için bir an önce annelerine yetiştirmenin telaşını çekiyorlardı.</p>

<p>Bebeklerin hemen hepsi “vya, vya” diye neredeyse sanki görev yapıyorlarmış gibi duygusuzca sesler çıkarıyor, hepsi aynı notadan bağırıyordu. İçlerinden yalnızca birinin sesi bu uyumun dışındaydı. O da “vya, vya” diye ses çıkarıyordu ve onun da acı çeker gibi bir hali vardı ama doktora sanki zorunluluktan değil de düşüncelerinin ağırlığından, inatçı bir yalnızlıktan dolayı bas tonda bağırıyor gibi gelmişti.</p>

<p>Yuri Andreeviç işte o zaman oğlunun adını kayınpederine hürmeten Aleksandr koymaya karar vermişti. Diğerlerinden farklı ağlayanın oğlu olduğunu düşünmesinin sebebi tam olarak belli değildi ama bu ağlayışın insanın gelecekteki karakterini ve kaderini belli ettiğini, verdiği ad olan Aleksandr gibi bu ağlayışın da kendi tınısını taşıdığını düşünmüştü.</p>

<p>Yanılmamıştı da. Sonradan farklı ağlayanın gerçekten Saşa olduğu anlaşılmıştı. İşte oğlu hakkında öğrendiği ilk şey bu olmuştu. Sonraki tanışmaları ona cepheye gönderilen bir mektuptaki fotoğraftan olmuştu. Yere serilmiş bir battaniyenin üzerinde hafifçe çömelmiş, dans eder gibi iki eli havada duran koca kafalı, kalın dudaklı, neşeli, sevimli, küçük bir çocuk fotoğrafıydı bu. O zaman bir yaşındaydı, yürümeye başlamıştı. Şimdiyse iki yaşını doldurmuştu ve konuşmayı öğreniyordu.</p>

<p>Yuri Andreeviç kaldırdığı bavulun kayışlarını çözüp pencerenin önünde duran oyun masasının üstüne koydu. Eskiden bu odada ne vardı? Doktor bir türlü anımsayamamıştı. Anlaşılan Tonya buradan bazı eşyaları çıkarmış ya da farklı şekilde yerleştirmişti.</p>

<p>Tıraş takımını almak için bavulu açtı. Hemen pencerenin karşısına düşen tarafta kilise çanlarının arasından parlak dolunay yükselmekteydi. Ay ışığı bavulda dağınık duran çamaşır, kitap ve temizlik malzemelerine vurduğunda, oda bir farklı göründü doktora ve o zaman tanıdı odayı.</p>

<p>Burası Tonya’nın rahmetli annesi Anna İvanovna’nın sandık odası olarak kullandığı yerdi. Kırık masa ve sandalyeler, işe yaramaz duruma gelen kâğıt ve belgeler burada saklanırdı. Aile arşivleri, yazları içleri kışlık eşyalarla dolu sandıklar hep burada dururdu. Rahmetlinin zamanında odanın köşesi tepeye kadar eşya yığılı olurdu ve normal olarak oraya geçmeye izin verilmezdi. Ama pek çok çocuğun evde toplandığı büyük bayramlarda, istedikleri gibi eğlenmelerine izin verilir, onlar da üst katın bütün odalarında koşuşturur, kilidi açılan bu odada masaların, sandalyelerin arasına saklanarak korsancılık oynarlardı. Buldukları boyalarla yüzlerini boyar, değişik kıyafetler giyinip eğlenirlerdi.</p>

<p>Anılara dalan doktor bir süre öyle kaldı. Sonra kızakta duran diğer eşyalarını almak için alt kata indi. Aşağıda mutfakta işe koyulan Nuşa ürkek, sıkılgan bir kızdı. Tezgâhın başında durmuş, serdiği bir gazete kâğıdının üstünde ördeğin tüylerini yolmakla uğraşıyordu. Elinde ağır eşyalarla Yuri Andreeviç’i eşikte görünce gelincik gibi kızardı ve ürkek bir irkilmeyle doktoru selamladı. Bir yandan da elindeki tüyleri önlüğüne silmeye çalışıyordu. Yuri Andreeviç’e eşyalarını taşımaya yardım etmeyi önerdi. Teşekkür eden doktor, kendi taşıyacağını söyledi.</p>

<p>Tam Anna İvanovna’nın sandık odasına girmişti ki arka taraftan, iki ya da üçüncü odadan karısının “Gelebilirsin Yura” diye onu çağırdığını işitti ve Saşa’yı görmeye gitti.</p>

<p>Şimdi çocuk odası olarak kullanılan oda, eskiden Yura ile Tonya’nın ders çalıştıkları yerdi. Yataktaki çocuk, fotoğraftan yola çıkarak hayal ettiği kadar güzel değildi. Ama şaşılacak derecede Yuri’nin annesi Marya Nikolayevna Jivago’ya benziyordu. Ellerinde kalmış annesinin fotoğraflarından daha çok ona benzeyen çarpıcı bir kopyasıydı.</p>

<p>“Bak bu baban. Senin baban, hadi el salla ona bakayım” dedi Tonya çocuğa. Bir yandan da Yuri’nin oğlanı daha rahat kucağına alması için yatağı çevreleyen parmaklığı aşağı indiriyordu.</p>

<p>Saşa bu tanımadığı saçı başı darmadağınık, tıraşsız adamın yanına yaklaşmasına izin verdi. Belki de korkmuş, çekinmişti ondan. Ama babası onu kucaklamaya kalktığında bir anda kalktı ve annesinin bluzuna yapışıp babasının yanağına da bir tokat attı. Kendi yaptığı işten kendisi o kadar korktu ki annesinin göğsüne başını gömüp böğüre böğüre acı içinde ağlamaya başladı.</p>

<p>“Ah seni, ah” dedi Tonya. “Böyle yapılmaz ki Saşa, baban yaramaz olduğunu düşünecek, kötü çocuk diyecek. Göster bakalım nasıl öpüyorsun, hadi bir öp babanı. Ağlama ama ağlama. Ne oldu böyle sana, ağlama.”</p>

<p>“Rahat bırak oğlanı Tonya” dedi doktor. “Çocuğu üzme, sen de üstünde durma. Biliyorum, şimdi sen takarsın kafana. Bu sıradan bir şey değil, kötüye işaret dersin. Bunlar boş şeyler. Bu doğal bir durum. Çocuk beni hiç görmedi ki. Yarından sonra ne kadar iyi bir ikili olacağımızı görürsün bak.”</p>

<p>Ama gene de kolu kanadı kırılmış bir halde çıktı odadan. İçini kuruntular kaplamıştı.</p>

<p class="orta">4</p>

<p class="n">İzleyen birkaç günde aslında ne kadar yalnız olduğu çıktı ortaya. Bundan dolayı kimseyi suçlamıyordu. Bu durumu kendi isteği ile olmuştu.</p>

<p>Arkadaşları tuhaf bir biçimde kurumuş, renklerini yitirmişti. Hiçbirinin kendi dünyası, özgün düşünceleri kalmamıştı. Oysa anılarında çok daha canlı insanlar olarak kalmışlardı. Görünüşe bakılırsa eskiden onları değerlendirirken abartmış olmalıydı.</p>

<p>Düzen, zengin sınıfın fakirlerin sırtından istedikleri gibi yaşamalarına olanak verdiğinde insanların ahkâm kesmesi kolaydı. Zamanında sabreden çoğunluğun, azınlık halkın sahip olduğu çılgınca heves ve aylaklık hakkına artık sahip olduğunu düşünmesi zor olmamıştı.</p>

<p>Artık alt tabaka yükselmiş, üstekilerin hiçbir ayrıcalığı kalmamıştı. Herkes çok çabuk kabuk değiştirmiş, içleri hiç sızlamadan özgün düşüncelerinden vazgeçmişlerdi. Kim bilir belki de hiç sahip olmamışlardı!</p>

<p>Şimdi Yuri ancak, uzun uzun tümcelere ihtiyacı olmayan, ihtirastan uzak insanlarla yakınlık kurabiliyordu. Bunlar karısı, kayınpederi ve alçakgönüllü, çalışkan birkaç meslektaşıydı.</p>

<p>Ördek nedeniyle verilen yemek planladıkları gibi gelişinin ikinci ya da üçüncü günü, davet ettiklerinin tümüyle görüşebilmesinden sonra gerçekleşti. Yani davetten önce hepsiyle bir kez bir araya gelmişti. Besili ördek, açlığın kol gezdiği o günlerde, olağanüstü lezzetli bir yemek olmuştu. Yanında yiyecekleri ekmekleri bile yoktu, bu durum canlarını sıkmıştı.</p>

<p>Gordon bir ecza deposundan bulduğu içki olarak içilebilecek düşük derecede ispirto getirmişti. İspirto karaborsacıların en gözde mallarından biriydi. Tonya şişeyi elinden bırakmıyor, duruma göre masadakilerin bardaklarına azar azar ekliyordu. İspirtoyu kafasına göre suya eklediğinden içki bazen sert, bazen hafif oluyordu. Bu durumda masadakilerin sarhoşluk durumu da farklılık gösteriyor, bu da onları sinirlendiriyordu.</p>

<p>Her şeyden hüzünlü olan, eğlencelerinin günün koşullarından uzak olmasıydı. Sokağın karşısındaki evlerde yaşayanların aynı şekilde yiyip içiyor olmaları düşünülemezdi. Pencerenin dışında karanlık ve aç bir Moskova vardı.</p>

<p>Şehirdeki bütün tezgâhlar bomboştu. Ördek, votka gibi şeyleri hayal etmeyi bile unutmuşlardı.</p>

<p>Yaşam, çevredekilerin yaşamları paylaşıldığı zaman gerçekti ve onların arasında hiçbir iz bırakmadan yok olup gidenler de oluyordu. Mutluluk, diğerlerinden kopuk yaşandığı zaman mutluluk olmaktan çıkıyordu. O anda şehirdeki yegâne ördek ve ispirto olan yiyecek ve içeceklerinin bir anlamı yoktu. Her şeyden çok onları bu üzüyordu.</p>

<p>Konukların huzursuzluğu artıyordu. Gordon derin düşüncelere dalıyor, görüşlerini kederli ve dağınık bir şekilde ifade ediyordu. Yuri Andreeviç’in en yakın arkadaşıydı. Lisedeyken sevilen biriydi.</p>

<p>Ama kendi eski halini beğenmez olmuş, toplum içindeki davranışlarını başarısızca değiştirmeye yeltenmişti. Canlı durmaya çalışıyor, neşeli bir insan imajı yaratmaya çabalıyordu. Şikâyet edilecek konularda kıvrak zekâsını kullanıyor, sürekli “ilginç”, “muhteşem” gibi aslında kendi söz dağarcığında bulunmayan laflar ediyordu. Oysa Gordon hayatı hiçbir zaman eğlence olarak görmemişti.</p>

<p>Az önce de kendine çok komik gelen Dudorov’un evlenme öyküsünü, arkadaşlar arasında bilinen haliyle, o gelmeden anlatmıştı. Yura gelini tanımıyordu. Dudorov neredeyse bir yıl evli kalmış, sonra ayrılmıştı. Hikâyenin asıl ilginç yanı bundan sonra başlıyordu. Dudorov’u yanlışlıkla askere almışlardı. Bir yandan askerliğini yaparken diğer yandan yanlışlığı düzelttirmeye çalışmış. Askerde kaldığı sürece de en çok cezayı dikkatsizlikten ve sokakta üstlerine selam vermemekten almış. Öyle ki terhis olduktan sonra da uzunca bir süre sokakta bir subay gördüğünde eli başına gider, her tarafta apolet görür gibi olurmuş.</p>

<p>O dönemde her şeyi birbirine karıştırıyor, dalgınlıktan hatalar yapıyor, pot üstüne pot kırıyormuş. Tam da o sırada Volga kıyısında bir iskelede iki genç kızla, kardeşmiş bunlar, tanışmış. Aynı gemiyi bekliyorlarmış. Etraftaki subayların çokluğundan rahatsız olup askerlik günlerinin kötü anılarının etkisiyle kontrolünü kaybetmiş ve doğru düzgün bakıp tanımadığı kızların küçük olanına telaş içinde evlenme teklif etmiş. “İlginç değil mi?” dedi Gordon. Ne var ki hikâyesini tamamlayamadı. Çünkü tam o sırada anlattığı öykünün kahramanının sesi geldi ve Dudorov odaya girdi.</p>

<p>Dudorov farklı yönde değişmişti. Eskinin uçarı ve şımarık züppesi ağır başlı bir bilim insanına dönüşmüştü. Siyasi bir suçlunun kaçmasına yardım etmesi yüzünden liseden atılmasının ardından değişik sanat okullarında zaman öldürmüş, sonunda yine klasik liseye dönmüştü. Arkadaşlarından daha geç, savaş yıllarında, üniversiteyi bitirdi. Diplomasını aldıktan sonra Rusya ve genel tarihi kürsülerinin başına geçti. Yazdığı ilk kitap Korkunç İvan’ın toprak politikası, ikincisi Fransız devrimci Louis Antoine de Saint-Just ile ilgiliydi.</p>

<p>Şimdi hemen her konuda zarif bir biçimde, sanki boğazını üşütmüş gibi, bağırıp çağırmadan akıl yürütüyor, konuşurken düş kuruyormuşçasına gözlerini hareket ettirmeden tek bir noktaya sabitliyordu.</p>

<p>Gecenin sonuna doğru Şura Schlesinger sitemleriyle birlikte geldiğinde, artık herkesin neşesi yerindeydi. Bağırıp çağırarak konuşuyor, keyifle sohbet ediyorlardı. Yuri Andreeviç’in çocukluklarından beri “siz” diye hitap ettiği Dudorov, birkaç kez “Tolstoy’un <i>Savaş ve Barış</i>’ını ya da Mayakovski’nin <i>Omurganın Flütü</i>’nü okudunuz mu?” diye sordu.</p>

<p>Yuri Andreeviç bu konudaki düşüncelerini ona çoktan söylemişti ama Dudorov odadaki gürültüden yanıt verdiğini anlamadığı için aradan biraz geçtikten sonra bir daha sordu: “<i>Omurganın Flütü ya da İnsan</i>’ı okudunuz mu?” “Cevap verdim ya. Duymadıysanız sizin suçunuz. Tamam, sizin gibi yapayım, tekrar söyleyeyim. Mayakovski’yi her zaman beğenmişimdir. Bir şekilde Dostoyevski’nin devamı olduğunu düşünüyorum. Daha doğrusu, sanki onun kahramanlarından birinin. ‘İppolit’, ‘Raskolnikov’ ya da ‘Delikanlı’ olabilir bu. Onun kaleminden çıkmış lirik eserlermiş gibi geliyor bana. Nasıl da her şeyi içine alıp yutan bir güç bu! Söylendiği gibi, ebedi, uzlaşmasız ve dobra! Asıl önemlisi bütün bunların bu kadar cesur bir açıklıkla toplumun yüzüne ve daha da uzaktaki uzamlara vurulmuş olması.”</p>

<p>Gecenin en önemli kahramanı kuşkusuz Yuri’nin dayısıydı. Tonya, Nikolay Nikolayeviç’in kır evinde olduğunu söylerken yanılmıştı. Yeğenin geldiği gün o da şehre dönmüştü. Yuri Andreeviç bu geceden önce iki ya da üç kere dayısını görebilmiş ve tadına vara vara sohbet edebilmişti. İlk buluşmaları gri puslu bir gecede gerçekleşmişti.</p>

<p>Yağmur çiseliyor, tozlu küçük taneler insanı hafifçe ıslatıyordu. Yuri Andreeviç, Nikolay Nikolayeviç’in otel odasına gitmişti. Artık otellere, şehir komitesinin yönlendirmesiyle yolcu alınıyordu. Ancak Nikolay Nikolayeviç herkesin çok iyi tanıdığı bir kişiydi. Eski bağlantıları gücünü koruyordu.</p>

<p>Otel binası, yöneticilerinin terk edip gittiği akıl hastanesi izlenimi bırakıyordu insanda. Her tarafta bir boşluk ve kargaşa hâkimdi. Koridor ve merdivenlerde, odalarda şansın gücü hâkimdi.</p>

<p>Nikolay Dayı’nın dağınık ve temizlenmemiş odasının camından o tuhaf günlerin bireyleri korkutan ıssız ve geniş meydanlarından biri görünüyordu. Sanki gerçekten insanın gözünün önünde değildi de rüyada görünen bir hayaldi.</p>

<p>Buluşmaları son derece etkileyici, unutulmaz ve tek kelimeyle mükemmeldi! Yuri’nin çocukluk idolü, gençlik duygularının yönlendiricisi eti ve kemiğiyle karşısında duruyordu.</p>

<p>Ağaran saçlar Nikolay Nikolayeviç’e çok yakışmıştı. Yurtdışında diktirdiği takım elbisesi tam üstüne göreydi. Yaşına göre oldukça genç ve yakışıklıydı.</p>

<p>Elbette önemli gelişmenin olduğu bir zamanda yaşadığı gurbet hayatı ondan çok şey alıp götürmüştü. Olaylar onu değiştirmişti. Ama dayısını bu biçimde yargılamak Yuri Andreeviç’in aklına bile gelmedi.</p>

<p>Nikolay Nikolayeviç’in sakinliği, siyasi konuları konuşurken takındığı serinkanlı şakacı tavrı bir hayli şaşırttı Yuri’yi. Kendine hâkim olmadaki becerisi şimdiki hiçbir Rus’ta görülemeyecek kadar üstündü. Bu hali hemen göze çarpıp rahatsız ediyor ve eski moda görünmesine neden oluyordu.</p>

<p>Ah, elbette buluşmalarının ilk saatlerinin izlenimleri değildi bunlar. Birbirlerinin boynuna sarılıp, heyecandan derin derin iç çekerek ağlaşmışlar, ilk sohbetlerini acele etmeden, çok heyecanlı konulara girmeden sık sık duraklayarak yapmışlardı.</p>

<p>Kanbağıyla birbirlerine bağlı iki sanatçı ruhun buluşmasıydı bu. Artık kendi hayatlarını sürdürüyor olsalar da geçmiş anıları şimdiki durumlarına baskın çıkmıştı. Ayrı kaldıkları sürede yaşadıkları anlamını yitirmişti. Ne dayı olmak önemliydi ne de yeğen. Hele yaş farkının hiç değeri yoktu. Onlar için yaratıcı beyinlerin en iyi bildiği konu şiir vardı yalnızca. Tekrar ve tekrar enerjileri birbirine karışıyordu.</p>

<p>Son on yıldır Nikolay Nikolayeviç kendi görüşleri çerçevesinde yazarlık cazibesi ve sanatsal yaratıcılığın anlamı konusunda şimdiki kadar uygun bir ortamda konuşma olanağı bulamamıştı. Diğer yandan Yuri Andreeviç de böylesine esin kaynağı olacak kadar besleyici ve son derece sağgörülü öğeler taşıyan değerlendirmeleri dinleyebileceği bir ortamda olmamıştı.</p>

<p>Her ikisi de ortak görüşlerinin doğruluğunu anladıkça başlarını ellerinin arasına alıp kısa kısa sevinç sesleri çıkarmaktan kendilerini alamıyor, odayı hızlı adımlarla arşınlıyorlardı. Bazen de karşılıklı olarak birbirlerini anlıyor olmanın heyecanıyla pencerenin önüne dikilip parmak uçlarıyla camda tempo tutuyorlardı.</p>

<p>Bu atmosferde geçen ilk buluşmalarının ardından doktor birkaç kez daha dayısını başkalarıyla beraberken gördü. Ancak Nikolay Nikolayeviç toplum içinde tanınmaz derecede farklıydı.</p>

<p>Moskova’da konuk olduğunu düşünüyor ve bu yaklaşımını değiştirmek istemiyordu. Böyle düşünürken Petersburg’u mu yoksa başka bir kenti mi evi olarak gördüğü belli değildi. Toplum içindeki siyasi dilbazlığı ve insanları etkisi altına almadaki başarısı ona huzur veriyordu. Moskova’da da Paris’te devrim sırasında Madam Roland’ın açtığı gibi siyasi sorunların konuşulup tartışılacağı “Salon”lar açılacağını sanıyordu.</p>

<p>Moskova’nın ıssız sokaklarında yaşayan konuksever hanım dostlarını ziyaret ediyor, tutarsız ve cahil düşünceleri nedeniyle bu hanımlara ve beylerine takılıyor, olayları at gözlükleriyle değerlendirme alışkanlıklarını alaya alıyordu. Bir zamanlar dini kitapları ve eski Orfizm<a id="dn43" href="../Text/dn.xhtml#d43">[43]</a> metinlerini okuması ile böbürlendiği gibi şimdi de iyi bir gazete okuru olmasıyla gururlanıyordu.</p>

<p>Söylentilere göre İsviçre’de genç bir sevgilisi, yarım bıraktığı bazı işleri ve henüz tamamlamadığı bir kitabı vardı. Vatanındaki fırtınalı değişimleri görmek için gelmişti ve başını belaya sokmamayı becerirse tekrar Alplerine dönecekti.</p>

<p>Nikolay Nikolayeviç, Bolşevikleri destekliyordu ve sık sık kendisiyle aynı fikirde olduklarını söylediği iki solcunun adını anıyordu. Bunlardan biri Miroşka Pomor takma adıyla yazan gazeteci, diğeri siyaset yazarı Silvia Koteri Hanım’dı. Ateşli tartışmalara girdiklerinde Tonya’nın babası Aleksandr Gromeko homurdanarak “Konuyu ne kadar uzak noktalara getirdiniz Nikolay Nikolayeviç” diye sitem eder ardından da “Sizin bu Miroşka da neymiş böyle. Karanlık kutunun teki. Bir de Lidia Pokori’niz var” derdi. “Koteri” diye düzeltirdi Nikolay Nikolayeviç. “Adı Silvia.”</p>

<p>“Pokori ya da Tokori ne fark eder ki, adlar değil konu olan.”</p>

<p>“Gene de düzeltmek de yarar var: Koteri” diye sabırla düzeltirdi Nikolay Nikolayeviç.</p>

<p>Nikolay Nikolayeviç ile Aleksandr Gromeko arasında hep benzer replikler geçiyordu.</p>

<p>“Neyi tartışıyoruz ki? Bu tip gerçekleri ispat etmeye çalışmak bile utanç verici. Bu işin alfabesi. Halkın temel tabakası yüzyıllarca hayal edilmesi bile güç bir şekilde varlık gösterdi. İstediğiniz tarih kitabına bakabilirsiniz. İster feodolizm ya da toprak reformu deyin ya da kapitalizm ve fabrika üretimi diye tanımlayın hiç fark etmez. Düzenin yapaylığı ve adaletten uzak oluşu çoktan biliniyordu ve halkı aydınlığa çıkaracak devrimin olacağı, her şeyi yerli yerine oturtacağı çoktan belliydi. Sizin de bildiğiniz gibi, eskinin adım adım yenilenmesi bu durumda yararlı olmaz, meseleyi kökünden halletmek gerekir. Bu beraberinde kimi yapıların çökmesi sonucunu getirebilir. Ama bundan korkup gerekeni yapmamak olmaz. Bu zamanımızın sorunu. Nasıl olur da bunu tartışırız?”</p>

<p>“Eh, konu bu değil ki. Benim söz ettiğim bu mu? Bunu mu söyledim ben şimdi” diye Aleksandr Gromeko kızar ve tartışma alevlenirdi.</p>

<p>“Sizin bu Tokori ile Miroşki vicdansız insanlar. Konuştuklarıyla yaptıkları birbirini tutmuyor. Yazdıklarının mantığı nerede? Tutarsızlık içindeler. Durun bir dakika, hemen göstereceğim size.”</p>

<p>Sonra da gürültüyle yazı masasının çekmecelerini açıp kapayarak tutarsız görüşlerin olduğunu düşündüğü makaleyi aramaya koyulurdu. Gürültülü, düzensiz hareketler zihnini toplayıp tekrardan güzel konuşmasına yardımcı olurdu.</p>

<p>Aleksandr Gromeko konuşurken herhangi bir nedenle ara vermek zorunda kalmaktan hoşlanırdı. Bu zorunlu ara, bazı sesleri yutup “Eee... hımm...” diyerek zorlandığı zamanlarda toparlanmasına yardım ederdi. Özellikle kaybettiği bir şeyi ararken zihni açılır, örneğin karanlık holde çizmesinin tekini ararken ya da omuzunda havlu banyonun eşiğindeyken söylemek istediği şeyi anımsardı. Kimi zaman konukların kadehine şarap koyarken de uzun zaman düşündüğü bir şey aklına gelirdi.</p>

<p>Yuri Andreeviç Jivago kayınpederini keyifle dinlerdi. Yumuşak vurgulu, eski Moskova aksanına, Gromeko ailesine özgü harfleri yuvarlayışına hayrandı. Aleksandr Gromeko’nun özenle tıraş edilmiş üstdudağı altdudağına göre hafifçe öne çıkıktı. Kravatı da aynı bu şekilde öne çıkık dururdu. Üstdudağıyla kravatı arasındaki bu tuhaf uyum Aleksandr Gromeko’ya içten ve çocuksu bir hava veriyordu.</p>

<p>O gece, geç vakitte konukların dağılmasına yakın bir zamanda gelen Şura Schlesinger’in gecikmesinin nedeni, öncesinde bir toplantıya katılmış olmasıydı. Sırtında işçi tulumu, başında kasketle kararlı adımlarla odaya girmiş, sırayla herkesle merhabalaştıktan sonra eleştirilerini yağdırmaya başlamıştı.</p>

<p>“Merhaba Tonya, merhaba Saşenka. Bu yaptığınızın eşeklik olduğunu kabul edin. Herkes döndüğünü biliyor, bütün Moskova bunu konuşuyor ama siz en son bana söylüyorsunuz. Canınız cehenneme. Herhalde hak etmedim. Eee, nerede o, beklenen adam? Durun geçeyim. Hıh, merhaba! Bravo, bravo. Okudum. Hiçbir şey hatırlamıyorum ama dâhiceydi. Hemen anlaşılıyor. Merhaba Nikolay Nikolayeviç. Şimdi sana geleceğim Yura. Konuşacağım özel konular var, önemli şeyler. Merhaba gençler. Sen de mi buradasın Gogoçka? Ooo... Ördek ha, yemek ister misin ha?” gürültüyle son selamladığı Gromekoların yedi kuşak uzaktan akrabası Gogoçka’ydı. Şaşkın ve komik oluşu nedeniyle pişpirik, zayıf ve uzun boyundan dolayı da iskeletor derlerdi ona.</p>

<p>“Burada böyle oturmuş yiyip içiyorsunuz demek. Şimdi yetişirim size. Ah efendiler, ah hiçbir şey bilmiyorsunuz, olan bitenin farkında değilsiniz. Yeryüzünde neler neler oluyor! Ne işler yapılıyor? Çıkın da bir yerel mitinglerden birine katılın, gerçek toplantıya. Kitaplarda uydurulmuş işçi ve askerlerin olmadığı gerçeklerinin katıldığı toplantıya. Orada şöyle hafiften savaştan ve zaferle yazılmış sonundan söz edin bakalım. Sizin sonunuz olur bu! Şimdi bir bahriyeliyi dinledim. Yura, işitsen çıldırırdın. Öyle ateşli konuşuyordu ki! Çok güzel ifade etti!”</p>

<p>Şura’nın sözünü kestiler. Her kafadan ayrı bir ses çıkıyordu. Şura, Yuri Andreeviç’in yanına oturup ellerini tuttu. Diğerlerinin sesini bastırabilmek için ağzına bir boru dayamış gibi bağıra bağıra “Benimle bir mitinge gel Yura. Sana insanları göstereyim. Buna mecbursun, yapmalısın anlıyor musun? Antaios gibi, yere inip insanların arasına karışmalısın. Niye öyle yaptın gözlerini? Seni şaşırttım mı? Yoksa benim eski tüfeklerden olduğumu bilmiyor musun Yuroçka? Artık gözaltına alınmayı, barikatlarda çarpışmayı da biliyorum. Elbette ya! Ne sanıyordun? Elbette, biz halkı tanımıyoruz! Ben şimdi onların yanından, ta içlerinden geliyorum. Onlar için bir kütüphane kurmaya çalışıyorum.”</p>

<p>Bu arada yemeği ve içmeyi sürdürdüğünden çakırkeyif olmuştu. Yuri Jivago’nunsa kafası uğulduyordu. Nasıl olup da Şura’yla odanın ayrı köşelerine geçtiklerinin farkında değildi. Birden kalktı ve kendinden hiç beklemediği bir şekilde konuşmaya başladı. Sessizliği sağlaması biraz zaman aldı.</p>

<p>“Arkadaşlar, söylemek istediğim... Mişa! Gogoçka!.. Tonya dinlemeleri için ne yapmalıyım? Arkadaşlar iki kelime etmeme izin verin. Duyulmamış, görülmemiş olaylar kapıda. Henüz geç olmadan bir dileğimi söylemek istiyorum size. Olaylar patlak verdiğinde, Tanrı’nın izniyle, birbirimizi ve gerçek benliğimizi kaybetmeyelim. Henüz bitirmedim Gogoçka, bitince bağırırsın ‘yaşa’ diye. Köşelerde konuşmayı bırakın da dikkatle dinleyin beni.</p>

<p>Savaşın bu üçüncü yılında halk artık er ya da geç cephe ile cephe gerisi arasında bir fark kalmayacağına inanıyor. Bu kan gölü eninde sonunda herkesi içine alacak, hiçbir şeye bulaşmadan yaşayanlar, keyiflerini bozmayanlar da kanla boğulacak. İşte bu sel devrimdir.</p>

<p>Biz savaştayken yaşamın, kişisel olan her şeyin bittiği izlenimine kapılmıştık. Devrim süreci yaşanırken siz de böyle düşüneceksiniz. Yeryüzünde ölmek ve öldürmek dışında, bir daha başka hiçbir şey olmayacakmış gibi gelecek. Bu yaşadıklarımızın tarihinin yazılacağı günleri görebilirsek geçen yüzyılda yaşanan acılardan daha fazlasının bu son beş ya da on yılda yaşanmış olduğunu anlayacağız.</p>

<p>Halk kendiliğinden mi birlik olup ayaklanacak, yoksa onun adına başkaları mı bu işi üstlenecek bilmiyorum. Bu kadar büyük ölçekli olayların dramatik esasa ihtiyacı yoktur. Ben bu haliyle buna inanıyorum. Aile içinde çıkan tartışmaların kendi dinamiği olur ve insanlar birbirlerinin saçını çekip tabak çanağı kırdıktan sonra akıllarına, tartışmaya ilk kimin başladığı gelmez. Gerçeğin de tıpkı evrenin tamamı gibi, ulvi bir başlangıcı yoktur. Herhangi bir nedeni olmadan, sanki hep varmışçasına ya da gökten inivermişçesine bir anda beliriverir karşınızda.</p>

<p>Dünyanın kuruluşundan bu yana ilk sosyalist devletin Rusya olmasının ülkemizin kaderinde olduğuna inanıyorum. Bu gerçekleştiğinde bir süre köreleceğiz ve sonra kendimize geldiğimizde yitirdiğimiz hafızamıza bir daha geri dönemeyeceğiz. Geçmişimizin bir kısmını unutacağız ve bunun nedenini aramayacağız. Yeni düzen ufuktaki ormanlar ya da başımızın üstündeki bulutlar gibi alışkanlıkla sarıp sarmalayacak gibi. Başka da bir şey olmayacak.”</p>

<p>Yuri Andreeviç bir şeyler daha söyledi. Konuşurken tamamen ayılmıştı. Ancak başta olduğu gibi etraftakilerin konuşmalarını tam işitemediğinden gereken yanıtları veremiyordu. Konukların onu sevgiyle dinlediklerini anlamıştı ama kendisini de etkisine alan hüznün ağırlığından kimseyi kurtaramıyordu.</p>

<p>Sonunda “Teşekkürler, teşekkürler” dedi. “Duygularınızı anlıyorum. Bunu hak edecek bir şey yapmadım. Sevgi göstermek için aceleci olmamak gerek. Sonra daha fazla sevmek zorunda kalmaktan korkmalı insan.”</p>

<p>Keskin zekâsından etkilenen konuklar gülerek alkışladılar Yuri’yi. O ise, iyiliğe olan açlığına ve mutlu olma isteğine karşın, gelecekte kendini bekleyen sahipsizliğin bilincine varmasıyla ruhunu saran kederden ne yapacağını şaşırmıştı.</p>

<p>Konuklar dağılmaya başlamışlardı. Yorgunluktan hepsinin gözleri kapanıyordu. Esnemekten çeneleri ayrılıyor, bu halleriyle suratları ata benziyordu.</p>

<p>Vedalaşırlarken perdeyi açıp camı araladılar. Aydınlanmakta olan gökyüzünün rengi sarıya çalıyordu. Islak gökyüzü kirli, toprak rengi bulutlarla kaplıydı.</p>

<p>“Biz burada laflarken sağanak varmış herhalde” dedi içlerinden biri. “Buraya gelirken yolda yağmura yakalanmıştım zaten. Koşa koşa zor gelmiştim” diyerek onayladı Şura.</p>

<p>Boş ve hâlâ karanlık sokakta ağaçlardan damlayan yağmur damlalarının sesiyle ıslak serçelerin inatçı cıvıltıları birbirine karışıyordu. Sanki bütün gökyüzünü boydan boya yararmışçasına bir şimşek çaktı ve bir anda sessizlik oldu. Ardından sonbaharda toplanan patateslerin yığınlardan dökülürken çıkan sese benzeyen dört gümbürtü duyuldu.</p>

<p>Gök gürültüsü, toz ve tütün kokan odanın havasını temizledi.</p>

<p>Bir anda elektrik elementleri gibi var olmanın temel öğeleri: Hava ve su, mutlu olma arzusu, yer ve gök hissedilir oldu. Yavaş yavaş uzaklaşan misafirlerin sesi azaldı.</p>

<p>“Çok geç olmuş” dedi Yuri Andreeviç Tonya’ya. “Gidip yatalım. Bu dünyada yalnızca seni ve babanı seviyorum.”</p>

<p class="orta">5</p>

<p class="n">Ağustos bitmiş, neredeyse Eylül’ün de sonu geliyordu. Kaçınılmaz olaylar yaklaşmaktaydı.</p>

<p>Kış kapıdaydı, günlük hayattaysa gelecek günlerin beklenen ayaz gibi insanları donduracağı dilden dile yayılıyordu.</p>

<p>Soğuk günler için hazırlık yapmak gerekiyordu. Yiyecek ve yakacak odun bulunmalıydı. İçinde bulunulan koşullar kavramları da etkilemişti. Yiyecek, günlük tüketim malzemesine, odun ise yakacak sorununa eşdeğer olmuştu. Şehirdeki insanların hali, bir anda tanımsız bir şey yanlarında belirmiş çocuklar gibi, çaresizdi. Bu bilinmeyen şey yoluna çıkan bütün alışkanlıkları altüst ediyor, kendi de şehrin çocukları arasından gelmesine, şehir bilinciyle yetişmiş olmasına rağmen her şeyi yok ediyordu.</p>

<p>Herkes birbirini aldatır, yalan söyler olmuştu. Zaten kötü ve sıkıcı olan yaşam iyice berbat bir hal almış, kolu kanadı kırılmış bir halde eski alışkanlıklarına kavuşmak için çırpınıyordu. Yuri yaşamı yalın haliyle değerlendiriyor, ortaya koyduğu zorunlulukları anlıyordu. Kendini ve çevresindekilerini mahkûm olarak kabul ediyordu. İşkence çekecekler ve belki de ölüm cezası alacaklardı.</p>

<p>Kalan sayılı günleri gözlerinin önünde canlanıyordu.</p>

<p>Eğer günlük yaşamın ufak tefek işleriyle uğraşmasa, rutin işlere kafa yormasa Yuri çıldırabilirdi. Karısı ve oğlu, para kazanma zorunluluğu, temel ihtiyaçlar, her şeyi oluruna bırakıp günlük hay huy içinde işe gitmek, çalışmak, hastalarını ziyaret kurtarıcısı olmuştu.</p>

<p>Büyücü bir dev olan geleceğin önünde kendini cüce gibi hissediyor, ondan korkuyordu. Oysa onu sevmiş gizliden gizliye onunla gururlanmıştı. Ama son kez vedalaşmak için bu talihsiz, bu esin kaynağı Rus kentine; gökyüzüne, ağaçlara, sokaktaki insanlara bakmış ve her şeyin daha iyi olması için kendini bu mutsuz kent uğruna fedaya hazır olduğunu düşünmüştü. Ama elinden bir şey gelmemişti.</p>

<p>O gökyüzünü ve gelip geçenleri daha çok Arbat’ı geçip Mostovaya Sokağı’nın ortalarına geldiğinde, Starokonyuşennaya Sokağı’nın köşesindeki Rus Doktorlar Birliği Eczanesi’nin orada görüyordu.</p>

<p>Eskiden çalıştığı hastanedeki işine geri dönmüştü. Hastanenin bağlı olduğu Kutsal Haç Derneği çoktan kapatılmıştı. Ama henüz hastanenin adını değiştirmemişlerdi. Orada da çoktan hizipleşme başlamıştı. Doktorun hoşlanmadığı ılımlılar ve kalın kafalılar onun tehlikeli olduğunu düşünüyorlardı. Aşırı siyasi olanlar içinse yeteri kadar kızıl değildi. Ne o grubun, ne diğerinin içinde sayılıyor, bir kıyıdan uzaklaşmışken diğerine yanaşamıyordu.</p>

<p>Hastanede asıl ilgilenmesi gereken işler dışında, başhekim istatistik verilerini kontrol etme görevini de ona vermişti. Bu iş için doldurmadığı anket, bakmadığı soru, hazırlamadığı form kalmamıştı!</p>

<p>Ölüm oranları, hastalanma yüzdeleri, çalışanların malvarlıkları, vatandaşlık bilinçleri ve seçimlere katılma durumları, karşılanmamış yakacak, tıbbi alet edavat, ilaç ihtiyaçları gibi konuların hepsi Merkez İstatistik Komitesi’ni ilgilendiriyor, bunların yanıtını bilmek istiyordu.</p>

<p>Yuri bu işleri doktorların çalışma odasında camın önünde duran eski masasında yapıyordu. Değişik boyutlardaki çizgili kâğıtlar önünde duruyor, farklı biçimlerde anketler masanın köşesinde yığılmış bekliyordu. Bazen bu işlere ara verdiğinde, kişisel tıbbi notlarından başka, üzerinde çalıştığı ve <i>Oyun</i> adını verdiği kitabı için bir şeyler yazıyordu. Yaşadıkları günlere ait izlenimlerini, içinden geldiği gibi kimi zaman düzyazı, kimi zaman şiir tarzında, kaleme aldığı kederli bir günlüktü. Yazdıklarının özünde, insanların neredeyse yarısının kendileri olmaktan çıkıp neye dönüştüklerinin belli olmadığı vardı.</p>

<p>Doktor odası beyaz badanalı, pencereleri güneş alan aydınlık bir mekândı. Uspenie Yortusu’nun olduğu günlerde, insanı ürperten ilk sabah ayazlarında büyükbaştankaraların ve saksağanların koruların rengârenk derinliklerine doğru uçtuğu ilk ayazların aksine altın sonbaharın parlak krem rengi odanın içine dolmuştu.</p>

<p>Yerkürede var olan her şey daha net olarak duyulup görülür olmuştu. Mesafeler havada asılı kalmış bir ses yankısını parça parça ve net olarak iletiyordu. Yaşamın içinden yıllar sonrasına, geleceğe doğru bir aydınlanma olmuştu sanki. Bu saydamlık böylesine anlık olmasaydı ve kısa sonbahar gününün erken çöken karanlığından hemen önce ortaya çıkmasaydı farkına varmak mümkün olmazdı.</p>

<p>İşte böylesine bir ışık huzmesi doldurmuştu doktor odasını. Erken batan güz güneşinin sulu olgun ak elma gibi saydam ve parlak ışığıydı bu. Doktor masasında oturuyordu, kalemini mürekkep hokkasına batıra batıra dalgın dalgın yazıyordu. Odanın geniş penceresinin önünden bir grup kuş sakince uçuşurken, sessiz gölgeleri doktorun hareket eden elinin üstüne vurdu. Ve o anda, kâğıt dolu masayla birlikte odanın yer ve duvarları da sessizce ortadan kayboldu.</p>

<p>O sırada içeri giren bir deri bir kemik kalmış laborant “Akçaağaç ölüyor” dedi. “Yağmurun altında kaldı, rüzgâra bana mısın demedi. Üstesinden geldi. Ama şimdi bir sabah ayazı işini bitirdi!”</p>

<p>Doktor başını kaldırdı. Camın önünde bir o yana, bir bu yana uçuşan kuşların aslında akçaağacın dallarından kopup havada yüzer gibi salınarak turuncu renkli yıldızlarla kaynaştıktan sonra hastanenin çimenlerinin bir köşesine düşen parlak ateş rengi yapraklar olduğu ayrımına vardı.</p>

<p>“Pencereler macunlandı mı?” diye sordu laborant.</p>

<p>“Henüz değil” dedi Yuri Andreeviç ve yazmaya devam etti.</p>

<p>“Niye ki? Zamanı geldi.”</p>

<p>Yuri Andreeviç yanıt vermedi. Yazmaya dalmıştı.</p>

<p>“Of, Tarasyuk’un olmaması çok kötü” diye devam etti laborant. “Çok becerikli bir adamdı. Çizmeleri onarır, bozuk saatleri tamir ederdi. Yapamayacağı iş yoktu. Her şey gelirdi elinden. Camları macunlama zamanı geldi. Kendimiz yapacağız herhalde.”</p>

<p>“Macun yok.”</p>

<p>“Siz hazırlayabilirsiniz. Bakın tarifini anlatayım” dedi laborant ve macun yağı ile tebeşir karışımından nasıl macun yapılacağını tarif etti. “Neyse” dedi. “Size engel olmayayım.”</p>

<p>Laborant diğer camın önüne gitti ve kendi aletleri, tüpleriyle uğraşmaya koyuldu. Hava kararmaya başlamıştı. Biraz sonra “Gözleriniz bozulacak” dedi. “Karanlık oldu. Odayı aydınlatmak için bir şeyimiz de yok. Eve gidelim.”</p>

<p>“Ben biraz daha çalışayım. Yirmi dakika kadar daha.”</p>

<p>“Karısı burada hastalara bakıcılık yapıyor.”</p>

<p>“Kimin?”</p>

<p>“Tarasyuk’un. ”</p>

<p>“Biliyorum.”</p>

<p>“Kendisinin nerede olduğuysa belli değil. Sağda solda dolanıp duruyormuş. Yazın iki kere ortalığa çıktı. Hastaneye de uğradı. Şimdi de köyün birindeymiş galiba. Orada kendine yeni bir hayat kuruyormuş. Trenlerde, meydanlarda gördüğünüz Bolşevik askerleri gibi. İşin sırrını bilmek ister misiniz? Örneğin Tarasyuk’la ilgili olarak. Dinleyin. Dedim ya adam her işin ustası. Yaptığı hiçbir iş kötü olmaz. Elini hangi işe atsa mucizeler yaratır. Savaşta da böyle olmuş. Savaşı bir zanaatmış gibi güzelce öğrenmiş.</p>

<p>Çok iyi bir nişancı olmuş. Siperdeyken de, hareket halindeyken de. Gözü, eli hep on numara! Aldığı bütün nişanları cesaretinden değil hep on ikiden vurduğu için vermişler. Varsın öyle olsun. Yaptığı her iş ihtirasa dönüşür bu adamda. Savaş da aynen öyle olmuş. Silahın güç sağladığını görünce iyice sarılmış ona. Kendisi bir güç merkezi olmak istemiş. Silahlı birinin sıradan birinden çok farklı olduğunu anlamış. Eski zamanlarda da eşkıyalar bu tip iyi nişancılardan çıkmamış mıydı? Kolaysa şimdi al elinden tüfeğini. Sonra birden bir çağrı yapılıyor sokaklarda. ‘Süngülerinizin yönünü çevirin’ diyorlar. O da çevirdi silahını. Alın size Marksizm.”</p>

<p>“Üstelik yaşamdan daha gerçek. Siz ne olacağını düşünüyordunuz ki?” </p>

<p>Laborant kendi tarafındaki camın önüne yöneldi. Tüplerini karıştırmaya başladı. Sonra “Nasıl sobacı işinizi gördü mü?” diye sordu.</p>

<p>“Evet, tavsiye ettiğiniz için teşekkür ederim. Oldukça ilginç bir adam. Neredeyse bir saat Hegel’den Croce’den konuştuk.”</p>

<p>“Elbette! Heidelberg Üniversitesinde doktora yapmış. Peki soba halloldu mu?”</p>

<p>“Onu hiç sormayın.”</p>

<p>“Tütüyor mu?”</p>

<p>“Felaket bir durum.”</p>

<p>“Boruları doğru takmadınız herhalde. Sobaya iyice sabitlemek gerekirdi, o doğrudan camdan çıkardı herhalde.”</p>

<p>“Kurduğu soba Hollanda malı ama gene de tütüyor.”</p>

<p>“Baca kanalını tam bulamadı demek ki, havalandırmadan bağladı. O da kapanınca tütüyordur. Ah, Tarasyuk’un olmaması çok kötü! Biraz sabırlı olun. Soba kurmak piyano çalmaya benzemez. İnceliklerini öğrenmek gerekir. Odun temin edebildiniz mi?”</p>

<p>“Nereden bulabiliriz ki?”</p>

<p>“Kilisenin bekçisini göndereyim size. Adam tam bir avlu hırsızı. Bahçe çitlerini yakacak olarak topluyor. Ancak uyarıyorum. Pazarlık edin. Çok para istiyor. Ya da böcek ilaççısı kadını göndereyim size.”</p>

<p>Bu arada, merdivenlerden vestiyere inmiş, paltolarını giyinip sokağa çıkmışlardı. “Böcek ilaççısı kadını niye göndereceksiniz ki? Evde böcek, tahtakurusu filan yok.”</p>

<p>“Böcek için değil. Ben size ne diyorum, siz ne anlıyorsunuz. Böcekle ilgisi yok, odun için. Kadın her şeyin ticaretini yapıyor. Ev, kütük ne bulursa yakacak olarak satmak üzere satın alıyor. Ciddi bir satıcı. Dikkat edin ayağınız bir yere takılmasın, çok karanlık. Doğduğumdan beri burada yaşıyorum. Eski günlerde bu mahallede gözüm kapalı dolaşabilirdim ben. Her taşını bilirdim. Şimdi bütün avluları talan ettiler. Gözüm açıkken bile, yabancı bir yerdeymişim gibi, hiçbir yeri tanıyamıyorum. Diğer yandan bilmediğimiz neler varmış avlu duvarlarının arkasında!</p>

<p>Çalıların kapladığı bahçelerin ortasındaki ampir stili evler, yuvarlak bahçe masaları, kırık dökük banklar ortaya çıktı hep. Geçenlerde üç yol ağzında, böyle terk edilmiş bir evin önünden geçiyordum. Bir baktım neredeyse yüz yaşında bir nine elindeki sopayla toprağı kazıyor. ‘Kolay gelsin, nine’ dedim. ‘Balık tutmaya gideceksin de, solucan mı topluyorsun?’ ‘Hayır’ dedi gayet ciddi bir edayla. ‘Mantar var mı diye bakıyorum’ diye de ekledi. Gerçekten de şehir ormana döndü. Etraf çürümüş yaprak ve mantar kokuyor.”</p>

<p>“Sözünü ettiğiniz yeri biliyorum. Srebrennaya ile Molçanovaya’nın arasında değil mi? Ne zaman oradan geçsem beklenmedik bir şeylerle karşılaşırım. Ya yirmi yıldır görmediğim biri karşıma çıkar ya da bir şey bulurum. Söylentilere göre köşede de soyguncular oluyormuş. Bu pek şaşırtıcı değil. Tam geçiş yeri. Pek çok noktadan Smolenski Meydanı’na açılıyor. Köşeye sıkıştırıp soyarlar, sonra hop, ara ki bulasın.”</p>

<p>“Sokak lambaları da çok az aydınlatıyor. Göz şişliklerine lamba denmesi boşa değil. Kolaylıkla da kırılıyor.”</p>

<p class="orta">6</p>

<p class="n">Gerçekten de doktor sözü edilen bu yerde imkânsız gibi görünen pek çok olay yaşamıştı. Ekim’deki çarpışmalar başlamadan önce sonbaharın sona ermekte olduğu karanlık ve soğuk bir akşam vakti, tam o köşeden geçerken ayağı bir şeye takılmıştı. Bu, kaldırımın kenarında baygın yatan birisiydi.</p>

<p>Adam elleri iki yana açık, kafası bir taşa dayalı yatıyordu. Ayakları Mostovaya Sokağı’na doğru uzanmıştı. Doktorun onu ayıltmak için yüksek sesle sorduğu sorulara anlaşılmaz bir şeyler mırıldanarak yanıt verdi ve tekrar bayıldı. Kanlar içindeki kafası yarılmıştı. Doktor alelacele yaptığı bir kontrolle kafatasında kırık olmadığını anladı. Baygın adamın soyguncuların kurbanı olduğuna hiç şüphe yoktu. İki üç kere “Çantam, çantam” diye fısıldadı adam.</p>

<p>Yuri yakınlardaki Arbat eczanesinden telefon ederek hastanenin hizmetinde olan yaşlı arabacının bulundukları yere gelmesini istedi ve meçhul adamı hastaneye götürdü. Sonradan yaralının ünlü bir siyasetçi olduğu anlaşıldı. Doktor, tedavisiyle bizzat ilgilendi. Siyasetçi, uzun yıllar doktoru kurtarıcısı olarak kabul etti ve bu adam, herkesin birbirinden şüphe ettiği zor dönemde başı ne zaman sıkışsa Yuri’ye yardım etti.</p>

<p class="orta">7</p>

<p class="n">Günlerden pazardı. Doktorun boş günüydü, işe gitmesi gerekmiyordu. Tonya’nın tasarladığı gibi, üst kattaki üç odaya yerleşmişlerdi.</p>

<p>Rüzgârın alçak kar bulutlarının altından soğuk soğuk estiği, karanlık, iç karartıcı bir gündü. Sabahtan yaktıkları soba tütmeye başlamıştı. Soba yakmaktan hiç anlamayan Tonya bu işi Nuşa’ya vermişti ve hiç sesini çıkarmadan ıslak odunlarla mücadele eden kıza, sürekli işe yaramaz öğütler veriyor, gereksiz şeyler söylüyordu.</p>

<p>Durumu gören ve yapılması gerekeni bilen doktor, olaya karışmayı denediyse de karışı usulca onu omzundan tuttu ve odadan çıkardı: “Sen kendi işine baksana. Zaten işler sarpa sarmış bir de sen çıkma başımıza, ne kadar seviyorsun ortalığı karıştırmayı. Senin dediklerin yangına körükle gitmekten başka bir şey değil.”</p>

<p>“Körük ha, gayet iyi olur Tonyacığım! Sobayı anında yakarız. Ne yazık ki körük ve ateş yok ortada.”</p>

<p>“Laf ebeliği yapmanın sırası değil. Bazen hiç yeri olmuyor, biliyorsun değil mi?”</p>

<p>Sobanın yakılamaması pazar planlarını altüst ediyordu. Herkes karanlık çökene kadar işlerini halledip akşamı rahat geçirmeyi tasarlamıştı. Oysa şimdi yemek gecikecek, sıcak suyla başını yıkamak isteyenler ertelemek zorunda kalacak ve daha pek çok plan sarpa saracaktı.</p>

<p>Çok geçmeden soba öyle bir tütmeye başladı ki nefes almanın olanağı yoktu. Dışardaki güçlü rüzgâr bütün dumanı odaya geri dolduruyordu. Masallarda anlatıldığı gibi kara bir duman bulutu kaplamıştı içeriyi.</p>

<p>Yuri sonunda odadakileri dışarı çıkarıp camı açtı. Sobadan bir miktar odunu geri boşalttı. Kalanların arasına çıra ve ince tahta parçaları koydu. Açık pencereden temiz hava dolmuştu odaya. Perde yukarıya doğru havalandı. Yazı masasındaki kâğıtların bazıları uçuştu. Rüzgârın etkisiyle içerden bir kapının hızla çarptığı duyuldu. Her köşede varlığını hissettiren rüzgâr, kedinin fareyi kovalaması gibi içerde kalan dumanı önüne katmış sürüklüyordu.</p>

<p>Isınan odunlar ateş alıp çıtırdamaya başladı. Bir süre sonra soba alev alev yanmaya başlamıştı. Sobanın solgun renkli demir yüzeyinde kırmızı halkalar beliriyordu. Duman iyice azalmıştı. Kısa bir süre sonra tamamen yok oldu. Odanın havası temizlenmişti artık. Yuri’nin, laborantın tarifine göre birkaç gün önce macunladığı pencerelerde buğulanan camlar sanki ağlamaya başlamıştı. Macunun ılık, yağlı kokusu hissedildi. Sobanın yanında kuruyan çam kütüklerinden ise ıtırlı ağaç kabuğu kokusu yayılıyordu. Taze sonbaharın nemli, esans dolu parfümüydü bu.</p>

<p>Tam o sırada, tıpkı camdan giren rüzgâr gibi Nikolay Dayı girdi odaya. “Sokakta çarpışmalar oluyor. Geçici hükümet yanlısı harbiyelilerle Bolşevikleri destekleyen garnizon askerleri çarpışıyor. Her tarafta silahlar patlıyor, her yer birbirine girmiş. Size gelirken yolda iki kere çatışmanın ortasında kaldım. Biri Bolşaya Dmitrovka’nın orada, biri de Nikitskie Vorota’da. Anayolu kullanmanın imkânı yok, ara sokaklardan dolaşılıyor. Haydi, Yura, giyin de çıkalım. Bunu görmek lazım. Tarih yazılıyor. Bu hayatta ancak bir kez olur.”</p>

<p>Acele eden kendisi olmasına rağmen neredeyse iki saat konuştu, ardından yemeğe oturdular. Eve gitmek üzere toparlandığında, yanında gelmesi için doktoru ikna etmeye çalışırken Gordon’un gelişi onlara bir uyarı oldu. Aynı Nikolay Nikolayeviç gibi uçarak ve benzer haberlerle girmişti içeri Gordon.</p>

<p>Geçen sürede tansiyon iyice yükselmişti. Yeni gelişmeler vardı. Gordon, silahlı çatışmaların arttığını, hatta yoldan geçen bazı insanların serseri kurşunlarla vurulduğunu anlattı. Dediğine göre şehrin yolları kapanmıştı. Mucize eseri Yurilerin köşesine kadar gelmiş, ardından onların sokak da kapanmıştı.</p>

<p>Nikolay Nikolayeviç, Gordon’un söylediklerine tam olarak ihtimal vermedi. Dışarı çıkmaya karar verdiyse de eve geri dönmek zorunda kaldı. Dediğine göre sokağın bittiği yerde yol kapatılmıştı. Her tarafta mermiler vızıldıyor, saplandıkları duvarlardan, çatılardan parçalar koparıyordu. Sokaklarda hiçbir canlı görünmüyordu. Yollar tamamen kapatılmıştı.</p>

<p>O günlerde, biraz hasta olan Saşa’nın durumu kötülemişti. “Size yüz kez çocuğu sobaya yakın tutmayın dedim. Çocuğun fazla sıcakta durması, soğukta kalmasından on kat daha tehlikelidir” diye söyleniyordu Yuri Andreeviç. Saşa’nın boğazı ağrıyor, ateşi gittikçe daha fazla yükseliyordu. Midesi bulanıp öğürdükçe korkuyor, gene öğürecek diye huysuzlanıyordu. Babasının elindeki laringoskopu ittiriyor, boğazını muayene etmesine izin vermiyordu. Ağlamasını da kesmiyordu bir türlü.</p>

<p>Ne kadar çabalayıp ne diller döktülerse de ikna edemediler. Sonunda Saşa’nın esnediği bir anı fırsat bilen doktor, yıldırım gibi bir hamleyle oğlunun iyice açılmış ağzına kaşığı sokup dilini sabitledi ve şişmiş bademciklerine ve boğazının rengine iyice baktı. Gördüğü manzara hiç de hoşuna gitmedi.</p>

<p>Aradan biraz zaman geçtikten sonra gene benzer yöntemlere başvuran doktor, oğlunun boğazından örnek almayı başardı. Evde kayınpederine ait bir mikroskop vardı. Oldukça yetersiz koşullarda, zor da olsa örnekten kendisi bir şeyler anlamaya çalıştı. Neyse ki difteri değildi.</p>

<p>Ama hastalığının üçüncü gecesinde bademcikleri tamamen iltihaplanmıştı. Alev alev yanıyor, güçlükle soluk alıp veriyordu. Yuri hasta oğluna bakmakta zorluk çekiyor, onun acı çekmesinden ıstırap duyuyordu. Tonya oğlunun ölmekte olduğunu düşünüyordu. Kucaklarına aldıkları Saşa’yla odanın içinde dolanıyorlardı. O zaman biraz daha rahatlıyordu Saşa.</p>

<p>Saşa için süt, maden suyu ya da soda gibi içebileceği bir şeyler bulmak gerekiyordu. Sokak çatışmalarının en ateşli günleriydi. Silah sesleri bir an bile durmuyordu. Şehrin hiçbir yaşam belirtisi olmayan bölgelerine hayatını tehlikeye atarak gitmeye bir tek Yuri Andreeviç cesaret edebilirdi. Çarpışmaların nasıl sonuçlandığını bilmiyorlardı.</p>

<p>Oysa durum artık netleşiyordu. Her yerde işçilerin üstünlüğü sağladığından söz edilmekteydi. Bazı harbiyeli gruplar, yer yer çarpışmaya devam etseler de kendi içlerinde parçalanmışlar ve komutanlarıyla bağlantıyı koparmışlardı.</p>

<p>Svintsev Bölgesi, Dorogomilova tarafından dönen askerlerin denetimine geçmişti. Almanlarla savaştan gelen askerler, genç işçilerle birlikte sokakta kazdıkları siperlerde oturuyor, artık tanış oldukları camlardan, sokak kapılarından onlara laf atan mahalle sakinleriyle şakalaşıp sohbet ediyorlardı.</p>

<p>Şehrin bu bölgesinde trafik hareketlenmeye başlamıştı.</p>

<p>Olaylar nedeniyle son üç gün Jivagolarda mahsur kalan Gordon ve Nikolay Nikolayeviç artık evlerine dönebileceklerdi. Saşa’nın hastalığına denk gelen bu zor dönemde onların varlığından mutlu olan Yuri ve Tonya, bu nedenle konukların evin düzenini bozmalarına aldırmamışlardı. Her iki konuk da ev sahiplerinin misafirperverliğine minnettarlıklarını, onları sohbetleriyle oyalamakla göstermek istemişlerdi. Üç gün boyunca süregelen boş konuşmalardan yorulan Yuri, sonunda gitmelerine sevinmişti.</p>

<p class="orta">8</p>

<p class="n">Nikolay Dayı ile Gordon’un sağ salim evlerine vardıklarının haberini aldılar. Ancak bununla birlikte, şehirdeki durumun tamamen sakinleşmemiş olduğunu da öğrendiler. Değişik bölgelerde çatışmalar devam ediyordu. Öyle ki bazı caddelerden geçmenin hâlâ imkânı yoktu. Bu nedenle doktor artık özlediği işine gidemiyor, çekmecesindeki Oyun’una ve anı defterine kavuşamıyordu bir türlü.</p>

<p>Sadece bazı arka mahallelerde insanlar sabahları dışarı çıkabiliyor, evlerinden pek uzaklaşmadan ekmek bulmaya çalışıyorlardı. Yolda süt almış birileriyle karşılaşırlarsa, durdurup nereden bulduğunu soruyorlardı. Bazen insanları evlerinde kalmaya zorlayan silah sesleri şehre hâkim oluyordu. O zaman herkes taraflar arasında görüşmelerin yapıldığını tahmin ediyor, masadaki başarıya göre silah seslerinin artıp artmayacağının belli olacağını düşünüyordu.</p>

<p>Eski takvime göre Ekim ayının sonlarında bir gün, akşam saat on sularında Yuri Andreeviç hızlı adımlarla yürüyor, çok da gerekli olmayan bir nedenle yakınlarda oturan iş arkadaşlarından birine gidiyordu. Normalde oldukça hareketli olan sokakta, şimdi kimseler yoktu. Hemen hemen hiç kimseyle karşılaşmadı yolda.</p>

<p>Yuri Andreeviç aynı hızla ilerliyordu. Mevsimin ilk karı yağmaya başlamıştı. Kara eşlik eden rüzgâr gittikçe hızlanıyordu, Yuri Andreeviç’in gözünün önünde neredeyse kar fırtınasına dönüşmüştü.</p>

<p>Yuri Andreeviç bir sokaktan diğerine dönmekten ne kadar yürüdüğünü karıştırmıştı. Bu arada kar yağışı iyiden iyiye hızlanmış, iri taneler, açık tarlalarda çığlık atarak topraktan havalanan ama kentin çıkmaz, dar sokaklarında ancak kaybolmuşçasına varlık gösteren fırtına ile oynaşmaya başlamıştı.</p>

<p>Gerek manevi gerek fiziksel yaşamda, gerek uzak gerek yakın uzamda, gerek yerde gerek gökte olan biten de aynıydı. Bir yerlerde, bölük pörçük alanlarda, bastırılmış direnişin son silah atışları yapılıyordu. Ufukta kara kara kütleler yükseliyor, sönmekte olan yangınların solgun ateşleri görülüyordu.</p>

<p>Bir yol ağzında “Yazıyor, son haberler, yazıyor!” diye bağıran küçük bir oğlan çocuğu çıktı karşısına. Koşar adım giden çocuğun kolunun altında baskıdan yeni çıkmış bir tomar gazete vardı. Birini satın alan Yuri “Üstü kalsın” dedi çocuğa. Çocuk tomarın içinden güçlükle çıkardığı daha kurumamış gazeteyi doktorun eline tutuşturup rüzgârın içinden çıktığı aynı hızla gözden kayboldu.</p>

<p>Doktor iki adım ötesindeki sokak lambasına yöneldi. Gazetede yazanları, okumayı ertelemeden, bir an önce öğrenmek istiyordu. Ekspres baskı, arkası boş tek sayfadan oluşuyordu. Petersburg’daki hükümet, Halk Komiserliği Sovyeti’nin kurulduğunu bildiriyor, bundan böyle Rusya’da Sovyet yönetimi önderliğinde Proleter diktatörlüğün hüküm süreceğini ve bunun işleyiş şeklini açıklıyordu.</p>

<p>Ayrıca yeni yönetimin ilk kararnameleri ve çeşitli konularda telgraf metinleri basılmıştı gazetede.</p>

<p>Şiddetli rüzgâr, yazıların üstünü kapayan iri kar tanelerini doktorun gözüne sokuyor, yazıların üstünü kapıyordu. Yuri aldırış etmeden okumayı sürdürdü. Asırlar gibi süren, bu önemli dakikalar çok etkilemişti onu, kendine gelemiyordu.</p>

<p>Yazılanların tamamını okuyabileceği aydınlık ve kuytu bir yer bulabilmek için etrafına bakındı. O zaman gene kendi büyülü yerinde bulunduğunun farkına vardı. Serebryannaya Sokağı’nın köşesindeydi ve biraz ilerde beş katlı yüksek bir binanın aydınlık, oldukça geniş bir girişi olduğu görülüyordu. Elektrikle aydınlanan bir evdi.</p>

<p>Binaya giren Yuri, holde lambanın altında durdu ve gazeteyi okumaya devam etti. Üst kattan gelen ayak sesleri işitti. Biri sık sık duraklayarak merdivenlerden iniyordu. Sanki inip inmemeye karar veremiyor gibiydi. Gerçekten de inen kişi birden vazgeçip geri döndü ve hızla yukarı çıkmaya başladı. Ardından bir kapı açıldı ve kadın mı, erkek mi oldukları seslerinden anlaşılmayan iki kişinin anlaşılmaz bir şeyler konuşan sesleri duyuldu. Tekrar kapı sesi geldi, peşinden az önceki ayak sesleri, bu sefer oldukça kararlı bir şekilde merdivenleri inmeye başladı.</p>

<p>Yuri Andreeviç kendini tamamen okumaya kaptırmıştı. Başını kaldırıp da gelene bakmadı bile. Aceleci ayak sesleri aşağı kata gelince durdu. Bunun üzerine Yuri, okumaya ara verip merdivenlerden inen kişiye baktı.</p>

<p>On sekiz yaşlarında bir delikanlıydı. Üstünde Sibirya’da giydikleri tarzda tüylü kısmı dışarda, geyik derisi bir kaban vardı. Başına da aynı tarzda kürk şapka takmıştı. Esmer tenli, gözleri bir Kırgız’ınki gibi çekikti. Delikanlının aristokrat bir havası vardı. Belki telaşlı halinden, belki de gizemli inceliğinden dolayı böyle gelmişti Yuri’ye. Birbirinden farklı soyların karışımından olan insanların değişik bir halleri olduğuna inanırdı.</p>

<p>Delikanlı Yuri Andreeviç’i başkası sanmış, kafası karışmıştı. Şaşkın bir halde doktora bakıyor, kim olduğunu çıkartamadığından konuşup konuşmamaya karar veremiyordu. Bu durumu sonlandırmak isteyen Yuri, kurbanı karşısındaki avcı edasıyla baştan ayağa süzdüğü delikanlıya buz gibi bir bakış attı.</p>

<p>İyice denetimini kaybeden oğlan tek bir kelime etmeden çıkış kapısına yöneldi. Bir kez daha arkasına baktıktan sonra ağır kapıyı iterek açtı ve sokağa çıktı. Kapı arkasından gürültüyle kapandı.</p>

<p>Yaklaşık on dakika sonra da Yuri Andreeviç çıktı binadan. Delikanlı da, ziyaretine gittiği meslektaşı da çıkmıştı aklından. Tamamen okuduklarının etkisindeydi ve evine doğru yürümeye başladı. Yolda başka bir durum, içinde bulundukları ortamda çok önemli sayılan bir ayrıntıya yöneldi dikkati.</p>

<p>Eve oldukça yaklaştığı bir yerde, karanlıkta kaldırıma istif edilmiş koca bir yığın kalas gördü. Yolun köşesinde resmi bir bina vardı ve belli ki orası için şehir dışında bir yerde yıkılmış ahşap bir evin kalıntıları yakacak olarak getirilmişti. İçeriye sığmayan kısmı sokakta yığılı kalmıştı. Bu kıymetli mal, avluyla sokak arasını adımlayan silahlı bir nöbetçi tarafından korunuyordu.</p>

<p>Yuri Andreeviç bir an bile tereddüt etmeden uygun bir anı kollamaya başladı. Nöbetçi avluya yöneldiği anda kar da iri ve dolgun tanelerle yağmaya başlamıştı. Yuri sokak lambasının ışığının ulaşamadığı karanlık bir noktadan kalas yığınına yaklaşıp yavaşça, büyük bir kütüğü kendine doğru çekti. Güçlükle çıkartıp omuzuna aldı. Kendi yükü insana ağır gelmeyeceğinden artık ağırlığını hissetmiyordu bile. Bahçe duvarlarının karanlık köşelerinden yürüye yürüye sırtında kütükle eve vardı sonunda.</p>

<p>Hiç odunları kalmamış olduğundan bu çok iyi bir rastlantı olmuştu. Kütüğü kırdıklarında epeyce odun çıktı. Yuri Andreeviç sobanın karşısına çömelip oturdu ve getirdiği odunlarla sobayı tutuşturdu. Kapağın ardında gittikçe büyüyen alevleri seyrederek sessizce oturuyordu. Kayınpederi Aleksandr Aleksandroviç de sandalyesini sobaya yaklaştırdı. Biraz ısınmak istiyordu. Ceketinin yan cebine koyduğu gazeteyi çıkartan Yuri, kayınpederine uzattı ve “Gördünüz mü bunu? Okuyun bakın, hoşunuza gidecek” dedi.</p>

<p>İstifini hiç bozmadan sobanın ateşini küçük bir maşa ile karıştırıyor, bir yandan da kendi kendine söyleniyordu.</p>

<p>“Ne muhteşem bir operasyon! Güzelce kesip sanatsal bir hamleyle yaralı kısmı çıkarıyorsun! Kendine itaat edilmesine, önünde el pençe durulmasına alışmış adaletsizliği, basitçe, fazla lafa gereksinim duymadan mahkûm ediyorsun. Böyle korkusuzca sonuçlandırılmış olmasında milli yapımızın da özellikleri var. Eskiden beri bildiğimiz nitelikler bunlar. Puşkin’in koşulsuz ışık saçan aydınlığından, Tolstoy’un kanıtlara sadık kalışına kadar olan süreçte görüyoruz bunları.”</p>
<p>“Puşkin mi? Ne dedin sen? Dur biraz. Şimdi bitiyor. Aynı anda hem okuyup hem de seni dinleyemem” diyen Aleksandr Aleksandroviç, yanı başında konuşan damadının sözünü kesti.</p>

<p>“Asıl dâhice olan ne biliyor musunuz? Eğer herhangi birinden yeni bir dünya kurup yeni bir dönem başlatmasını isteselerdi, mutlaka öncelikli olarak kendine buna uygun bir yer gösterilmesine ihtiyaç duyardı. Sonra da yeni bir dönemi yapılandırmak için eski dönemin bitmesini bekler, yuvarlak sayılı bir tarihe denk gelsin, satır başı olsun, temiz bir sayfa açılsın isterdi.</p>

<p>Oysa şimdi yaşananlara bir bakın. Eşi benzeri görülmemiş, tarihsel bir mucize bu. Bütün gücüyle devam eden bir sıradanlığa onun gidişatına aldırmadan bir darbe indiriliveriyor. Bir başlangıç noktası yok, şehrin en yoğun olduğu saatlerde, bir iş günü, saatleri önceden düzenlenmeden yeni sefere konmuş bir tramvay gibi aynı. Dâhice olması buradan geliyor işte.”</p>

<p class="orta">9</p>

<p class="n">Kış tam bekledikleri gibi bastırdı. Aslında kendinden sonra gelecek iki kıştan daha az korkutucu olmasına rağmen karanlık, aç ve soğuktu. Alışkanlıklar kırılıyor, var olmanın temelleri yeniden yapılandırılıyordu. Herkes insanüstü bir gayretle kaygan yaşama tutunmaya çalışıyordu.</p>

<p>Her biri diğerinden daha şiddetli üç kış yaşadılar. 1917’den 1918’e geçerken yaşananlar ise sanki o zaman değil de daha sonraları olmuş gibiydi. Birbirini izleyen bu üç kışı birbirinden ayırmak mümkün değildi.</p>

<p>Eski yaşam ile yeni düzen henüz uyum sağlayamamıştı. Aralarında gözle görülür bir düşmanlık yoktu, ancak ertesi yıl iç savaş çıktığında bütün bağları koptu. Farklı kamplarda birbirlerine karşı olan ve kaynaşmalarına olanak kalmayan iki grup oldular.</p>

<p>Mahalle yönetimleri, organizasyonlar, işyerleri, sosyal kurumlar başta olmak üzere her yerde seçimler yapılıyordu. Eski yöneticiler değiştiriliyordu. Yerlerine yeni komiserler atanıyordu. Bunlar geniş yetki sahibi, iradeleri güçlü, siyah meşin ceket giyen, korkutup sindirme amacıyla silah taşıyan, arada sırada tıraş olan ve az uyuyan insanlardı.</p>

<p>Bu adamlar, küçük ölçekli devlet tahvillerini ellerinde bulunduran sıradan dalkavukların oluşturduğu burjuva sınıfının ortaya nasıl çıktığını iyi biliyorlardı ve hiç acımadan, karşılarındaki ele geçirdikleri sanki bir yankesiciymiş gibi, Mephisto tarzı ironik bir tebessümle onlarla konuşuyorlardı.</p>

<p>Programın yönlendirdiği gibi, herkese patronluk taslıyor, her kurum diğerinin peşi sıra Bolşevikleştiriliyordu.</p>

<p>Yuri’nin çalıştığı Kutsal Haç Hastanesi artık 2 No’lu Bölge Hastanesi olarak anılıyordu. Orada da bir dolu değişiklik olmuştu. Pek çok insan işten çıkarılmış, bir kısmı da orada çalışmayı elverişsiz bularak kendileri ayrılmıştı. Bunlar ağızları iyi laf yapan, üst tabaka tarafından şımartılmış, geçerli alanlarda uzmanlaşmış iyi para kazanan doktorlardı. Kendi çıkarları doğrultusunda verdikleri istifa kararlarını, vatandaşlık ilkeleri çerçevesinde, dürüstçe açıklayamadıklarından, hastanede kalanları, neredeyse onları boykot edecek kadar aşağılamaya başlamışlardı. Hastanedeki işine devam edenlerden biri de Jivago’ydu ve bu aşağılamalardan nasibini alıyordu.</p>

<p>Akşamları karı koca arasında şu tür konuşmalar oluyordu: “Çarşamba günü Doktorlar Birliği’nde donmuş patates verilecek unutma. İki torba. İşten saat tam kaçta çıkabileceğimi öğreneyim de sana yardıma geleyim. İkimiz kızakla getirebiliriz ancak.”</p>

<p>“Tamam. Hallederiz Yuracığım. Sen yatsana artık. Geç oldu. Nasıl olsa işlerin hepsini bitiremezsin. Dinlenmen lazım.”</p>

<p>“Çok ciddi bir salgın var. Genel zayıflık insanların vücut direncini kırıyor. Sen ve baban için endişeleniyorum. Bir şekilde tedbir almamız lazım. Bunu nasıl yaparız bilmiyorum. Gereği gibi korunmuyoruz. Dikkatli olmak gerek. Dinliyor musun? Uyudun mu?”</p>

<p>“Hayır.”</p>

<p>“Kendim için endişelenmiyorum. Gücüm kuvvetim yerinde. Ama gene de olur da başıma gelir de hastalığa yakalanırsam sakın aptallık etme, kendini kaybetme ve sakın evde tutma beni. Hemen hastaneye git.”</p>

<p>“Neler    söylüyorsun    Yura! Tanrı    korusun.    Neden kötü kötü konuşuyorsun?”</p>

<p>“Şunu sakın unutma, artık çevremizde ne dürüst bir insan ne de arkadaşımız kaldı. Eğer bir şey olacak olursa sadece Piçujkin’e gidebilirsin. Tabii o sağlam kaldıysa. Uyuyor musun?”</p>

<p>“Hayır.”</p>

<p>“Hepsi para uğruna çekip gittiler. Şimdi de kalkmış vatandaşlık duygularından, ilkelerden söz ediyorlar. Karşılaştığımızda tokalaşmayacaklar neredeyse. Kaşlarını çata çata ‘Onlara mı hizmet ediyorsunuz?’ diyorlar. ‘Evet, onlara hizmet ediyorum. Yoksun kaldığımız şeyler nedeniyle insanların kusura bakmamalarını rica ediyorum ve bizleri bunlardan mahrum eden insanlara saygı duyuyorum’ diyorum.”</p>

<p class="orta">10</p>

<p class="n">Uzunca bir süre halkın çoğunluğunun yemeği sade suda kaynatılan darı çorbası ile ringa balığı kafasından yapılan çorbaydı. Kafası çorbada kullanılan balığın kalan kısmı kızartılıyor bu da asıl yemek oluyordu. Öğütülmemiş çavdar ve buğday, temel besin kaynağıydı. Bunlardan lapa yapıp yiyorlardı.</p>

<p>Tonya tanıdığı bir profesör hanımdan sobada ekmek pişirmeyi öğrendi. Niyeti bunların bir kısmını satarak kazandığı parayla, eski yıllarda olduğu gibi, mutfaktaki asıl ocağı yakabilecek odun almaktı. Böylelikle yakmak için çile çektikleri, ha bire tüten ve doğru düzgün ısıtmayan sobadan kurtulabileceklerdi.</p>

<p>Ekmek pişirmede oldukça başarılı oldu, ancak satış işi iyi gitmiyordu. Eski sobayı devreye sokma planları suya düşünce yine tüten sobaya dönüldü. Jivagolar gittikçe yoksullaşıyordu.</p>

<p>Bir sabah Yuri gene her zamanki gibi işe gitmişti. Evde ancak iki odun parçası kalmıştı. Tonya paltosuna sarındı. Palto artık o kadar eskimişti ki çok soğuk olmayan günlerde bile ısıtmıyordu. Tonya “arama-tarama” için dışarı çıkmaya karar verdi.</p>

<p>Yarım saat kadar, çevre köylerden adamların patates ve sebze türü şeyler getirdikleri yakın sokaklarda dolaştı. Satış yapmalarına izin verilmediğinden belli bir yerde duramayan köylülerin izini sürmek gerekiyordu. Bir süre sonra Tonya aradığını bulmuştu. Yapılı, köylü gömleği giymiş genç bir adam Tonya’nın yanında yürüyor, bir yandan da bir kızağı, sanki oyuncakmış gibi kolayca çekiyordu. Gromekoların avlusuna kadar özenle getirdi.</p>

<p>Kızakta hasır örtünün altında duranın akağaç kütüğü olduğu anlaşıldı. Geçen yüzyıla ait fotoğraflarda görülen konaklardaki eski moda mobilyaların iskeleti kadar inceydi. Tonya bu malın gerçek bedelini biliyordu, bu yakacak olarak kullanılacak akağaç odunu filan değil kötü kalite yeni kesilmiş bir kerestelikti Başka seçeneği olmadığından sesini çıkarmadı.</p>

<p>Genç köylü, dört beş seferde yukarı taşıdı getirdiklerini. Malının karşılığı olarak da, genç karısına hediye götürmek üzere, aşağı katta duran Tonya’nın küçük camlı dolabını alıp kızağının üstüne yerleştirdi. Bir dahaki sefere patates getireceğini söyledi, karşılığında kapının girişinde duran piyanoyu istiyordu.</p>

<p>Yuri işten döndüğünde karısının alışverişi üzerine bir yorumda bulunmadı. Tonya’nın odunlara karşılık verdiği dolabı parçalayıp yaksalar daha kârlı çıkacakları belliydi ama buna elleri varmazdı.</p>

<p>“Masadaki notu gördün mü?” diye sordu Tonya.</p>

<p>“Başhekimden gelen mi? Söylediler bana, biliyorum. Bir hastaya çağırıyorlar. Gideceğim bu akşam. Biraz dinleneyim, çıkarım. Epey uzakta. Triumfalnie Vorota’nın orası. Adres var bende.”</p>

<p>“Garip bir ücret önermişler. Gördün mü? Oku bak. Bir şişe Alman konyağı ya da bir çift kadın çorabı. İnsanları neyle tavlayacaklarını biliyorlar. Kim bunlar acaba? Tuhaf bir tarzda yazılmış, günümüz koşullarından hiç haberleri yokmuş gibi. Yeni zenginlerdenler herhalde.”</p>

<p>“Taşeronmuş galiba.”</p>

<p>Yeni düzende devlet bireysel olarak ticaretle uğraşılmasını yasaklamıştı. Ancak bir süreliğine çeşitli mal ihtiyacını karşılayabilmek için, önceki dönemde küçük işletme kabul edilen ve ticaretle uğraşan imtiyazlı işletmeler ile temsilciliklerin faaliyetlerine izin vermişti. Bunlara taşeron deniyordu. Eskiden büyük çaplı iş yapan firmaların yöneticileri bu taşeronların arasında yoktu. Onlar aldıkları darbeden sonra toparlanamamışlardı. Bu yeni kategoriyi oluşturanlar savaş ve devrim günlerinin derinliklerinden ortaya çıkan, bu konuda bir geçmişi olmayan kimselerdi.</p>

<p>Şekerli su katılmış sütünü içen Yuri, hastaya gitmek üzere yola çıktı. Kaldırım ve yollar kalın kar tabakasıyla kaplıydı. Sıra sıra evlerle yollar karla birbirine bağlanmıştı. Bazı yerlerde karın yüksekliği evlerin giriş katındaki pencereleri örtecek yüksekliğe ulaşmıştı. Bütün bu açıklıkta, sadece yarı canlı halde sessizce hareket eden birkaç gölge görünüyordu. Bunlar da bulabildikleri malları kucaklarında ya da çektikleri kızaklarda götürmeye çalışıyorlardı. Ortalıkta hiç araba yoktu.</p>

<p>Binaların bazı yerlerinde eski tabelalar asılı kalmıştı. Zamanında bakkal, züccaciye ya da kasap dükkânları gibi yerler olduklarını gösterir bu tabelaların şimdiki durumla bir ilgisi yoktu. Hepsinin kepenkleri inmiş, camları demirlenmişti ve hepsi bomboştu.</p>

<p>Kapalı ve boş olmalarının tek nedeni mal bulunamaması değildi. Yaşamın, ekonomik düzeni de içine alacak şekilde her koldan yeniden yapılandırılıyor olması da önemli bir etkendi. Yeniden yapılanma şimdilik, bu dükkânları da kapsayan en genel çerçevede oluşmuş ama ayrıntılara henüz yansımamıştı.</p>


<p class="orta">11</p>

<p class="n">Doktorun çağrıldığı ev Bretskaya Sokağı’nın sonunda, Tverskaya’ya yakın bir yerdeydi. Kışla tarzı çok eski mimarisi olan kerpiç bir binaydı. İçeri açılan avluda yapının arka tarafı boyunca uzanan üç bloğunu birbirine bağlayan ahşap galeriler vardı.</p>

<p>Bina sakinleri Bölge Komitesi tarafından önceden ilan edilmiş genel toplantı için bir araya gelmişlerdi. Bölge Komitesi temsilcisi bir kadın da oradaydı. O sırada Savaş Komitesi’nin görevlileri, silah araması için geldiler. Ruhsatsızları topluyorlardı. Başlarındaki adam, Bölge Komitesi’ndekilere dağılmalarına gerek olmadığını söyledi. Arama çok uzun sürmeyecek, işlerini çabucak bitirip gideceklerdi. Kontrolü tamamlanan daire sakinleri toplantıya dönebilirlerdi. Böylelikle toplantı kaldığı yerden devam edebilecekti.</p>

<p>Doktor adrese vardığında arama işi sona ermek üzereydi, kontrol edilmemiş birkaç daireden biri de hastanın eviydi. Yuri’nin yolundaki merdivenlerin, başında omzunda silahla hazırolda bekleyen bir asker hiçbir şekilde geçmesine izin vermiyordu. Sonunda komutan tartışmaya dahil oldu. Gelenin doktor olduğunu öğrenince, işine engel olmamak için sözü edilen dairenin kontrolünün muayeneden sonra yapılmasını emretti.</p>

<p>Doktoru, ev sahibi olan esmer, melankolik bakışlı siyah gözlü, nazik genç bir adam karşıladı. Yüklendiği pek çok sorumluluk nedeniyle endişeliydi: Karısının hastalığı, silah araması, tıp bilimine ve onun temsilcilerine duyduğu derin saygı.</p>

<p>Doktorun emek ve zamanını boşa harcamamak için mümkün olduğu kadar kısa konuşmaya çalışıyor ama telaşından iyice uzun ve anlaşılmaz açıklamalar yapıyordu. Ev, parayı kalıcı bir şeylere yatırmanın telaşı içinde, gösterişli ve ucuz eşyaların karışımı şeklinde döşenmişti. Dekoratif eşyaların arasında, mobilyaların bütününe hiçbir şekilde uymayan parçalar vardı.</p>

<p>Ev sahibi karısının aşırı korkudan sinir krizi geçirdiğini düşünüyordu. Bir türlü asıl konuya giremeden, lafı dolandıra dolandıra, çoktandır çalışmayan eski bir müzikli duvar saatini kendilerine üç kuruşa sattıklarını anlatmaya başladı. Saat ustalığının önemli ve ender bir eseri diye düşünüp satın almışlardı. (Bu arada adam saati göstermek için doktoru yan odaya sokmuştu.) Tamir edilebileceğinden bile endişeleri vardı. Derken bir gün, yıllardır fabrikasının yüzünü görmemiş saat, kendiliğinden birden çalışmaya başlamış, bir “menuet” çalmış ve yeniden durmuştu. Dehşete düşen karısı, ‘Benim son saatimin geldiğinin işareti bu” diyerek yatağa düşmüştü. İşte ne yiyor, ne içiyor, kocasını bile tanımıyordu.</p>

<p>“Siz de bunun, sinirsel bir durum olduğunu düşünüyorsunuz öyle mi?” diye şüpheli bir ses tonuyla sordu Yuri Andreeviç. “Beni hastanın yanına götürün.”</p>

<p>İki başında kırmızı ağaçtan komodinin durduğu iki kişilik geniş yatağın tam üstünde porselen abajurun sallandığı yan odaya geçtiler. Yatağın kenarında yorganı çenesine kadar çekmiş ufak tefek bir kadın yatıyordu. İri gözleri kapkaraydı. Odaya girenler olduğunu görünce yorganın altından çıkardığı ellerini sallayarak onları kovar gibi bir hareketler yapmaya başladı. Hareketlenince geniş geceliğinin kolları omuzlarına kadar sıyrıldı. Kocasını tanımamıştı ve sanki odada hiç kimse yokmuş gibi alçak sesle hüzünlü bir şarkı söylemeye başladı. Melodinin etkisiyle iyice hüzünlenip ağlamaya başladı. Çocuk gibi burnunu çekiyor, eve götürmeleri için yalvarıyordu. Doktor hangi taraftan yanaşırsa diğer yana kaçıyor, muayene etmesine izin vermiyordu.</p>

<p>“Elbette muayene etmem lazım ama bu haliyle de durum ortada” dedi Yuri Andreeviç. Karınız karahummaya tutulmuş, üstelik ağır bir safhasında. Acı çekiyor zavallıcık. Size hastaneye yatırmanızı tavsiye ediyorum. Evde rahat ettireceğinizden hiç şüphem yok ama ihtiyacı olan şey bu değil. Sürekli doktor denetiminde olması gerek. Hastalığın ilk haftasında bu özellikle önemli. Bir arabacı bulabilir misiniz? Kızak da olur ama tabii iyice sarıp sarmalamanız gerekecek. Bir sevk kâğıdı yazıp vereceğim.”</p>

<p>“Araba bulabilirim. Hallederim. Ama durun biraz. Gerçekten tifüs mü?”</p>

<p>“Maalesef.”</p>

<p>“Benden uzakta olursa onu kaybederim diye korkuyorum. Onu evde tedavi etmenizin bir yolu yok mu? Mümkün olduğunca sık gelirsiniz. Nasıl isterseniz öyle öderim.”</p>

<p>“Söyledim size. Sürekli gözetim altında olmalı. Siz önerimi dinleyin. Nereden bulursanız bulun, bir an önce arabacı çağırın. Şimdi sevk kâğıdını yazacağım. Aslında sizin apartman komitesinin önünde hazırlamak daha iyi olacak. Çünkü sevkin altını onaylamaları gerekiyor, başka formaliteler de var.”</p>

<p class="orta">12</p>

<p class="n">Silah araması biten dairelerin sakinleri birbiri ardına kürk mantolarına, kalın şallarına sarınmış bir halde, eskiden yumurta deposu olan, şimdiyse apartman komitesinin kullandığı yere geliyorlardı. Burası ısıtılmadığından çok soğuktu.</p>

<p>Bir köşede masa ve bu kadar insana yetmesi mümkün olmayan birkaç sandalye duruyordu. Bu sebeple onların etrafına daire şeklinde, ters çevrilen yumurta sandıkları dizilmişti. Aynı sandıklar karşı köşede tepeye kadar yığılı bir dağ oluşturmuştu. Kırılmış yumurta kabuklarını kolayca temizlemek için üstlerine dökülmüş talaş kalıntıları da yapış yapış bir halde süpürülüp aynı kenara yığılmıştı. Bu yığının içinde bir sürü fare vardı. Arada salonun boş taraflarında taş zeminde görünüyor, sonra tekrar yerlerine kaçıyorlardı.</p>

<p>Farelerin her görünüşünde sandıkların üstünde oturan şişman bir kadın çığlık çığlığa yerinden fırlayıp sandığın üstüne çıkıyordu. Eteklerini işveyle hafifçe yukarı kaldırıp uzun konçlu şık botlu ayaklarını vurarak bağırmaya başlıyordu: “Olga, Olga burada fareler dolaşıyor. Ay geldi, pislik. Domuz şey, buraya çıkacak. Geliyorlar, tırmanacaklar buraya, eyvah! Aman eteğimin altına girmesinler de. Korkuyorum, aman, korkuyorum. Arkanızı dönün beyler. Ah, affedersiniz unuttum, beyler demeyecektik değil mi, yoldaşlar lütfen.”</p>

<p>Gürültü eden kadının üstünde önü açık astragan bir manto vardı. Çenesinin altında üç kat olmuş gıdısı sallanıyor, iri göğüsleri ve kocaman karnı ipekli elbisesinin altında titreyip duruyordu. Bir zamanlar üçüncü sınıf tüccarların arasında ün yapmış biri olduğu belliydi. Domuzu andıran şiş gözkapakları güçlükle açılıyordu. Zamanın birinde bir rakibi elinde asit şişesiyle kadına vuracak gibi yapmış, bir iki damla sol gözkapağına gelmiş, izi belli olmayan iki damla da dudağının sol köşesine düşmüştü.</p>

<p>Bölge Komitesi temsilcisi kadın, toplantıya başkan seçilmişti. Masanın başında oturduğu yerden “Bağırıp durma Hrapugina” diye bağırdı. “Çalışmamıza engel oluyorsun.”</p>

<p>Binada eskiden beri yaşayanlar kadını tanıyordu. O da onları iyi bilirdi. Toplantı başlamadan önce samimi bir ses tonuyla, eskiden pis bodrum katında kocası ve çocuklarıyla yaşarken şimdi kızıyla binanın ikinci katındaki iki odalı aydınlık dairelerden birine taşınan apartmanın eski kapıcısı Fatima’yla sohbet etmişti.</p>

<p>“E, nasılsın bakalım Fatima?” diye sormuştu temsilci kadın. Fatima bu kadar çok insanın yaşadığı koca binayla baş etmenin zorluğundan yakınmış, daire sakinlerinin avlu ve sokak temizliği konusunda paylaştırılmış sorumlulukları yerine getirmediklerinden, üstlerine düşeni yapmadıklarından söz etmişti.</p>

<p>“Dert etme Fatima. Bunların inadını kıracağız, rahat ol. Komite niye var? Çok akıllıca değil mi? Kurallara uymayan bir durum var ortada, kaçakları saklıyorlar burada. Seni binanın yöneticisi yapacağım, yalnız sen fazla söylenme.”</p>

<p>Kapıcı kadın bunu yapmaması için yalvarmaya başlamıştı ama temsilci onu dinlemiyordu artık. Bakışlarıyla mekânı kontrol etmiş, yeteri sayıda insan toplandığını görünce sessiz olunmasını isteyerek kısa selamlama sözleriyle toplantıyı açmıştı.</p>

<p>Temsilci, öncelikle mevcut yönetimin faal olmadığını tartışmaya açarak yeni komite seçimi için adayların belirlenmesini önerdi. Ardından başka konulara geçti. Konuşmasını bitirirken “İşte böyle yoldaşlar. Açık konuşacağız. Binanız çok sayıda insanın yaşamasına uygun inşa edilmiş. Yurt olarak kullanıma uygun. Zaman zaman farklı illerden delegasyonlar toplantılar için geliyor, onlara kalabilecekleri uygun yerler bulamıyoruz. Bu binanın, şehre gelen heyetlerin kullanımına açılmak üzere Bölge Komitesi’ne tahsis edilmesi ve adının da sürgüne gönderilene kadar, herkesin bildiği gibi, bu binada yaşayan yoldaşın anısına Tverzin olmasına karar verildi. İtirazı olan var mı? Boşaltma konusuna gelince, hemen olması gerekmiyor. Önünüzde daha bir yıl var. İşçi olanlar başka yerlere yerleştirilecekler, işçi statüsünde olmayanları şimdiden uyarıyorum, kendi başlarının çaresine bakacaklar, on iki ay süre veriyoruz.” Bunun üzerine her taraftan “Hepimiz işçiyiz, hepimiz çalışıyoruz” sesleri yükseldi. Biri “Bu büyük güç şovenizmi! Artık bütün milliyetçiler eşit, söylemek istediğiniz şey belli” diye bağırdı.</p>

<p>“Hep bir ağızdan konuşmayın. Hanginize cevap vereceğimi şaşırıyorum. Hangi milliyetçilik? Milliyetçilerin konuyla ne ilgisi var, vatandaş Baldırkin? Bakın, Hrapugina örneğin, milliyetçi değil ama o da evden çıkartılacak.”</p>

<p>“Çıkartacaklarmış! Görelim bakalım nasıl çıkartıyorsun. Kanepe güzeli seni! Her taşın altında sen varsın!” diye sıçradı yerinden Hrapugina. Ateşli tartışmalarda yaptığı gibi aklına gelen en anlamsız lafları söylüyordu.</p>

<p>“Ne yılansın sen. Şeytansın şeytan. Hiç utanman yok mu?” diye söylendi Fatima.</p>

<p>“Sen karışma Fatima. Ben kendim hallederim” diyen temsilci susturdu Fatima’yı ardından, “Sus artık Hrapugina. Fırsat buldun mu insanın tepesine çıkıyorsun. Biraz daha devam edersen seni yetkililere teslim ederim. O zaman evde içki üretmek, suçluları saklamak neymiş görürsün.”</p>

<p>Gürültü artık en üst noktaya ulaşmıştı. Kimsenin ne söylediği anlaşılmıyordu. O sırada doktor toplantı yerine geldi ve kapıda ilk gözüne çarpan kişiye komiteden bir yetkiliyle konuşmak istediğini söyledi. Adam ellerini boru gibi yaparak heceleye heceleye “Ga-li-ul-li-na!” diye bağırdı. “Buraya gel. Seni soruyorlar.”</p>

<p>Doktor kulaklarına inanamadı. Yanına gelen zayıf, hafif kamburu çıkmış kapıcı kadının, oğluyla benzerliği şaşırtıcıydı. Yuri oğlunu tanıdığını kadına hemen söylemedi.</p>

<p>“Apartman sakinlerinden biri tifüse yakalanmış” dedi. “Hastalığın yayılmaması için çok dikkatli olunması gerekiyor. Ayrıca hastanın hastaneye götürülmesi lazım. Onaylatmanız gereken sevk kâğıdını yazıp size bırakayım. Nerede halledebiliriz bu işi?”</p>

<p>Kadın kendine söylenenlerden yalnızca hastanın götürülmesinin gerekli olduğu kısmını anladı. Kalanı onu hiç ilgilendirmemişti. “Birazdan Komite’den yoldaş Demina’yı almak üzere buraya bir at arabası gelecek. Yoldaş Demina çok iyi bir insandır, söylerim ona, arabayı hastaya verir. Merak etme doktor yoldaş hastanı göndeririz hastaneye.”</p>

<p>“Arabanın halledilmesi iyi elbette ama söylemek istediğim bu değil. Bana gerekli kâğıdı yazabileceğim bir yer lazım. Affedersiniz, siz Yusuf Galiullin’in annesi misiniz? Onunla cephede beraberdik.”</p>

<p>Kapıcının vücudu titredi ve bembeyaz kesildi. Doktoru kolundan tuttuğu gibi çekiştirdi “Dışarı çıkalım” dedi. Kapıdan çıkar çıkmaz hızlı hızlı konuşmaya başladı. “Yavaş konuş, kimse duymasın. Yoksa mahvolurum. Yusuf kötü yollara saptı. Bir düşün sen, kimdi Yusuf? Alt tarafı bir çırak, bir öğrenciydi. Sıradan halkın şimdiki dönemde yükseldiğini anlaması lazımdı. Bunu körler bile görürken lafa gerek yok. Sen ne düşünüyorsun bilemem, senin için doğru olabilir ama Yusuf için öyle değil, günah, Tanrı affetmez bir kere. Babası askerde öldü, hem de nasıl ölmek, suratı dağılmış, ne eli kalmış, ne ayağı.”</p>

<p>Daha fazla konuşacak gücü kalmamıştı. Elini sallayıp heyecanının yatışmasını bekledi. Sonra yine konuşmaya koyuldu: “İçeri geçelim. Arabanı ayarlayayım. Kim olduğunu biliyorum. İki günlüğüne gelmişti buraya, anlattı bana. Söylediğine göre Lara Gişarova’yı tanıyormuşsun. Çok iyi bir kızdı. Buraya gelirdi, hatırlıyorum onu. Şimdi kim bilir nasıldır, kim bilebilir. Beylerin beylere karşı olması mümkün olabilir mi? Yusuf için olmaz, günah. Gidelim de arabayı isteyelim. Yoldaş Demina verir. Onun kim olduğunu biliyor musun? Olga Demina, Lara’nın annesinin yanında atölyede çalışıyordu. İşte o. O da buradan, bu avlunun insanı. Hadi gidelim.”</p>

<p class="orta">13</p>

<p class="n">Hava iyice kararmıştı. Her taraf zifiri karanlıktı. Yalnızca Demina’nın küçük el fenerinin beyaz yuvarlak ışığı beş adım ötesini aydınlatıyor, bir kar yığınından diğerine sıçrayıp yollarını aydınlatmak yerine, yansımasıyla onları şaşırtıyordu. Gece her yere çökmüştü. Onu küçük kız haliyle pek çok insanın tanıdığı, gelecekteki kocası Antipov’un büyüdüğü ev geride kalmıştı.</p>
<p>Demina koruyucu bir şakacılıkla “Gerçekten yolun devamını fenersiz mi gideceksiniz?” diye sordu. “İsterseniz size fenerimi verebilirim doktor yoldaş. Evet... bir zamanlar şaka değil, gerçekten Lara’yı çok severdim. O zamanlar küçüktük ikimiz de. Onların dikiş atölyeleri vardı. Orada çıraktım. Geçen yıl gördüm onu. Moskova’ya gelmişti bir iki günlüğüne. ‘Nereye gideceksin, aptallık etme’ dedim ona. ‘Kalsan iyi olur. Beraber yaşayabiliriz, sana iş bulurum. Orada ne var ki’ dedim, ama istemedi. Kendi bileceği iş. Paşa ile evlenirken aklının yoluna gitti, yüreğini dinlemedi. O zamandan beri de çılgınlıklarına devam ediyor. Çıktı gitti.”</p>

<p>“Lara hakkında ne düşünüyorsunuz?”</p>

<p>“Dikkat edin. Burası çok kayıyor. Kaç kere dedim kapının önüne pis suları dökmeyin diye, anlatamadım ki. Ne mi düşünüyorum? Ne düşünebilirim ki? Bunlara vaktim yok ki benim. İşte evim burası. Ona söylemedim, kardeşinin başına gelenleri sakladım ondan, subaydı ya, kurşuna dizilmiş, söylediklerine göre. Annesine ise, benim eski patronuma, herhalde yardımcı olabilirim, bir şeyler yaparım onun için. Ben buradan ayrılıyorum, hoşça kalın.”</p>

<p>Ayrılmışlardı. Demina’nın fenerinin ışığı dar, taş merdivende yukarı doğru titreyerek kaydı ve pis avlunun lekeli duvarlarında ileriye doğru kayboldu. Doktor artık tamamen karanlıktaydı.</p>

<p>Sağında Triumfalnaya, solunda ise Karetnaya Sokağı uzanıyordu. Ufkun karanlığında kara karlar altında bunlar kelimenin alışılmış anlamındaki sokaktan çok, Ural ya da Sibirya bölgesindeki gibi geniş taygalara açılan, taş binaların uzandığı iki orman yolu gibi görünüyorlardı.</p>

<p>Evleri aydınlık ve sıcaktı.</p>

<p>“Neden bu kadar geciktin?” diye sordu Tonya. Yanıt vermesine fırsat bırakmadan devam etti: “Sen yokken tuhaf bir şey oldu. Açıklanamayacak kadar garip. Sana söylemeyi unutmuştum. Dün babam çalar saati bozdu, ben de çok üzüldüm. Evdeki son saatimiz. Tamir etmeye oturdu. Evirdi, çevirdi, bir sonuç alamadı. Köşedeki saatçi tamir etmek için üç somun ekmek istedi. Akıl almaz bir ücret. Babam üzüntüsünden kahroldu, ne yapabiliriz diye. Sonra birden, bir saat önce bir gong sesi duyduk. Saat çaldı. Düşünebiliyor musun? Çalıştı!”</p>

<p>“Tifüs olma vaktim geldi desene” dedi Yuri şakayla karışık. Sonra da evdekilere hastasının hikâyesini anlattı.</p>

<p class="orta">14</p>

<p class="n">Yuri’nin tifüse yakalanması bu olaydan çok daha sonra oldu. Jivagolar yoksulluğun son sınırına gelmişlerdi. Ellerinde avuçlarında hiçbir şey kalmamıştı, stokları tükenmişti, bitmek üzereydiler.</p>

<p>Yuri Andreeviç hayatını kurtardığı, yankesicilerin kurbanı parti üyesini buldu. Adam elinden geleni yapıyordu ama iç savaş başlamıştı. Sürekli bir yerlere gidiyor, Moskova’da pek bulunmuyordu. Ayrıca, yokluk durumunu normal karşılıyor, kendisinin de açlık çektiğini dile getirmiyordu.</p>

<p>Yuri Andreeviç karısını tedavi ettiği adamı bulmak için Tverskaya’nın oradaki eve gitti. Ama geçen aylar içinde iz bırakmadan kaybolmuştu adam, sağlığına kavuşan karısından da haber yoktu.</p>

<p>Bina sakinleri tamamen değişmişti. Demina cepheye gitmişti Yönetici Galiullina ise evde değildi.</p>

<p>Bir gün resmi fiyatla odun alabileceği karneyle ödüllendirildi. Odunları Vindavskiy Garı’ndan taşıması gerekiyordu. Bitip tükenmek bilmeyen Meşanskaya Sokağı boyunca odunları taşıttığı arabacının yanından yürüdü. Bir ara sokağın gözüne başka türlü göründüğünü fark etti. Ayakları birbirine dolanıyor, bacakları vücudunu taşımıyordu. O anda başının dertte olduğunu, tifüse yakalandığını anladı.</p>

<p>Arabacı yığıldığı yerden doktoru kaldırdı. Yuri, odunlara bakarken, birden nasıl olup da eve geldiğini anlayamadı.</p>

<p class="orta">15</p>

<p class="n">Hastalığı iki haftadan daha fazla sürdü. Sürekli hayaller görüyordu. Bir keresinde, Tonya yazı masasının yanına iki sokak koymuştu, solda Karetnaya, sağda Triumfalnaya duruyordu. Masa lambasını sokakların yakınına getirmişti. Lamba, sıcak, turuncu renkte ve parlaktı. Lamba gelince sokaklar aydınlandı. Çalışabilirdi artık. Artık yazıyordu.</p>

<p>Her zaman olmasını arzu ettiği şevk ve akıcılıkla yazıyordu. Bunu çoktan yapması lazımdı ama bir türlü becerememişti. Ama işte şimdi yazabiliyordu. Bazen çekik Kırgız gözlü genç bir çocuk engel oluyordu. Üstünde Sibirya ya da Ural taraflarında giyilen türden geyik derisi, kürkü dış tarafta palto vardı.</p>

<p>Bu genç, ölüm işareti ya da daha basit deyişle ölümdü. Ama Yuri’ye şiir yazmasına yardım ettiğine göre ölüm olamazdı. Ölümden böyle bir yarar gelebilir miydi insana?</p>

<p>Yazdığı şiir yeniden dirilme ya da mezarla ilgili değildi. Arada sıkışmış günleri anlatıyordu, bu günlerle diğer günler arasında kalan zamanı. Şiirin adı “Kargaşa”ydı.</p>

<p>Her zaman, yerküredeki kara fırtınanın üç gün boyunca nasıl esip kükrediğini, ölümsüz aşkın varlığına karşı ayazını ve kar fırtınalarının gücünü kullanarak nasıl hücum ettiğini, dalgalanan deniz kıyılarının bu ölümsüz gücü korumak için nasıl çırpındığını yazmak istemişti. Bir iki dize takılmıştı diline, beyninde yankılanıyordu:</p>

<p class="bosluk1"></p>

<p class="s">mutluyuz yaşadıklarımızdan ve artık uyanmak gerek</p>
<p class="s">mutluyuz yaşamış olmaktan cehennemi</p>
<p class="s">ve çöküşü ve ölümü ama bunlarla beraber bahara,</p>
<p class="s">Mecdelli Meryem’e ve yaşama da dokunmalı.</p>
<p class="s">Ve uyanmak gerek.</p>
<p class="s">Uyanmalı ve kalkmalı.</p>
<p class="s">Yeniden canlanmak gerek.</p>

<p class="orta">16</p>

<p class="n">İyileşmeye başlamıştı. Başlangıçta tuhaf bir hali vardı, hiçbir şeyin nedenini sorgulamıyor, her şeyi olağan karşılıyor, hiçbir şey hatırlamadığı gibi şaşkınlık da yaşamıyordu. Karısı ona üstüne yağ sürüp beyaz ekmek yediriyor, şekerli çay hazırlıyor, kahve içiriyordu. Yuri, yaşadıkları günlerde bunların bulunmaz nimetler olduğunu unutmuştu, şiir ve masallardaki gibi iyileşmenin vazgeçilmezi olan lezzetli yemekleri yemekten keyif alıyordu. Nice sonra aklı başına gelmeye başladı ve “sen bunları nereden buluyorsun?” diye sordu karısına.</p>

<p>“Senin Granya getirdi.”</p>

<p>“Hangi Granya?”</p>

<p>“Granya Jivago.”</p>

<p>“Granya Jivago mu?”</p>

<p>“Senin Omsk’ta yaşayan kardeşin. Üvey kardeşin yani. Sen kendini bilmeden yatarken sık sık bize geldi.”</p>

<p>“Geyik postu mu giyiyordu?”</p>

<p>“Evet, evet. Baygın halinle gördün mü, hatırlıyor musun? Seninle bir keresinde bir binanın girişinde merdivenlerde karşılaşmış, öyle anlattı. Sen olduğunu anlamış ve kendini tanıtmak istemiş. Ama sen korkutmuşsun çocuğu! Sana tapıyor, yazdıklarını okuyormuş. Neler bulup da getirdi bize bir bilsen! Pirinç, kuru üzüm, şeker. Şimdi evine gitti. Bizi de oraya çağırıyor. Biraz değişik, gizemli bir delikanlı. Tepedekilerle bir işi olduğunu sanıyorum. Bir iki yıl sonra büyük şehirleri bırakıp gitmek gerektiğini söylüyor, ‘toprakla uğraşmak’ lazımmış. Onunla konuşunca Krugerler geldi aklıma. Onların yerlerini sordum. Şiddetle tavsiye ediyor. Sebze bahçemiz, yanında da bir orman olsun diye aklıma geldi. Burada koyunlar gibi ölüp gitmeyi sessizce beklemek olmayacak.”</p>

<p>O yıl Nisan ayında Jivagolar ailecek Urallar’a doğru yola çıktılar. Gitmeyi istedikleri yer Yuryatina yakınlarında bulunan Yarıkinoların eski malikânesiydi.</p>
</body>
</html>