<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Kaçınılmaz Olaylar</p>
<p class="bosluk2"></p>
<p class="orta">1</p>

<p class="n">Lara yatak odasında Felitsova’nın yatağında yarı baygın yatıyordu. Başucunda Sventitskiler, Doktor Drakov ile bir şeyler fısıldaşıyor, hizmetçiler dolanıyordu.</p>

<p>Sventitskilerin boş evi karanlıklar içindeydi. Uzun bir şekilde sıralanmış, birbirine geçmeli odaların ortasında bulunan ve misafirler için kullanılan odanın duvarında asılı soluk ışıklı bir lamba, bu uzun ve iki yanı açık boşluğu bir ileri bir geri sallanan ışığı ile tek bir hat halinde aydınlatıyordu.</p>

<p>Komarovski adeta kendi evindeymiş gibi sinirli ve sert adımlarla bu boş alanda bir aşağı bir yukarı dolanıyordu. Kâh olanı biteni anlamak için yatak odasına göz atıyor, kâh evin öbür ucundaki gümüş renkli taşlarla süslü yılbaşı ağacının önünden geçip el sürülmemiş yiyeceklerle tıka basa dolu masada, sokaktan bir araba geçtiğinde ya da küçücük bir fare örtünün üstünde hareket ettiğinde yeşil kadehlerin şangırdadığı yemek salonuna gidiyordu. Çok öfkeliydi. Çelişkili duygular sarmıştı içini. Ne büyük bir rezaletti bu! Kendini kaybetmiş bir haldeydi. Durumu tehlike altındaydı. Bu olay ününe leke düşürebilirdi. Neye mal olursa olsun, henüz geç olmadan dedikoduların önüne geçmeli, eğer olay duyulduysa da örtbas etmek için gereken yapılmalıydı. Ayrıca, bu umutsuz, çılgın kıza duyduğu karşı konulmaz duygular bir kez daha canlanmıştı. Onun herkesten farklı olduğu hemen belli oluyordu. Her zaman onu başkalarından ayıran bir şeyler vardı. Son derece duygusal ve inatçıydı, belli ki Komarovski onun hayatını önemli ölçüde kötü etkilemişti! Nasıl da çırpınıp sürekli isyan ediyor ve kaderini kendince belirlemek, yeniden var olmak için çaba sarf ediyordu.</p>

<p>Ona her bakımdan yardım etmesi gerekecekti. Belki bir oda tutmalı ama asla ona el sürmemeliydi. Aksine, tamamen ondan uzak durmalı hiçbir şekilde gölge etmemeliydi. Baksana ne haldeydi, kim bilir daha neler yapardı! Ne işler açılacaktı başına kim bilir! Bu olanlar için başını okşanmayacakları kesindi. Kanunla şaka olmazdı. Gece olmasına ve henüz olayın üstünden iki saatten daha az zaman geçmiş olmasına rağmen olayın sonuçları ortaya çıkmaya başlamış iki kere karakoldan gelmişlerdi. Komarovski her seferinde polislere açıklama yapmak için mutfağa geçmiş ve durumu kontrol altına almıştı.</p>

<p>Ancak, araştırma ilerledikçe işler daha karışacaktı. Lara’nın savcıyı değil Komarovski’yi hedef aldığını gösteren veriler gerekiyordu. Konu bununla da sınırlı değildi. Lara olayın sorumlusu olmaktan çıkacak, gene de davanın sonrasında taraf olarak kalacaktı.</p>

<p>Elbette var gücüyle bunların olmasına karşı çıkacaktı ve dava açılacak olursa Komarovski, psikoloji servisinden olay anında bilincinin yerinde olmadığını gösteren bir rapor alarak soruşturmanın kapanmasını sağlayacaktı.</p>

<p>Zihninden birbiri ardına geçen bu düşüncelerle Komarovski sakinleşti. Gece sona eriyordu. Günün ilk ışıkları hırsız ya da iyi bir mal arayan tefeciler gibi masaların, divanların altına göz atarak odalara süzülmeye başlamıştı.</p>

<p>Yatak odasına bir göz atıp Lara’nın henüz toparlanmadığını öğrenen Komarovski Sventitskilerin evinden ayrılarak siyasi bir göçmen karısı olan avukat arkadaşı Ruffina Onisimovna Voyt-Voytkovkaya’nın evine doğru yola çıktı. Kadının sekiz odalı evi, artık kullanamayacağı kadar büyük geliyor, ayrıca masraflarını karşılayamıyordu. İki odasını kiralıyordu. Komarovski, bunlardan yakın zamanda boşalmış olanını Lara için tuttu. Birkaç saat sonra Lara’yı buraya getirdiler. Kızın bilinci kapalıydı ve ateşler içinde yanıyordu. Ateşi sinirseldi.</p>

<p class="orta">2</p>

<p class="n">Ruffina Onisimovna, önyargılara düşman, kendi deyimiyle “olumlu ve yaşam heyecanı veren” her şeye iyi niyetle yaklaşan ileri görüşlü bir kadındı. Başucundaki komodinin üstünde, derleyen tarafından imzalanmış Erfurt Programı<a id="dn21" href="../Text/dn.xhtml#d21">[21]</a> dururdu. Duvarda asılı fotoğraflardan birinde “Sevgili Voyt” diye söz ettiği kocası vardı. Fotoğraf İsviçre’de bir halk şenliği sırasında Marksist kuramcı Plehanov’la birlikte çekilmişti. İkisi de ince pamuklu kumaştan ceket giymişler, geniş kenarlı şapka takmışlardı.</p>

<p>Hasta kiracısından daha ilk görüşte hoşlanmadı Ruffina Onisimovna. Lara’nın kötücül bir hastalık hastası olduğunu düşündü. Genç kızın sinir nöbetleri yapmacık geliyordu kadına. Onun hapishanede çıldırmış Margarita rolü oynadığına yemin etmeye hazırdı.</p>

<p>Şüphelerini Lara’ya oldukça canlı yöntemlerle ifade ediyordu. Kapıları çarpıyor, yüksek sesle şarkı söylüyor, evin kendine ait kısmında camları açıyor ve gün boyunca odaları havalandırıyordu.</p>

<p>Ev, Arbat Sokağı’nda büyük binalardan birinin üst katındaydı. Bu katın camları kışın gündönümü ışıklarıyla dolmaya başlar, sanki geniş bir ırmakmış gibi uzanan aydınlık mavi gökyüzünü içine alırdı. Kışın bu döneminde ev gelmekte olan baharın işaretlerini veriyor, onu selamlıyordu.</p>

<p>Camın küçük kanatlarından sıcak güney rüzgârı esiyor, istasyonlardan trenlerin yüksek sirenleri işitiliyordu. Lara ise yatağında uzak anılarına dalıyordu. En çok yedi sekiz yıl önce Urallar’dan Moskova’ya geldikleri ilk geceyi, çocukluğunun en unutulmaz gününü anımsıyordu.</p>

<p>İstasyondan otel odasına varabilmek için yarı karanlık sokakların içinden geçip bütün Moskova’yı katediyorlardı. Yakınlaşıp uzaklaşan sokak lambaları at arabasının iki büklüm sürücüsünün gölgesini bina duvarlarına yansıtıyordu. Gölge büyüyor, büyüyor, olağandışı büyüklüğe ulaşıp köprü ve çatıları kaplıyor, ardından parçalanıyordu. Ardından her şey yeniden başlıyordu. Karanlıkta Moskova’nın binlerce çanı tepesinde çalıyor, yerde ise atların kampanası çınlıyordu. Vitrin ışıkları ve lambalar da sanki kilise çanı ya da araba kampanasıymış gibi Lara’yı sağır ediyordu. Odaya vardıklarında masadaki karpuzun büyüklüğünden şaşkına dönmüştü Lara. Komarovski onlara ekmek ve tuz ikram etmişti.<a id="dn22" href="../Text/dn.xhtml#d22">[22]</a> Lara masada gördüğü karpuzun Komarovski’nin erkinin ve zenginliğinin sembolü olduğunu düşünmüştü. Komarovski koyu yeşil sert kabuğa attığı bir bıçak darbesi ile karpuzu ikiye ayırıp ortasındaki şekerli sulu kısmı ayırdığında Lara’nın korkudan ödü patlamıştı ama yemeği reddetmeye cesaret edememişti. Pembe sulu parçaları yutmak için gayret etmesi gerekmiş, lokmalar huzursuzluktan boğazına dizilmişti.</p>

<p>Bu itaatkâr hal, sonrasında pahalı yemekler ve başkentin gece yaşamı karşısında da devam etmiş ve yaşananların temel bulmacası olan Komarovski’ye kölelik hali tekrarlayıp durmuştu. Şimdi ise adamı tanımak mümkün değildi. Hiçbir talepte bulunmuyor, geçmişi anımsatacak hiçbir şey yapmadığı gibi ortalarda görünmüyordu bile. Sürekli mesafeyi koruyor, bir soylu tavrı ile yardımda bulunuyordu.</p>

<p>Kologrivov’un ziyareti bambaşka duygular yarattı Lara’da. Geldiğine çok memnun oldu. Bunun nedeni Kologrivov’un uzun boylu ve yakışıklı olması değil, adamdan yansıyan canlılıktı. Parlak bakışları ve aklı ile odayı öylesine doldurdu ki Lara odanın daraldığını hissetti.</p>

<p>Ellerini ovuşturarak Lara’nın yatağının karşısına oturdu. Petersburg’a bakanlar kuruluna davet edildiği zamanlarda yüksek rütbeli insanlarla yaramazları azarlayan sınıf başkanı gibi konuşurdu. Oysa burada ailesinin bir ferdi saydığı, kızından ayırmadığı Lara’ydı karşısında yatan. Sadece ayrılacağı sırada giderayak değişik bir bakış attı ona doğru. Alçak sesle (ki bu her ikisi için de konuyu daha anlamlı kılıyordu ve her ikisi de bunun farkındaydı) sitemkâr bir şekilde konuştu. Lara’ya yetişkin yerine koyup kötü sözler söylemesi, ona gelişi güzel davranması mümkün değildi. Onu kırmadan nasıl konuşacağını bilmiyordu.</p>

<p>Çocuk gibi gülümsedi ona ve “Ne bu böyle kuzum, ne işlere kalkıştınız?” dedi. Lafın arkasını getiremeden sustu ve tavandaki ve duvar kâğıtlarındaki rutubet lekelerine bakmaya başladı. Sonra sitem eder şekilde başını sallayarak devam etti: “Düsseldorf’ta uluslararası bir resim-heykel sergisi açılıyor. Oraya gitmeye hazırlanıyorum. Bu ev çok rutubetli. Hem gökyüzüyle yer arasında dolanmaya daha uzun süre devam etmeyi mi düşünüyorsunuz? Tanrı biliyor buranın ne kadar uzak olduğunu. Ev sahibesi ise, aramızda kalsın ama malın gözü. Tanıyorum onu. Taşının buradan. Amaçsız durmak bu kadar yeter. Hastaydınız ama tamam artık. Şimdi kalkma zamanı. Odayı değiştirin, uğraşlarınıza geri dönüp eğitiminizi tamamlayın. Tanıdığım bir ressam var. İki yıllığına Türkistan’a gidiyor. Atölyesi bir bölmeyle ayrılmış, doğrusunu söylemek gerekirse, pek de büyük olmayan bir evi var. Bildiğim kadarıyla eşyalarla birlikte güvenebileceği birine kiralamak istiyor. İster misiniz, halledeyim bu işi. Sonra bir şey daha var. Şimdi işadamı olarak konuşacağım, izninizle. Çoktandır yapmak istediğim bir şey bu, benim için kutsal bir borç... Lipa okulu bitirdiğinden beri... Burada bir miktar para var, çocuğumun okulu bitirmesinin ödülü olarak... Hayır, lütfen izin verin, lütfen... lütfen rica ediyorum, itiraz etmeyin... rica ediyorum, lütfen.”</p>

<p>Ve ayrılırken kızın bütün karşı çıkmalarına, itiraz ve gözyaşlarına hatta kendisi ile kavga etmesine aldırmadan, on bin rublelik çeki almasını sağladı.</p>

<p>Sağlığına kavuşan Lara, Kologrivov’un ayarladığı yeni eve taşındı. Evin bulunduğu yer Smolenski Pazarı’na çok yakındı. Daire eski bir yapı olan, iki katlı küçük taş bir evin üst katındaydı. Alt katı tüccarlar depo olarak kiralamışlardı. Diğer tarafta arabacılar yaşıyordu. Avlunun parke taşları her zaman saman ve yulaf kaplıydı. Güvercinler bu artıkların üstünde uçuşup dururlardı. Avlunun taşları arasında fareler koşuştururken güvercinler yerde gruplar halinde gürültüyle yemlenirler ve Lara’nın camından daha yükseğe uçmazlardı.</p>


<p class="orta">3</p>

<p class="n">Paşa’nın üzüntüsü büyüktü. Lara’nın durumu ağırken yanına gitmesine izin vermemişlerdi. Kendini nasıl hissedebilirdi ki? Lara, Paşa’nın anladığı kadarıyla, kendisi için hiç de sıradan olmayan birisini öldürmeye kalkışmış, sonra da kurbanı olan insan tarafından korunmaya alınmıştı. Üstelik bütün bunlar Noel gecesi mum ışığı altında yaptıkları o unutulmaz konuşmadan sonra olmuştu! Ateş ettiği başka bir adam olsa Lara tutuklanıp yargılanırdı. Bu adam Lara’yı ciddi bir rezaletten kurtarmıştı. Onun sayesinde öğrenimine devam edebilecek ve bir zarar görmeden, kimse tarafından rahatsız edilmeden yaşamaya devam edecekti. Paşa şaşkın bir durumdaydı ve aklını toplayamıyordu.</p>

<p>Lara kendini biraz iyi hissettiğinde Paşa’yı çağırttı. Ona “Ben kötü bir kadınım” dedi ve sözlerine “Beni tanımıyorsun, bir gün sana her şeyi anlatacağım. Konuşmakta zorluk çekiyorum, görüyorsun, gözyaşlarım rahat vermiyor. Aldırma, unut beni, sana layık değilim” diyerek devam etti. Bu konuşmanın ardından birbiri ardınca oldukça yaralayıcı sahneler yaşandı. Bayan Ruffina, -bu olay olduğunda Lara hâlâ kadının Arbat’taki evinde yaşıyordu- Paşa’yı gözü yaşlı halde görünce koridordan odasına koşup kendini divanın üstüne attı ve katıla katıla gülmeye başladı. Bir yandan da “Şuna bakın, kendimi tutamıyorum! Böyle aşklar da var demek, ay inanamıyorum, tam bir bahadır. Ha, ha, ha! Yeruslan Lazareviç<a id="dn23" href="../Text/dn.xhtml#d23">[23]</a> sanki!” diye çığlıklar atıyordu.</p>

<p>Paşa’yı içine düştüğü durumdan kurtarmak, acılarına tamamen son vermek için başka bir yol denemeye karar veren Lara, bu sefer de Paşa’yı sevmediğini haykırdı. Ama bunu öyle bir ifade etti ki ona inanmak mümkün değildi. Paşa, Lara’nın herhangi bir günahı olduğunu kabul etmiyor, söylediği tek bir kelimenin bile doğruluğuna inanmıyordu. Lanetlenmeye, nefret içinde duygularını yaşamaya hazırdı. Çıldırasıya Lara’yı seviyor, kendi düşüncelerinden, kullandığı fincandan, yattığı yastıktan bile kıskanıyordu onu. Aklını kaçırmaması için kararlı olmalı, bir an önce harekete geçmeliydi. Sınavların bitmesini bile beklemeden evlenmeye karar verdiler. Krasnaya gorka<a id="dn24" href="../Text/dn.xhtml#d24">[24]</a> zamanında evlenme fikri öne çıktı. Ama Lara’nın isteği üzerine gene ertelediler.</p>

<p>Sınavlardaki başarılarının kesinleşmesinin ardından, Paskalya’dan elli gün sonra kutlanan Kutsal Üçlü bayramının ikinci günü olan Kutsal Ruh gününde evlendiler. Lara’yla birlikte okulu bitiren sınıf arkadaşı Tusya Çepurko’nun annesi Ludmila ilgilendi her şeyle. Alçak sesli, dik göğüslü çok hoş bir hanımdı Ludmila. Çok güzel şarkı söylüyordu ve hayal gücü çok gelişmişti. (İğrendiği gerçekten olmuş olaylara ya da inanışlara ayaküstü ilave hikâyeler uydurur, kendi türevlerini üretirdi.</p>

<p>O gün hava çok sıcaktı. “Altın taç” giyecek Lara’yı törene hazırlayan Ludmila, kızın burnunun dibinden ayrılmıyor bir yandan da Çingene Panina gibi bas tondan kendi kendine söylenip duruyordu. Kilisenin altın renkli kubbeleri ve yürüyüş yolunun kumları pırıl pırıl parlıyordu. Kutsal Üçlü bayramı arifesinde budanıp yeşil tozla kaplanmış akağaçlar, kilisenin bahçesinde hüzünle yükseliyordu. Yanmış borulara benziyordu görüntüleri. Güçlükle nefes alınıyor, güneş ışığı gözleri kamaştırıyordu.</p>

<p>Genç kızlar sanki bin düğün kutlanacakmış gibi saçlarını bukle bukle yapmışlar, gelin gibi açık renk giysiler giymişlerdi. Genç erkekler de törene uygun olarak koyu renk takım elbiseler içindeydiler. Herkes heyecan içindeydi ve terliyordu.</p>

<p>Lara tam mihraba uzanan halıya ayak bastığında geleceğinin zengin ve mutlu olması için, başka bir arkadaşının annesi Lagodina, ayaklarının altına gümüş bozuk paralar attı. Ludmila ise gene aynı amaçla, Lara’ya altın tacın altında durduğu zaman çıplak elle haç çıkarmamasını, elini mutlaka tülü ya da danteli ile örtmesini söylemişti. Ayrıca Lara’nın evde egemen olması için mumu Paşa’nınkinden daha yukarıda tutması gerektiğini de söyleyen oydu.</p>

<p>Kiliseden doğruca kendilerince düzenledikleri evlerine, ressamın atölyesine gittiler. Bir grup konuk “Acı, acı, içilmeyecek kadar acı”<a id="dn25" href="../Text/dn.xhtml#d25">[25]</a> diye bağırmaya başladı. Diğer grup ise onları “Tatlandırmak lazım” diye tamamladı. Genç çift bunun üzerine, utana sıkıla öpüştüler. Ludmila genç çiftin şerefine, düğünlerde söylenen “Tanrı size aşk ve uyum versin” nakaratlı “Üzüm” şarkısını ve “Örgünü çöz, dağıt kumral saçlarını” diye başlayan halk ezgisini söyledi.</p>

<p>Herkes gidip yalnız kaldıklarında ortaya çöken sessizlikte Paşa, ne yapacağını bilemez bir hale geldi. Camının karşısında avluda sokak lambası yanıyordu. Lara ne kadar kapamaya çalışırsa çalışsın, perdenin arasından ince, sanki tahta bir çıtaymış gibi bir ışık demeti içeri sızıyordu. Bu parlak şerit Paşa’da birileri tarafından izleniyormuş hissi uyandırıyor, huzursuz ediyordu. Paşa dehşet içinde kendisinden, Lara ve ona duyduğu sevgiden daha çok ışıkla ilgilendiğini fark etti.</p>

<p>Hiç bitmeyecekmiş gibi süren o gece boyunca, dünün öğrencisi Paşa, arkadaşlarının deyimiyle “parlak delikanlı”, “güzeller güzeli”yle en üst mutluluktan üzüntünün en derinine indi. Delikanlının kuşkuları Lara’nın itiraflarıyla daha da büyüdü. Sorduğu sorulara Lara’nın verdiği her cevap, yüreğine ok gibi saplanıyor, bir boşluğa sürüklüyordu onu. Yeni duydukları, önceki şüphelerini artırdı.</p>

<p>Sabaha kadar konuştular. Paşa Antipov’un hayatında bu geceki kadar böylesine şaşırtıcı ve ani değişiklik hiç olmamıştı. Sabah bambaşka biri olarak kalktı, öyle ki adının hâlâ aynı olması şaşırtıyordu onu.</p>

<p class="orta">4</p>

<p class="n">On gün sonra arkadaşları aynı evde onlar için veda partisi düzenlediler. Paşa ve Lara okulu bitirmişler, ikisi de aynı derecede başarılı olmuşlar ve Ural bölgesinde aynı şehre öğretmen olarak atanmışlardı. Ertesi gün yola çıkmaları gerekiyordu.</p>

<p>Gene içtiler, şarkılar söyleyip neşelendiler, bu kez yalnızca gençler vardı, yaşlıları eğlencelerine katmamışlardı.</p>

<p>Konukların toplandığı ev olarak kullanılan kısımla atölyeyi birbirinden ayıran bölmenin olduğu yerde büyük bir denk, Lara’nın orta büyüklükteki sepeti, bir bavul ve mutfak eşyalarının konduğu kutu duruyordu. Köşede birkaç hurç vardı. Eşyaları çok fazlaydı. Bir kısmını ertesi sabah önden göndereceklerdi. Hemen hemen her şey konmuşsa da iş bitmemişti. Kutu ve sepetin ağzı açıktı. Henüz üstelerinde eşya konacak yer vardı. Lara zaman zaman aklına geldikçe bunların içine unuttuğu eşyaları düzgünce koyuyordu.</p>

<p>Üniversiteye resmi evrakları almaya giden Lara, ertesi gün eşyaları bağlamak için bir top kalın ip ve çuvallarla döndüğünde Paşa çoktan misafirleri ağırlamaya başlamıştı. Lara kendisine yardım eden kapıcıyı gönderdi ve konukların kiminin elini sıkarak kimiyle de öpüşerek selamlaştı. Sonra üstünü değiştirmek üzere odaya geçti. O anda patırtı tekrar başladı, konuklar alkışlıyor, gülüşüp konuşuyorlardı. Sanki on gün önceki düğün günündeydiler. Biraz daha girişken olanlar yanındakilerin bardağına votka doldurma işini üstleniyor, çok sayıda çatal tutan el bir yandan masanın ortasındaki mezelere uzanıyor diğer yandan uç taraftan ekmek alıyordu. Nutuklar atılıyor, birbirinin sözünü kesen insanların, şakalaşanların hırıltılı sesleri etrafta çınlıyordu. Bazıları hemen sarhoş olmuştu.</p>

<p>“Yorgunluktan ölüyorum” dedi Lara. Kocasının yanında oturuyordu.</p>

<p>“Yapmak istediklerinin hepsini yapabildin mi?”</p>

<p>“Evet.”</p>

<p>“Her şeye rağmen kendimi çok iyi hissediyorum. Çok mutluyum. Ya sen?”</p>

<p>“Ben de. Benim de keyfim yerinde. Ama bu uzun bir konu.”</p>

<p>Gençlerin toplandığı bu geceye istisna olarak bir tek Komarovski davet edilmişti. Gecenin sonunda genç dostlarının gidişiyle öksüz kalacağını ve Moskova’nın kendisi için çöl olup Sahra’ya döneceğini söyledi. Konuşurken öylesine heyecanlıydı ki hıçkırıktan sözlerini tekrarlamak zorunda kaldı. Antipovlara mektuplaşmalarına olanak sağlamalarını ve hasretlerine dayanamazsa yeni yerleşim yerleri Yuryatin’e yanlarına gelmesine izin vermelerini rica etti.</p>

<p>“Tamamen gereksiz sözler bunlar” dedi Lara. Sesi biraz yüksek, tonu sertti. “Ayrıca yazışmaktan söz etmenin anlamı ne? Hele Sahra benzetmesi! Oraya gelmeyi aklınıza getirmeyin bile. Tanrının yardımıyla biz olmasak da bir şey olmaz size, biz hiç de öyle yeri doldurulmaz insanlar değiliz, öyle değil mi Paşa? Şüphesiz yerimizi alacak yeni genç dostlar bulursunuz.”</p>

<p>O anda kiminle, ne hakkında konuştuğunu tamamen unutan Lara, aklına gelen bir şeyle telaşla yerinden kalktı ve mutfağa gitti. Kıyma makinesini parçalara ayırıp mutfak eşyalarının durduğu kutunun boş kalmış köşelerine yerleştirmeye başladı. Parçaların arasına saman kırpıkları tıkıştırıyordu. O sırada az kalsın makinenin sivri bir parçasıyla elini kesecekti.</p>

<p>Yaptığı işe o kadar dalınca konukları dinlemeyi bırakmış, varlıklarını unutmuştu. Bölmenin arkasında tiz bir gürültü kopunca evdeki diğer kişileri anımsadı ve sarhoş insanların kendilerini olduklarından daha sarhoş ve aptal göstermekten hoşlandıklarını düşündü.</p>

<p>O sırada açık pencereden gelen bahçedeki başka bir ses dikkatini çekti. Perdeyi aralayıp başını aşağı uzattı. Avluda topal bir at aksak adımlarla dolanıyordu. Ortada sahibi filan yoktu ve bahçeye nasıl girdiği belli değildi. Herhalde yanlışlıkla gelmişti. Hava aydınlanmıştı ama daha güneşin doğuşuna vardı. Ölü gibi derin uykuya dalmış şehir, günün erken saatinde gri-leylak renkte bir serinliğe bürünmüştü. Lara gözlerini kapadı. Bu hiçbir sesle benzerliği olmayan aksak nal sesinin onu hangi ücra diyarlara alıp götürdüğünü sadece Tanrı bilebilirdi.</p>

<p>Aşağıdan kapı çalındı. Lara kulak kabarttı. Birisinin kapıyı açmak üzere masadan kalktığını işitti. Gelen Nadya’ydı! Lara hemen karşılamak üzere kapıya koştu. Trenden indiği gibi gelmişti. Oldukça canlıydı ve etkileyici görünüyordu. Duplyanka’nın bütün inci çiçeklerinin kokusu üstüne sinmişti sanki. İki arkadaş ağızlarını açıp tek kelime söylemeye güç bulamadan, öylece ayakta durup neredeyse boğulacak kadar birbirlerine sımsıkı sarıldılar. İkisi de ağlıyordu.</p>

<p>Nadya yeni evlenen çifte ailesinin tebriklerini ve iyi dileklerini iletip hediyelerini vermeye gelmişti. Bavulundan kâğıda sarılı bir kutu çıkardı, paketi açıp kutunun kapağını açtı ve Lara’ya ender rastlanır güzellikte bir kolye uzattı. Konuklardan hayranlık sesleri yükseldi. Biraz ayılmış sarhoşlardan biri “Pembe Yemen taşı bu, evet, evet, pembe, ne sandınız ya, elmas kadar değerli” dedi. Nadya ise kolyenin safir olduğunu söylüyordu.</p>

<p>Lara, arkadaşını yanına oturtup ikramlarda bulundu. Kolyeyi tabağının yanına koydu, gözlerini ondan ayıramıyordu. Kutunun leylak rengi kadifesinin üstünde duruyor, yanar döner parıltısının değişimine göre kâh damla damla toplanmış bir avuç suyu, kâh küçük üzüm salkımını andırıyordu.</p>

<p>Bu arada, sızmış konukların bazıları ayılmaya başlamıştı. Gözleri açılanlar bu sefer de Nadya’nın şerefine kadeh kaldıranlara eşlik etmeye koyuldu. Onu da çabucak sarhoş ettiler. Kısa bir süre sonra ev uyku düzenine geçti. Sabah arkadaşlarını geçirmek üzere istasyona gidecek çoğunluk geceyi Laralar’da geçirmeye karar vermişti. Zaten konukların bir kısmı çoktan bir köşede sızıp kalmıştı. Lara elbiselerini bile çıkarmadan divanda çoktan uyumuş olan İra Lagodina’nın yanına nasıl kıvrıldığını anımsamıyordu bile.</p>

<p>Kulağına gelen bazı seslere uyandı. Avludaki sahipsiz atı aramak üzere gelen yabancıların sesleriydi bunlar. Lara gözlerini açtı ve Paşa odanın ortasına dikilmiş, kıpır kıpır ne yapıyor, bu hışırtılar neden kesilmiyor diye düşündü. Paşa yüzünü ona döndüğünde ise ayaktakinin Paşa olmadığını anladı. Bu çiçek bozuğu suratında kaşlarından çenesine kadar yara izi olan korkunç bir adamdı. O zaman eve hırsız girdiğini, adamın soyguncu olduğunu anladı. Bağırmak istedi ama ses çıkaracak gücü bulamadı. O anda kolyesini anımsayıp dirseğinin üstünde yükseldi ve yan gözle yemek masasına baktı. Kolye ekmek kırıntıları ve karamela kâğıtlarının arasında koyduğu yerdeydi. Hırsız masanın üzerindeki karışıklığın içinde onu görmemiş, Lara’nın özenle yerleştirdiği eşyaları karıştırmaya koyulmuştu. Akşamdan kalma, yarı uyur yarı uyanık Lara, durumu tam olarak kavrayamamıştı. İçinde bulunduğu durumdan ateş bastı. Öfkesinden tekrar bağırmak istediyse de gene ağzını açamadı. Yapabildiği yalnızca dilini kımıldatmaktı. Bunun üzerine yanında uyuyan İra’ya diziyle kuvvetlice vurdu. Acı içinde kalan İra var gücüyle bir çığlık attı, Lara ancak o zaman bağırabildi. Hırsız topladığı eşyaları öylece bırakıp hızla kaçtı. Yattıkları yerden fırlayan erkeklerden bazıları, olanı biteni anlayınca hırsızın peşine düşmek istedi ama hırsız hiçbir iz bırakmadan yok olmuştu.</p>

<p>Yaşanan olay ve ardından gelişen dostane tartışmalar uyuyanları da uyandırdı. Akşamdan kalmışlığın izi bile kalmamıştı Lara’da. Arkadaşlarının biraz daha uyuma, oldukları yerde tembellik etme isteklerine taviz vermeden herkesi ayağa kaldırdı. Onlara kahve yapıp, tam olarak ayılmalarını sağladıktan sonra tren saatinde istasyonda buluşmak üzere hepsini evlerine yolladı.</p>

<p>Asıl iş, herkes gittikten sonra başladı. Lara el çabukluğuyla bir denkten diğerine koşturuyor, yastıkları yerleştiriyor, paketleri bağlıyordu. Bir yandan da Paşa ve kapıcı kadına, yardım etmek istiyorlarsa hiçbir şeye el sürmemeleri için yalvarıyordu. Her şey olması gerektiği gibi yolunda gitti ve toplanma işi zamanında bitti. Antipovlar gecikmediler. Tren katarı, geçirmeye gelenlerin veda için salladıkları şapkaların salınımlarına uygun olarak yumuşak hareketlerle yola koyuldu. Şapkaları sallamayı bıraktıkları anda, uzaktan üç kez bağırdıkları işitildi. Muhtemelen “hurra” diye bağırmışlardı. Ardından tren hızlandı.</p>

<p class="orta">5</p>

<p class="n">Hava üç gündür berbattı. Savaşın ikinci sonbaharıydı. İlk yılın aksine başarısızlıklar yaşanıyordu. General Burisov’un yönetimindeki Sekizinci Ordu, Karpatlar’daydı. Buradan aşağı inip Macaristan’ı işgal etmeyi planlarken geri çekilmek zorunda kalmıştı. Savaşın ilk aylarında ele geçirilen Galiçya boşaltılmıştı.</p>

<p>Artık yetişkin bir insan olan ve bu nedenle herkesin sadece Yura demek yerine, adını saygı gereği baba adı ile birlikte söyleyerek Yuri Andreeviç diye hitap ettiği Doktor Jivago, jinekoloji bölümünün doğum kısmında, az önce karısı Tonya’yı yatırdıkları odanın kapısının önünde koridorda duruyordu. Karısıyla vedalaşmış, Tonya’nın hastanede yatacağı süre boyunca nasıl haber alacağını konuşmak için ebeyi bekliyordu.</p>

<p>Fazla zamanı yoktu, hastaneye dönmek için acele ediyordu. Üstelik yolda iki hastasını evlerinde ziyaret etmesi gerekirken burada durmuş kıymetli zamanını, kuvvetli sonbahar rüzgârının verdiği eğimle yağan yağmurun tarladaki başakları dalgalandırışını camdan seyrederek harcıyordu. Henüz hava kararmamıştı. Yuri Andreeviç kliniğin arka bahçesini, Deviçi bahçesindeki konakların camlı verandalarını, elektrikli tramvayın    hastane binalarından birine sabitlenmiş siyah hattını görebiliyordu.</p>

<p>Yağmur umutsuzca yağmaya devam ediyordu. Ne hızı kesilmiş ne de yoğunluğu azalmıştı. Rüzgârın yönünü belirlemesine aldırmadan hızlanarak serinkanlılıkla toprağı ıslatıyordu. Rüzgâr darbeleri, verandalardan birine sarılmış sarmaşığı yerden yere vuruyordu. Sanki onu kökünden çıkartıp atmak istercesine sarmaşığı havaya kaldırıyor, bütün gücüyle sarsıp eski bir paçavra parçası gibi yere atıyordu.</p>

<p>Terasların önünden geçen iki vagon hastaneye yanaştı. Gelen yaralıları içeri taşımaya başladılar. Özellikle Luts’taki çarpışmalardan sonra Moskova’daki askeri hastaneler tıka basa dolduğu için yaralılar merdiven boşlukları ve koridorlara yatırılıyordu. Hastanelerin genelindeki bu doluluk nedeniyle kadın hastalıkları bölümlerine de yaralı askerler alınmaya başlanmıştı.</p>

<p>Yuri Andreeviç sırtını cama dönüp yorgunluktan esnemeye başladı. Hiçbir şey düşünemez bir haldeydi. Aniden bir şey anımsadı. Çalıştığı Krestobozdvijenskaya hastanesinin cerrahi servisinde bir iki gün önce bir kadın hasta ölmüştü. Yura, ölümün ciğerlerindeki iltihaptan olduğuna inanıyordu. Diğerleri ise bu görüşe karşı çıkmıştı. Bugün otopsi yapılacak gerçek ortaya çıkacaktı. Ne var ki hastanelerinde otopsiyi yapan doktor ayyaşın biriydi. Bu işi nasıl kotaracağını ancak Tanrı bilirdi.</p>

<p>Hava çabucak karardı. Camdan bir şey görmek mümkün değildi. Sihirli değnek değmişçesine bütün pencerelerde ışıklar yandı. Soruları omzunu silkip gözlerini tavana dikerek yanıtlayan jinekoloji bölümünün başhekimi, Tonya’nın yattığı odayı koridora bağlayan bölmeden dışarı çıktı. Onun mimik dilinde bu hareketler, bilimin başarıları ne kadar büyük olursa olsun, sevgili dostum Horatio<a id="dn26" href="../Text/dn.xhtml#d26">[26]</a>, çözemediği bulmacalar var, demekti.</p>

<p>Doktor, Yura’nın önünden geçerken gülümseyerek başıyla selam verdi ve elinin tombul parmaklarıyla yaptığı hareketlerle, beklemek ve durumu kabullenmek gerektiğini anlatarak sigara içmek üzere koridorun sonundaki bekleme salonuna gitti. O sırada doktorun tam aksine son derece konuşkan olan asistanı Yura’nın yanına geldi. “Yerinizde olsam eve giderdim” dedi. “Doğumun herhangi bir müdahale gerekmeden normal olacağından eminim. Diğer yandan, leğen kemiğinin biraz dar oluşu, bebeğin duruş pozisyonu ve sancıların olmaması, az da olsa endişe verici. Mamafih konuşmak için daha erken. Doğum başladığında kasılmaların niteliği ile belli olacak her şey. Ona göre anlayacağız.”</p>

<p>Ertesi gün telefonu yanıtlayan nöbetçi Yura’ya kapamadan beklemesini söyleyerek bilgi almaya gitti ve on dakika kadar sonra döndüğünde son derece kaba ve uygunsuz bir tavırla “Git söyle ona, dediler” diyerek söze başladı ve “Karısını çok erken getirmiş, gelip geri alsın” sözleriyle tamamladı. Ahizenin başında öfkelen Yura, yetkili birisini telefona istediğinde gelen hemşire ise belirtilerin aldatıcı olduğunu, endişelenmeden bir iki gün daha beklemek gerektiğini söyledi.</p>

<p>Üçüncü gün Yura gece yarısı doğumun başladığını, gün ağarırken suyun geldiğini ve şiddetli kasılmaların sabahtan beri kesilmediğini öğrendi. Telaş içersinde hastaneye koşan Yura, koridoru geçerken yarı açık kapıdan Tonya’nın iç paralayan çığlıklarını duydu. Ancak tren rayları altında kalıp organlarının bazılarını kaybetmiş insanların bağırabileceği bir şekildeydi haykırışları.</p>

<p>Yanına gitmesine izin vermiyorlardı. Parmaklarına kan oturacak derecede yumruklarını sıkıp pencerenin önüne gitti. Dışarda tıpkı bir gün önceki ve ondan önceki gün gibi gene yağmur yağıyordu. Odadan hastabakıcı kadın çıktı. Yeni doğanın ciyaklaması oradan yayıldı ortalığa. “Kurtuldu, kurtuldu” diye tekrarladı kendi kendine Yura.</p>

<p>“Oğlunuz oldu. Erkek. Karınız hayırlısıyla kurtuldu yükünden” diye yumuşak bir sesle konuştu hastabakıcı. “Şimdi yanına gidemezsiniz. Zamanı gelince göreceksiniz, merak etmeyin. Karınıza güzel bir hediye verin. Çok ıstırap çekti. İlk doğum tabii. İlk doğumlar hep eziyetli olur.”</p>

<p>“Kurtuldu. Kurtuldu” diye sevinen Yura, hastabakıcının söylediklerini, onun bu işteki rolünü tebrik eden sözlerini anlamıyordu. Onunla ne ilgisi vardı ki bu olayın? Baba-oğul ilişkisinde, babalığın kutsallığını kavrayamayacak durumdaydı, sanki tepeden inme gelen oğluna karşı herhangi bir his duymuyordu. Bütün bunlar bilincinin dışındaydı. Önemli olan Tonya’ydı. Ölüm tehlikesiyle karşı karşıya kalan ve bunu başarı ile atlatan Tonya.</p>

<p>Hastanenin yakınındaki bir hastasını görmeye gitti. Hastaya uğrayıp geri gelmesi yarım saat sürdü ancak. Odayı koridora bağlayan bölme ve odanın kapısı yarı açıktı. Ne yaptığının farkında olmadan bölmeyi geçti.</p>

<p>Beyaz gömlekli baş jinekolog kollarını tuhaf bir şekilde açarak yerden bitmiş gibi bir anda karşısına çıktı. Doğum yapanın işitmemesi için fısıldayarak “Nereye?” diyerek durdurdu Yura’yı. “Ne yapıyorsunuz, aklınızı mı kaçırdınız? Bırakın hastanın üstünde yaratacağınız psikolojik baskıyı, daha yara açık, her taraf kan içinde, mikrop taşıyabilirsiniz. Daha neler! Üstelik bir de doktor olacaksınız.”</p>

<p>“Ama ben... Şöyle göz ucuyla bir baksam. Buradan. Hemen çıkacağım sonra.”</p>

<p>“O zaman başka. Öyle olabilir. Yalnız beni sizi uyarmak zorunda bırakmayın! Dikkat edin. Kendinizi gösterecek olursanız, elimde kalırsınız, sağlam bir yerinizi bırakmam, ona göre.”</p>

<p>Koğuşta arkaları kapıya dönük önlüklü iki kadın, ebe ve çocuk bakıcısı, ayakta duruyordu. Çocuk bakıcısının elinde koyu kırmızı lastik parçası gibi eğilip büzülen tertemiz, yumuşacık insan dölü duruyordu. Ebe, bebeği göbek bağından ayırmış, göbeği bandajla kapatmakla uğraşıyordu. Tonya hasta koğuşunun ortasında cerrahi bölümü olarak ayrılmış kısımdaydı. Yerden oldukça yüksek bir yatakta yatıyordu. Heyecandan her şeyi abartılı algılayan Yura’ya yatağın yüksekliği, ayakta yazı yazanların kullandığı kürsü kadarmış gibi geldi.</p>

<p>Tavana yaklaşan yükseklik görüntüyü daha da sıradan bir şekilde ölümcülleştirmişti. Çektiği acıdan terler içinde kalan Tonya, eziyetten bitmiş bir durumdaydı. Odanın ortasında yükselmiş bu hali, nereden geldikleri belli olmayan yeni yolcuları ile ölüm denizini geçerek karadaki yaşama ulaşmayı başararak körfeze demir atmış bir gemiyi andırıyordu.</p>

<p>Çalıştığı hastanede herkes Yuri’yi tebrik ediyordu. Haberin bu kadar çabuk yayılmış olmasına şaşırdı.</p>

<p>“Çöplük” bazen de “meyhane” dedikleri nöbetçi odasına gitti. Hastanede her yer dolup taştığı için burası aynı zamanda vestiyer olarak da kullanılıyordu. Dışardan gelenler paltolarını burada çıkarıyor, kar çizmelerini de gene burada değiştiriyorlardı. Her köşede unutulmuş paketler vardı. Yerler sigara izmariti ve kâğıt parçalarıyla kaplıydı.</p>

<p>Pencerenin önünde duran omuzları sarkık yaşlıca bir doktor, elindeki kavanozu ışığa tutmuş, gözlüğünün altından içindeki koyu sıvıya dikkatlice bakıyordu. Duruşunu bozmadan “Tebrikler” dedi. Gözünü kavanozdan ayıramıyordu.</p>

<p>“Teşekkür ederim. Çok naziksiniz.”</p>

<p>“Teşekkür etmenize hiç gerek yok. Ben bir şey yapmadım. Otopsiyi Piçujkin yaptı. Emin olun hepimiz çok etkilendik. Gerçekten karaciğer ilhitabıymış. Herkes ‘Teşhis dediğin böyle olur’ diyor ve yalnızca bu konuyu konuşuyor.”</p>

<p>Tam o sırada hastanenin başhekimi içeri girdi. Her ikisini de başıyla selamlayıp “Buranın hali ne böyle. Mezbeleliğe dönmüş. Doktor odasından çok yolgeçen hanına benziyor. Rezalet! Evet Jivago, haklıymışsınız, karaciğer iltihabıymış. Biz yanılmışız. Tebrik ederim. Diğer yandan, hoş olmayan bir şey söylemek zorundayım. Uzmanlık alanınızı incelediler. Bu sefer sizi kurtarmamız mümkün olmayabilir. Bildiğiniz gibi orduda doktor ihtiyacı korkunç boyutta. Korkarım, yakında siz de barut koklamaya başlayacaksınız. ”</p>

<p class="orta">6</p>

<p class="n">Antipovların Yuryatin’e uyum sağlamaları beklediklerinden de daha kolay oldu. Gişarları sevgiyle anımsıyorlardı burada. Özellikle bu durum yeni bir yere yerleşmede karşılaşılan bütün zorluklarda Lara’nın işini kolaylaştırmıştır.</p>

<p>Lara sürekli olarak bir şeylerle uğraşıyordu. Ev işleri ve üç yaşındaki kızları Katya’nın bakımı onun üstündeydi. Yardımcı olarak işe aldıkları kızıl saçlı Marfutka, ne kadar yardım etse de yeterli değildi. Lara -yetişkin adıyla Larisa Fedorovna- Paşa’nın işlerinin de destekçisiydi. Aynı zamanda kız lisesinde de öğretmenlik yapıyordu. Hiç soluk almadan çalışıyordu. Bu tam anlamıyla hayalini kurduğu yaşam biçimiydi.</p>

<p>Yuryatin’de yaşamak Lara’nın hoşuna gidiyordu. Burası onun doğup büyüdüğü yerdi. Kent, Ural demiryollarının bir kolunun bağlı olduğu ve üstünde rahatlıkla gemi taşımacılığı yapılan Rınva Nehri’nin kenarında kuruluydu.</p>

<p>Yuryatin’de kışın yaklaşmakta olduğu, sandalların sahipleri tarafından nehir kenarlarından alınıp at arabalarıyla şehre taşınmasından anlaşılırdı. Kayıklar evlerin bahçelerinde açık havada kışın geçip baharın gelmesini beklerdi. Başka yerlerde leyleklerin gidişi ya da ilk karın taşıdığı anlamı, burada avluların ücra köşelerinde beyazlamaya başlayan toprağın üstündeki ters dönmüş kayıklar taşıyordu.</p>

<p>Antipovların kiraladığı evin avlusunda da ters konmuş böyle bir kayık vardı ve Katya kendine çatı yaptığı bu kayığın altında bahçede oynardı. Lara’nın ruhu uzak taşra köşesinde yaşamaya uygundu. Bölgenin ileri gelenlerinin kuzeylilere özgün şekilde “o”ları vurgulayarak konuşmaları, keçe çizme ve kalın yünlü kumaştan ceket giymeleri ve her şeye kolayca inanmalarını sağlayan saflıkları hoşuna gidiyordu. Doğduğu topraklar ve sıradan halk onu kendine çekiyordu.</p>

<p>Ne var ki Moskovalı bir demiryolu işçisinin oğlu olan Pavel Pavloviç’in tuhaf bir biçimde “başkentli” olduğu ortaya çıkmıştı. Yuryatinlilerden Lara kadar hoşlanmıyordu. Onların kabalıklarından ve görgüsüzlüklerinden rahatsız oluyordu. Geçen zaman içersinde sıradışı bir yeteneği kendini göstermişti. Çok hızlı okuyabiliyor, okuyup öğrendiklerini asla unutmuyordu. Daha önceden de Lara’nın yönlendirmesiyle çok kitap okumuştu. Gurbet köşelerinde geçirdiği yıllarda okuma oranı o kadar artmıştı ki Lara’nın bile yeterince bilgili olmadığını düşünüyordu. Kafa olarak birlikte çalıştığı öğretmenlerin ilerisindeydi ve onların arasında boğulmaktan yakınıyordu. Çalışma arkadaşlarının yaşadıkları savaş döneminin modasına uygun, formal ve biraz da şovenliğe varan vatanseverlik duyguları, Paşa’nın bu konuda oldukça karmaşık olan hisleriyle hiçbir şekilde uyuşmuyordu.</p>

<p>Pavel Pavloviç klasik edebiyat eğitimi almıştı. Okulda Latince ve eski çağ tarihi dersleri veriyordu. Kadim bir realist olarak, matematik, fizik ve fen bilimlerine karşı içinde bastırdığı eğilim birden ortaya çıkıvermişti. Bu konularda kendi kendini üniversite düzeyinde eğitmeyi başardı. İlk fırsatta bu uzmanlık alanlarında sınav verip fen bilimlerinden herhangi birinde öğretmen olmayı ve ailesi ile birlikte Petersburg’a taşınmayı hayal ediyordu. Geceleri geç saatlere kadar çalıştığı için sağlığı bozuldu. Uykusuzluk çekiyordu.</p>

<p>Karısıyla ilişkileri iyi ama bir hayli de karmaşıktı. Lara’nın iyiliği ve özeni onu eziyordu. Diğer yandan, Paşa hiçbir zaman onu eleştirmeye kalkışmıyordu. Sıradan bir uyarısını gizli bir ima olarak algılamasından çekiniyordu. Örneğin Lara’nın asil bir soydan geldiğini kendisinin ise soyunun sopunun belli olmadığını ya da kendisinden önce onun başkasına ait olduğunu söylemezdi. Lara’nın alınganlık göstereceği korkusu hayatlarını doğallıktan uzaklaştırmıştı. Birbirlerine karşı    gösterdikleri aşırı minnettarlıkla her şeyi iyice zorlaştırıyorlardı.</p>

<p>O akşam konukları vardı. Pavel Pavloviç’in birkaç öğretmen arkadaşı, Lara’nın çalıştığı okulun müdürü Paşa’nın bir keresinde bilirkişilik yaptığı mahkeme üyesi misafirlerinin bazılarıydı. Bütün bu insanlar, Paşa’nın görüşüne göre, tam anlamıyla aptaldı. Lara’nın bu insanlara gösterdiği nezakete sinir oluyor, onlardan gerçekten hoşlanabildiğine inanamıyordu.</p>

<p>Lara konukların ardından uzun uzun odaları havalandırdı ve mutfakta Marfutka’yla bulaşıkları yıkadı. Katya’nın üstünün tam örtülü olduğuna ve Pavel’in uykuya daldığına emin olduktan sonra çabucak soyundu, ışığı kapayıp annesinin koynuna giren bir çocuk edasıyla kocasının yanına yattı. Paşa uyuyormuş gibi yapmıştı ama uyumuyordu. Son zamanlarda ciddi bir şekilde uykusuzluk problemi çekiyordu. Daha üç dört saat uykuya dalamayacağını biliyordu. Uykusunun gelmesini beklemek ve misafirlerden sonra eve sinen tütün kokusundan kurtulmak için usulca kalktı ve pijamasının üstüne kabanını alıp kalpağını da takarak dışarı çıktı.</p>

<p>Bulutsuz bir sonbahar gecesiydi, hava ayaza çekmişti. Paşa’nın bastığı yerlerde ince buz parçaları çıtırdıyordu. Yanan ispirto lambasının alevi gibi yıldızlarla dolu gökyüzü, mavi devinimlerle kara topraktaki donmuş çamur topaklarını aydınlatıyordu.</p>

<p>Lara ve Paşa Antipov’un yaşadıkları ev limanın aksi yöndeydi. Sokaktaki en son evdi. Ardından tarlalar başlıyordu. Tarlaların arasından demiryolu geçiyordu. Hattın yakınında bir yerde bekçi kulübesi vardı. Demiryolunda bir de geçit vardı.</p>

<p>Ters duran kayığın üstüne oturan Pavel gökyüzünü seyretmeye koyuldu. Son yıllarda bütünleştiği düşünceler, tekrar güçlü bir şekilde benliğine egemen olup moralini bozdu. Artık iyice düşünüp bu duruma bir son vermeliydi, hatta en iyisi bugün bir karar vermekti.</p>

<p>“Bu durum daha fazla süremez” diye düşündü. Sonucun böyle olacağı önceden de anlaşılabilirdi ama kavraması geç olmuştu. Lara, daha çocukken ona öyle bakmasına izin vermiş ve onu istediği gibi biçimlendirmişti. Kışın evlenmelerinin arifesinde Lara kendisi ayrılmalarını istediğinde nasıl olmuştu da aklını toplayamamıştı? Lara’nın kendisini değil, onda somutlaştırdığı başarılarını sevdiğini anlamıyor muydu? Bu esin ve övünç kaynağı görev anlayışıyla gerçek aile hayatı arasındaki ortak payda neydi? İşin en kötü yanı onu ilk günden beri aynı biçimde seviyordu. İnsanın aklını başından alacak kadar güzeldi. Peki onun hisleri aşk değil de Lara’nın yüce gönüllüğü ve güzelliği karşısında duyduğu minnettarlıkla karışık hayranlık olabilir miydi? Off. Nasıl çıkacaktı bu işin içinden! Şeytan bile beceremezdi bunu!</p>

<p>Şimdi ne yapmalıydı? Lara ve Katya’yı bu aldatmacadan kurtarabilir miydi? Bu kendisinin kurtulmasından bile daha önemliydi. Evet, ama nasıl olacaktı bu? Boşanarak mı? Kendini nehre atıp boğularak mı? Ne saçma sapan düşünceler bunlar, diyerek sinirlendi Paşa. Asla böyle bir şey yapmayacaktı. O zaman yalnızca zihninden geçiriyor olsa da niye böyle tuhaf şeyler geliyordu aklına?</p>

<p>Sanki yanıt istermiş gibi yıldızlara bakıyordu. Kimi gruplar halinde, kimi tek tek, büyüklü küçüklü, mavili yanardönerli parıldıyordu hepsi. Ansızın ortaya çıkan bir ışık yıldızların parıltısını sönükleştirdi. Paşa’nın oturduğu sandalın arkasında kalan bahçe ve ev kısa, keskin bir ışıkla aydınlandı, sanki biri elinde meşaleyle tarladan bahçe kapısına doğru koşuyordu. Bu, gökyüzüne sarı duman ve kıvılcım parçaları saçarak geçitten geçip batıya asker taşıyan bir trendi. Geçen yıldan bu yana, gece gündüz belli bir tarifeye bağlı olmadan geçer olmuştu bu trenler.</p>

<p>Paşa gülümseyerek kayıktan kalktı ve uyumaya gitti. Aradığı çözümü bulmuştu.</p>

<p class="orta">7</p>

<p class="n">Lara Paşa’nın bu kararını duyunca kulaklarına inanamadı, şaşırıp kaldı. “Düşünmeden verilmiş bir karar, gene bir hevese kapıldı” diye düşündü. “Üstünde durmazsam unutur gider.”</p>

<p>Ancak beklediği gibi olmadı, kocası iki hafta içinde belgelerini askerlik şubesine verdi, lisede derslerini yardımcısına bıraktı hatta Omsk kentindeki askeri okuldan davet bile aldı. Artık gitmesi yakındı. Lara sıradan köylü kadınlar gibi Paşa’nın ellerine sarılıp ayaklarına kapanıyor “Paşa, Paşa’m benim” diye haykırıyordu. “Beni ve Katya’yı kimlere bırakıyorsun? Yapma bunu, gitme! Henüz hiçbir şey için geç değil, ben her şeyi hallederim. Hem sen doktora da görünmedin. Kalbinin zayıf olduğunu biliyorsun. Ayıp mı sanki? Peki aileni böyle bir çılgınlığa sürüklemek ayıp değil mi? Üstelik gönüllü gidiyorsun! Sürekli asker olduğu için kardeşim Rodion’la alay eden sen değil miydin, birden ne oldu da ona imrendin? Şimdi sen onun gibi kılıç kuşanıp subaylık mı taslayacaksın? Paşa, neyin var senin, tanıyamıyorum seni. Seni böyle değiştiren ne, aklını mı yitirdin yoksa? Doğru söyle bana lütfen, Tanrı aşkına klişeleri bırak da söyle bana, Rusya’nın ihtiyacı olan şey bu mu?”</p>

<p>Sonra aniden Lara konunun aslında farklı olduğunu anladı. Ayrıntılarda akıl yürütmek konusunda beceriksiz olsa da temel sorunu algılamıştı. Paşa, Lara’nın ona olan ilgisini karıştırmıştı. Paşa’ya gösterdiği aşırı ilgi ve özeni annelik olarak yorumlamış, bu sevginin alışılmış kadın sevgisi olduğunu anlayamamıştı. Lara dudaklarını ısırıp içindeki fırtınayı bastırmaya çalıştı.</p>

<p>Dayak yemiş gibiydi, daha fazla bir şey söylemeden gözyaşlarını içine akıtarak kocasının yol hazırlıklarını yapmaya koyuldu.</p>

<p>Paşa gittikten sonra şehir sessizleşmiş gibi geldi Lara’ya, kargalar bile daha az uçuyordu. “Hanımım, hanımım” diye Marfutka umutsuzca sesleniyor, Katya elinden çekiştirdiği annesine boş yere “anne, anneciğim” diyordu. Bu olay Lara’nın hayatındaki en ciddi yenilgiydi. En büyük, en kutsal umutları yıkılmıştı.</p>

<p>Kocasının durumunu Sibirya’dan gönderdiği mektuplardan öğreniyordu. Çok geçmeden karısı ve kızını özlemeye başlamıştı. Birkaç ay sonra Paşa, erken terfi aldı ve beklenmedik bir şekilde cephede görevlendirdi. Yolu Yuryatin’in oldukça uzağından geçti, sevkiyatın acil olması nedeniyle Moskova’da da kimseyi görecek vakti olmadı.</p>

<p>Artık mektuplar cepheden geliyordu. Paşa’nın Omsk’ta çalıştığı liseden gönderdiklerinden daha canlı ve neşeliydi bu seferkiler. Paşa cephedeki bir hizmetinden ya da hafif bir yaralanmadan dolayı ailesini ziyaret izni almanın peşine düşmüştü. Kısa bir süre sonra    düşüncesini gerçekleştirebileceği şartların oluşabileceğini yazdı Lara’ya. Komutan Brusilovski’nin yönetimindeki ordu, ön harekâtı tamamlamış, saldırıya hazırlanıyordu. Bu bilgilerin ardından Paşa’nın mektuplarının arkası kesildi. Önceleri Lara pek endişelenmedi. Saldırıya hazırlanan bir orduda olanak bulamadığını ve hareket halinde olmaları nedeniyle yazamadığını düşündü.</p>

<p>Sonbaharda ordu sabit düzene geçti. Birlikler mevzilerini hazırlamaya başlamıştı. Ne var ki hâlâ Paşa’dan bir ses çıkmıyordu. Lara huzursuzlanmaya başladı. Önce Yuryatin’de sorup soruşturdu, dilekçeler yazdı. Ardından Moskova’ya ve Paşa’nın bildiği cephedeki son adresine mektuplar gönderdi. Kimsenin bir şeyden haberi yoktu. Mektuplarına yanıt veren olmadı.</p>

<p>Pek çok kadın gibi o da savaşın en başından beri, askerlerin emrine verilen Yuryatin hastanesinde gönüllü olarak çalışıyordu. Bu işle daha ciddi bir şekilde ilgilenmeye başladı. Hastanedeki eğitimi tamamlayarak gerekli sınavları verdi ve hemşire oldu. Okuldaki görevinden altı ay izin aldı. Yuryatin’deki evlerini Marfutka’ya emanet ederek kucağında Katya’yla Moskova’ya gitti. Kologrivovların kızı Lipa’ya bırakacaktı Katya’yı. Lipa’nın Alman asıllı olan kocası, diğer Alman vatandaşlarıyla birlikte Ufa kentinde göz hapsinde bulunuyordu.</p>

<p>Uzaktan yaptığı arama çalışmalarının faydasız olduğuna inanan Lara, olayın geliştiği yerde şahsen araştırma yapmaya karar vermişti. Bu amaçla, Macaristan sınırındaki Möze-Labarch’a gitmekte olan sıhhiye treninde hemşire sıfatıyla görev aldı. Burası Paşa’nın son mektubunu gönderdiği yerdi.</p>

<p class="orta">8</p>

<p class="n">Grandüşes Tatyana Yardım Komitesi tarafından yollanan yardım treni yaralılara yardım etmek amacıyla tümen karargâhının olduğu istasyona gelmişti. Küçük ve bakımsız vagonlardan oluşan uzun trenin diğerlerine göre biraz daha iyi olan vagonu, asker ve subaylara çeşitli hediyeler getiren Moskovalı toplum gönüllüsü insanlara ayrılmıştı. Gordon da onların arasındaydı. Çocukluk arkadaşı Jivago’nun tümene yakın bir köyde kurulu revirde görev yaptığını öğrenmişti.</p>

<p>Cephe sınırları içinde kalan bu köye gidebilmek için gerekli izin kâğıdını almayı başararak o yöne giden bir at arabasına binmişti. Arabacı Belaruslu ya da Litvanyalı’ydı, Rusça konuşuyordu. Önceden öyle örnekler yaşanmıştı ki herkes karşısındakinin ispiyoncu olmasından korkarak laflıyordu. Göstermelik sadakat sözleri sohbetin ilerlemesine olanak vermedi. Bu nedenle yolun büyük bir kısmında yolcu da arabacı da suskun kaldı.</p>

<p>Tümen merkezindekiler orduları yönlendirmeye ve mesafeleri yüzlük birimlerle ölçmeye alışık olduklarından köyün yakınlarda bir yerde olduğunu, yirmi yirmi beş verstten daha uzak olmayacağını söylemişlerdi. Oysa seksen verstten daha fazla yol katetmeleri gerekti.</p>

<p>Yol boyunca ufukta sol taraftan başlayıp gittikleri yöne doğru uzayan çizgiden gök gürültüsü benzeri pek de iç açıcı olmayan gümbürtüler geliyordu. Gordon hayatında hiç deprem yaşamamıştı. O nedenle, düşman toplarının uzaktan gelen bu tatsız homurtularını deprem sanması, volkan patlamasına benzetmesi çok doğaldı.</p>

<p>Akşam çökerken patlama seslerinin geldiği tarafta gökyüzünün alçak kısımları pembe titrek alevlerle kaplandı ve bu görüntü sabaha dek değişmedi. Araba yıkılmış köylerden geçiyordu. Birçoğu sakinleri tarafından terk edilmişti. Bazılarında, insanlar toprağın altına kazdıkları sığınaklarda yaşıyordu. Bu tip köyler bir zamanlar evlerin dizili olduğu şekilde sıralanmış taş ve moloz yığınlarından ibaretti. Bir bakışta tek bir otun bile olmadığı çöle benzeyen köyleri bir ucundan diğerine görmek mümkündü. Yangınlar sonucu evlerini yitirmiş yaşlı kadınlar, eskiden onları dışardan gelen tehlikelerden koruyan duvarlarının hâlâ var olduğu hayaliyle kendi evlerinin kül yığınlarını karıştırıyor, bulabildiklerini bir yerlere saklıyorlardı.</p>

<p>Yanlarından geçen Gordon’u selamladıkları bakışlarıyla bir yandan da yeryüzündeki insanların akıllarını başlarına almasının yakın olup olmadığını, yaşamlarındaki huzur ve düzenin bir daha dönüp dönmeyeceğini soruyorlardı.</p>

<p>Gece yarısı bir devriye birliğiyle karşılaştılar. Toprak yoldan geri dönüp ara yollardan ilerlemeleri emredildi. Arabacı bu yeni yolları bilmiyordu. Yaklaşık iki saat boşu boşuna dolanıp durdular. Gün ağarırken arabacı ve yolcusu aradıkları yeri buldu. Ancak burada kimsenin revirden haberi yoktu. O zaman bölgede aynı adı taşıyan iki köy olduğu anlaşıldı. Biri bu, diğeri ise asıl aradıklarıydı. Sabah olduğunda amaçlarına ulaştılar. Köyün yakınlarına geldiklerinde etrafa yayılan şifalı ot ve tentürdiyot kokusunu duyan Gordon, gün boyu Jivago ile beraber olduktan sonra geceyi burada geçirmeden istasyondaki arkadaşlarının yanına döneceğini düşündü. Ancak bazı gelişmeler köyde bir iki hafta geçirmesine neden oldu.</p>

<p class="orta">9</p>

<p class="n">O günlerde cephe hareketlenmişti. Beklenmedik değişiklikler yaşanıyordu. Bulundukları mevkiden, Gordon’un geçtiği güneye doğru, atağa geçen destek birlikleri güçlendirilmiş düşman hatlarını yarmayı başarmıştı. Saldırılarını sıklaştırarak daha da içerilere doğru ilerliyorlardı. Arkalarından gelen yardım birlikleri öncü grubun temizlediği alanı daha da genişletiyordu. Bu gelişme pek çok kişinin esir düşmesine neden oldu. Asteğmen Paşa Antipov da son harekâtta, birliğiyle birlikte teslim olmak zorunda kalanlar arasındaydı.</p>

<p>Hakkında gerçek dışı söylentiler dolaşıyordu ortalıkta. Bir şarapnel çukurunda ölüp kaldığını düşünüyorlardı. Bilgiyi aynı birlikten arkadaşı Galiullin vermişti.</p>

<p>Söylediğine göre saldırıya geçtikleri sırada gözleme kulesinden birliği izliyordu ve Antipov’un askerleriyle hareket ettiğini ve ölümünü görmüştü. Galiullin’in gözünün önünde yaşanan sıradan bir saldırı sahnesiydi. İkiye ayrılmış olarak, hızla, neredeyse koşar adım, ilerleyerek rüzgârda hareketlenen kuru ot ve çalılarla kaplı düzlüğü geçmek zorundaydılar. Bu cesur hareketlerinin sonucunda onlardan beklenen, süngüleri ya da el bombalarıyla karşı tarafta bulunan Avusturyalıları yok etmeleriydi. Koşan askerler düzlüğün sonunun gelmeyeceğini düşündüler. Önceleri önlerinde ilerleyen komutanları, sonradan onlarla koşmaya başlamıştı. Yukarı kaldırdığı elinde tuttuğu tabancasını sallayarak bütün gücüyle “hücum” diye bağırıyor ama sanki kendisi de dahil kimse onu işitmiyordu. Koşan askerler belirli aralıklarla yere yatıyor, sonra hep birlikte ayağa kalkıp daha güçlü haykırışlarla koşmaya devam ediyorlardı. Her seferinde genelden daha farklı, sanki ormandaki koca gövdeli ağaçlar gibi, yere düşenler ise bir daha kalkamıyordu.</p>

<p>“Hedefin ötesine atış yapıyorlar. Sahra telefonundan haber ver” dedi Galiullin yanındaki topçu subayına. “Ya da bırak. Doğru yapıyorlar, ateş hattını genişlettiler.”</p>

<p>O sırada birlik düşman hattına iyice yaklaşmıştı. Ateşi kestiler. Birden oluşan sessizlikte gözetleme noktasındakilerin kalbi, sanki bir dakika sonrasında kahramanlık ve cesaretleriyle olağanüstü iş başarmak zorunda olan askerleri Avusturyalıların önüne süren Antipov’un yerinde kendileri varmışçasına deli gibi atmaya başladı. Tam o anda birbirinin ardı sıra onaltılık iki Alman mermisi patladı. Ortalığı kaplayan toprak ve dumandan sonra yaşananlar görünmez oldu.
</p>

<p>“Aman Allahım<a id="dn27" href="../Text/dn.xhtml#d27">[27]</a>! Yeter! Bitsin artık!” diye fısıldadı Galiullin, bembeyaz olmuş dudaklarının arasından. Üçüncü mermi gözetleme noktasının oldukça yakınına düştü. Yere kapaklanan askerler bir an önce oradan uzaklaşmak için aceleye kapıldı.</p>

<p>Galiullin ile Paşa aynı barınakta kalıyorlardı. Karargâhtakiler Paşa Antipov’un gerçekten    öldüğünü ve bir daha geri dönmeyeceğini kabullendiklerinde, ilerde karısına iletmek üzere kişisel eşyalarını ve fotoğraflarını saklaması görevini onu iyi tanıyan Galiullin’e verdiler. Tamirci sıfatıyla gönüllü olarak orduya katılan Galiullin yeni astsubay olmuştu. Eskiden Tverzinlerin evindeki kapıcı Gimazettin’in oğlu, yeni yaşamındaki terfisini kendisini sürekli döven ustası Hudoleev’e borçluydu. Rütbesinin yükselmesinden sonra kimsenin, hatta kendisinin bile anlamadığı bir biçimde cephe gerisinde destek veren oldukça rahat bir garnizona düşmüştü. Buradaki görevi sakatlanmış erlere komuta etmekti. Her sabah yaralı ve hasta subaylarla, unuttukları içtima düzeninde talim yapıyorlardı. Bunun dışında, levazım depolarındaki nöbet sistemini kontrol etmek de Galiullin’in sorumluluğundaydı. Buradaki görevi oldukça rahattı ve başka bir şey yapması gerekmiyordu. Nasıl olduysa beklenmedik bir biçimde Moskova’dan gelen ve emrine verilen yaşlı gönüllüler birliğini oluşturan yeni askerlerin arasında gayet iyi tanıdığı Petr Hudoleev de karşısına çıktı.</p>

<p>Zoraki bir tebessümle “Eski tanıdıklar da buradaymış” dedi Galiullin. Hazırola geçip asker selamı veren Hudoleev, “Evet, efendim” diye yanıtladı. Karşılaşmalarının bu selamlaşmayla son bulması beklenemezdi. Kendinden alt seviyedeki askeri daha ilk hatasında acımasızca azarlayan Galiullin, sonraları, erin doğrudan yüzüne bakmak yerine başka tarafa bakmasını bile bahane ederek suratını dağıtıp iki gün katıksız hücre hapsine gönderdi.</p>

<p>Artık Galiullin her adımda geçmişin öcünü alıyordu. Askeri hiyerarşinin geçerli olduğu ortamda bu hesaplaşma oldukça orantısız ve adi bir oyundu. Ne yapılabilirdi ki? İkisinin daha fazla aynı ortamda kalması imkânsız bir hale gelmişti. Ama bir subay, bir eri tayin edildiği görev yerinden başka bir yere disiplin suçundan başka hangi nedenle gönderebilirdi ki? Diğer yandan da Galiullin hangi bahaneyle kendi tayinini isteyebileceğini düşünüyordu. Cephe gerisi görevinin sıkıcı ve işe yaramaz olduğunu öne sürerek Galiullin sıcak savaşın sürdüğü bir yere gönderilmeyi istedi. Bu onun sicili için olumlu oldu, daha sonraki gelişmelerde de iyi bir subay olduğunu kanıtladı ve kısa sürede rütbesi yükseldi.</p>

<p>Galiullin, Paşa Antipov’u Tverzinlerin zamanından tanıyordu. 1905 yılında Paşa altı ay Tverzinlerin yanında kaldığı dönemde Galiullin, o zaman herkesin bildiği ve sevimli haliyle söyledikleri Yusufçuk onların evine gider, birlikte oyun oynayıp vakit geçirirlerdi. Bir ya da iki kere Lara’yı da görmüştü. Daha sonraları ondan hiç haber almamıştı. Paşa, Yuryatin’den gelip onların birliğine katıldığında Galiullin eski tanıdığındaki değişimi görmüş ve hayretler içinde kalmıştı. Kız gibi çekingen, üstü başı komik bir şekildeki o özenli çocuk gitmiş yerine sinirli, her şeyi bilen, altındakileri hor gören biri gelmişti. Akıllı, çok cesur, suskun ve alaycıydı. Zaman zaman Galiullin ona baktığında derinlerde bir yerde düşüncelerine takılmış ikinci bir kişiyi, karısına ya da kızına olan özlemi görürdü. Paşa sanki masal kahramanıymış da büyülenmiş gibi gelirdi ona. Artık yoktu, Paşa’dan geriye birkaç kâğıt parçası ve fotoğrafla birlikte ondaki dönüşümün sırrı kalmıştı.</p>

<p>Er ya da geç Lara’nın arayışları Galiullin’e dek uzanacaktı. Ona yazmayı tasarlıyordu. Ancak çarpışmalar çok yoğundu. Gerektiği gibi açıklama yazmaya gücü yoktu. Lara’yı bu acı darbeye hazırlamak istiyordu. Bu nedenle bu önemli sorumluluğunu, Lara’ya yazacağı mektubu sürekli erteleme işini, genç kadının kendisinin cepheye hemşire olarak geldiğini öğreninceye dek sürdürdü. O zaman da hangi adrese göndereceğini bilmiyordu.</p>

<p class="orta">10</p>

<p class="n">Doktor Jivago kaldıkları Galiçyalı kulübesine öğleyin yemeğe geldiğinde Gordon, her gün yaptığı gibi “Nedir durum? Bugün at bulunabilecek mi?” diye sordu. Yuri şöyle yanıtladı: “Ne atından söz ediyorsun? Bütün yollar kapalıyken nereye gitmeyi düşünüyorsun ki? Her tarafta akıl almaz bir kargaşa var. Kimse bir şey anlamıyor. Güneyde birkaç noktada Almanları kuşatmışız ya da savunmalarını yarmışız, söylediklerine göre bu arada bizden esir düşenler olmuş, kuzeyde Almanlar geçit vermez diye düşünülen yerdeki Sventa’yı geçmişler. Süvari kolordusuymuş bu. Demiryollarını tahrip edip depoları yakıyorlarmış. Bizi kuşatmakta olduklarını sanıyorum. Durumumuzu anlıyor musun? Sen de kalkmış bana at soruyorsun. Hadi ama Karpenko” dedi emirerine “Hazırla masayı, acele et biraz. Ne var bugün yemekte? Paça mı, güzel.”</p>

<p>Revirin de bulunduğu sıhhiye birliği, ilgili birimleri ile beraber şans eseri harap olmamış bir köye yerleşmişti. Parlak evler batıda olduğu gibi çok ve dar pencereliydi. Sağlam kalmış camlarda kanatlı kafes vardı.</p>

<p>Pastırma yazı yaşanıyordu. Altın sonbaharın bu sıcak günlerinde hava açıktı. Doktor ve subaylar gündüzleri camları kapatmıyorlar, pencere pervazlarında, alçak, beyaz boyalı tavanlarda kara bulutlar halinde uçuşan sinekleri öldürüyorlardı. Üniformalarının, iç gömleklerinin düğmelerini açıyorlar, ardından sıcak çorba ve çay içip ter içinde kalıyorlardı.</p>

<p>Akşamları ise sobanın açık kapağının başında çömelip ıslak çalı çırpıyla tutuşturmaya çalıştıkları kömürleri üflüyorlar, dumandan gözleri yanmış bir halde adam gibi ateş yakmayı beceremeyen emirerlerine sövüyorlardı.</p>

<p>Sakin bir geceydi. Gordon ve Jivago karşılıklı duvarların önüne konmuş kerevetlerde uzanmışlardı. Aralarında yemek masası ve duvardan duvara uzanan dar, uzun pencere vardı. Oda sıcak ve sigara dumanı kaplıydı. Pencerenin iki uç kanadını açmışlar, sonbahar akşamının içeri süzülen taze serinliğini solukluyorlardı. Beraber oldukları bütün bu gün ve gecelerde alışkanlık haline getirdikleri gibi gene sohbet ediyorlardı. Her zamanki gibi cephe tarafında ufuk, koyu pembe alevler içindeydi ve bir dakika bile ara vermeden düzenli bir mırıltı şeklinde devam eden ateş sesleri sanki birlikler biraz kenara gitmiş gibi daha kuvvetli ve diğerlerinden farklı daha alçaktan işitildiğinde Jivago sese saygı gösterirmişçesine konuşmasına ara vererek “Bu Bertha” dedi. “On altı pusluk yeni Alman topu. 60 <i>pood</i><a id="dn28" href="../Text/dn.xhtml#d28">[28]</a> ağırlığında” diye ekledikten sonra konuşmalarının nerede kaldığını anımsamadan lafa devam etti.</p>

<p>Gordon “Köy ne kokuyor sürekli?” diye sordu. “Daha geldiğim ilk gün fark ettim. Böyle şekerli hoş ama aynı zamanda da itici. Fare kokusunu andırıyor.”</p>

<p>“Anladım neden söz ettiğini. Kenevir o kokan. Burada çok fazla kenevir tarlası var. Kenevirin kendi kokusu ağır ve bayıltıcı. Bir de ateş hattında ölüleri kenevirlerin altına yığdıkları oluyor. Oralarda uzun süre kalıp çürüyorlar. Ceset kokusu burada oldukça yaygın, alışıldık bir şey. Gene Bertha. İşittin mi?”</p>

<p>Beraber geçirdikleri bu günler boyunca dünyadaki her şeyden konuştular. Gordon arkadaşının savaş ve dönemin genel ruhu hakkındaki görüşlerini biliyordu. Yuri ona tarafların birbirlerini böylesine kanlı bir şekilde yok etmeye çalışmalarına; yaralıların, özellikle de son zamanlarda gelen yaralıların son teknolojiyle yapılan çarpışmalar sonucu sakat kalacak et parçalarına dönüşmesini izlemeye alışmasının ne kadar güç olduğunu anlatmıştı.</p>

<p>Gordon her gün Jivago’ya eşlik ediyor ve onun sayesinde pek çok şey görüyordu. Diğerlerinin insanüstü bir güçle ölüm korkusu duymadan nasıl da riske atılarak kendilerini kurban etme cesaretini göstermelerini izlemenin, kendisi adına ahlaksızlık olduğunun bilincine varmıştı. Diğer yandan bu konuda bir şey yapmadan, boşu boşuna ah çekmenin de pek erdemli olduğunu düşünmüyordu. Yaşamın insana dayattığı konuma uygun şekilde dürüst ve doğal davranmak gerektiğine inanıyordu.</p>

<p>Yaralıların durumunu görünce bayılmak kaçınılmazdı, Gordon bunu kendinde denemek için kaldıkları yerin batısında bulunan ve hemen hemen cephede sayılan gezici Kızılhaç ilkyardım birliğine gitmek istedi. Büyük ormanın başladığı yerde yarısı top ateşiyle yok olmuş bir koruluğa geldiler. Kırılıp ezilen dal ve çalıların arasında dağılıp parçalanmış silah kalıntılarının darmadağınık yığınları vardı. Ağaçlardan birine bir binek atı bağlanmıştı. Uzakta görünen orman evinin çatısının yarısı uçmuştu. Gezici ilkyardım birimi buraya konuşlanmıştı, evden yolla ayrılan ormanın orta kısmına kurulu iki büyük gri çadırdan oluşuyordu.</p>

<p>“Seni buraya getirmem saçmalık” dedi Jivago. “Siperler hemen yanı başımızda, bir buçuk, iki verst var aramızda, bizim birlikler hemen şurada, ormanın ötesinde. İşitiyor musun seslerini? Kahramanlık taslamaya kalkma lütfen, inanmam. Korkudan ödünün kopması çok normal. Her an durum değişebilir. Toplar buraya düşmeye başlayabilir.”</p>

<p>Orman yolunda ağır çizmeli ayaklarını uzatmış kimi yüzükoyun kimi sırtüstü yatan gömlekleri, göğüsleri ter içindeki yorgun askerler güçlü bir birlikten geriye kalanlardı. Dört gündür aralıksız devam eden çatışma bölgesinden onları buraya, ateş hattının gerisine kısa bir dinlenmeye getirmişlerdi. Askerler taş kesilmiş gibi yatıyordu. Ne bir tebessüme ne de küfür etmeye güçleri yoktu. Ormanın derinliklerinden hızla yaklaşmakta olan birkaç kamyonetin sesi geldiğinde başını çeviren bile olmadı. Yaralıları ilkyardım uygulanıp yaralarının sarılacağı, bazı olağanüstü durumlarda operasyon yapılacağı gezici sıhhiye birliklerine taşıyan bu süratli, yaysız kamyonetlerdeki askerlerin sarsıntıdan zavallı kemikleri iyice yerinden oynamış, içleri dışlarına çıkmıştı. Bu kadar çok askeri, yarım saat önce ateşe ara verildiğinde siperlerin önündeki düzlükten toplayıp getirmişlerdi. Oldukça fazla bir kısmı baygın durumdaydı.</p>

<p>Kamyonlar çadırların yanına vardığında araçlardan inen sıhhiye erleri sedyelerle kamyonetleri boşaltmaya başladılar. İçeriden çıkan bir hemşire, eliyle çadır kapısının oyuğunu alttan tutmuş onlara bakıyordu. Onun nöbeti değildi. Serbest saatindeydi. Çadırların arkasındaki ormanda iki kişi yüksek sesle tartışıyordu. Canlı, yüksek ağaçlı orman kavga edenlerin sesini yankıyla yansıtıyor ama söylenenlerden bir şey anlaşılmıyordu. Yaralıları taşırlarken tartışan bu iki adam yolda belirip çadırlara yöneldiler. Kızgın bir subay, sıhhiye birliğinden bir doktora bağırıyor, bu ormanın ortasındaki yere erken gelmesinin nedenini ondan öğrenmeye çalışıyordu. Doktor ise hiç ilgisinin olmadığı bu konuda bir şey bilmiyordu. Subaya sakinleşmesini ve bağırmayı kesmesini söyleyip duruyordu. Yaralıları getirmişlerdi, işe koyulması gerekiyordu. Buna rağmen subay hız kesmeden Kızıl Haç’a, topçu birliğine, evrendeki her şeye sövmeye devam ediyordu.</p>

<p>O sırada, doktorun yanına Jivago geldi. Selamlaşarak çadıra yöneldiler. Subay hafif bir tatar aksanıyla yüksek sesle küfürlerine devam ederek, atı bağlı olduğu ağaçtan çözdü ve üstüne atladığı gibi ormanın içlerine doğru dizginledi. Hemşire hâlâ seyrediyordu.</p>

<p>Birden yüz ifadesi korkudan değişti. “Ne yapıyorsunuz? Aklınızı mı kaçırdınız?” diyerek yardım almadan yürüyen iki hafif yaralı askere seslendi ve onlara doğru atıldı. Sedyenin birinde korkunç bir biçimde yara almış, yüzü felaket görünen zavallı bir yaralıyı taşıyorlardı. Mermi, patlayan kavanoz dibi gibi yüzünü parçalamış, dili ve dişleri kan ve et parçalarıyla pelteye dönmüş bir halde kopan yanağının yerine kayan çene kemiğinde toplanmıştı ama darbe askeri öldürmemişti. Yaralıdan, pek de insan sesine benzemeyen ince bir tonda, herkesin bu akıl almaz acısının son bulması için dua ettiğini anlayabileceği gibi, kısa ve kesik kesik iniltiler duyuluyordu.</p>

<p>Hemşire, bu iniltilerden etkilenen hafif yaralıların çıplak elleriyle sedyede acı çekmekte olan askerin yanağındaki o korkunç demir parçasını almaya yeltenecekleri izlenimine kapıldı. “Sizin niyetiniz ne, hiç böyle şey olur mu? Bunu ancak cerrah, özel aletlerle yapabilir. Eğer olabilirse tabii. (Tanrım, Tanrım, koru onu, varlığından şüphe etmeme izin verme!)”</p>

<p>Bir dakika sonra yaralı, çadıra taşındığı sıra da bir çığlık attı, bütün vücudu sarsıldı ve ruhunu teslim etti. Ölen yaralı ikinci sınıf erlerden Gimazettin’di. Ormanda bağıran subay ise onun oğlu Galiullin, hemşire de Lara’ydı. Gordon ve Jivago olayın tanıklarıydı. Hepsi bir arada, .yan yanaydılar. Bu insanların kimileri birbirini tanıyamamış, kimi zaten hiç tanışmamış ve tanışmayacaktı, diğerlerinin ise birbirlerini bulması için başka bir olaya, yeni bir buluşmaya dek beklemeleri gerekiyordu.</p>

<p class="orta">11</p>

<p class="n">Bu bölgedeki köyler şans eseri saldırılardan etkilenmemişti. Yıkıntılar denizinde nasıl olduysa sağlam kalmış adacıklar gibiydiler. Gordon ve Jivago akşam vakti, kaldıkları eve dönmekteydiler. Güneş batıyordu. İçinden geçtikleri köyün birinde genç bir Kazak elindeki beş kapiklik demir parayı havaya atıyor, etraflarını saran insanların kahkahaları eşliğinde; aksakallı, uzun ceket giymiş yaşlı bir Yahudi’nin bunu yakalamasını istiyordu. Yaşlı adam bir türlü parayı yakalayamıyordu. Bozukluk her seferinde adamın çaresizce uzattığı elinin yanından süzülüp çamura düşüyordu. Yaşlı adam onu almak için eğildiğinde de Kazak asker, adamın arkasına tekmeyi basıyor, seyredenler de gülmekten katılıyordu. Eğlencenin tamamı bundan ibaretti. Görünüşe göre ciddi bir olay değildi ama kimse işin ciddi bir boyuta ulaşmayacağını söyleyemezdi. Karşıdaki kulübeden yaşlı adamın karısı elini kolunu sallayarak dışarı çıkıp bir şeyler bağırıyor ama her seferinde korkuyla içeri kaçıyordu. Kulübenin camından bakan iki küçük kız ağlıyordu.</p>

<p>Seyrettiği tabloyu olağanüstü eğlenceli bulan arabacı, yolcusu beylerin de neşelenmesi amacıyla atları yavaşlattı. Ama Jivago Kazak askere seslenerek azarladı ve bu saçmalığa son vermesini emretti. “Emredersiniz, efendim” diye yanıtladı asker hemen ve ekledi: “Bizler bilgili insanlar değiliz, öylesine eğlence olsun diye yapıyoruz.”</p>

<p>Yolun kalan kısmında Gordon ve Jivago sessiz kaldılar.</p>

<p>Kaldıkları köyü kastederek “Bu çok kötü” diye konuşmaya başladı Yura. “Bu savaşta zavallı Yahudi halkın ne acılar çektiğini tahmin etmen çok zor. Savaşın en yoğun yaşandığı yer Yahudi Bölgesi<a id="dn29" href="../Text/dn.xhtml#d29">[29]</a>. Yaşadıkları sıkıntılar, çektikleri acıların bedelini bir de soylarının yok olmasına yönelik katliamlar, aşağılama ve yeteri kadar vatansever olmadıkları suçlamalarıyla ödüyorlar. Düşman onları eşit tutarken biz sürekli eziyoruz. Çelişki onlara duyulan nefrette. Asıl gerekli olan şey onları anlamak, fakirlik ve zavallılıklarına, darbeleri püskürtemeyecek zayıflık ve yeteneksizliklerine merhamet göstermek. Anlaşılır gibi değil. Ölümcül işaretler var bu işte.”</p>

<p>Gordon hiçbir şey söylemedi.</p>

<p class="orta">12</p>

<p class="n">Gene uzun pencerenin önünde karşılıklı sedirlerine uzanmış konuşuyorlardı. Geceydi, Jivago, Gordon’a cephede Çar’ı nasıl gördüğünü anlatıyordu. Anlatımı çok hoştu.</p>

<p>Olay cepheye gelişinin ilkbaharında yaşanmıştı. Görev yaptığı birliğin kurmay kısmı Karpatlar’a kamp kurmuştu. Macar Ovası’na inen bir vadiyi bu askeri birlikle kapatmışlardı. Vadinin sonunda bir demiryolu istasyonu vardı.</p>

<p>Jivago, Gordon’a uzun uzun bölgenin güzelliğinden, etraftaki dağlardan, her tarafı kaplayan ulu çam ve kayın ağaçlarından, onların arkasında görünen bulutlardan, ağaçların arasından tıraşlanmış gibi yükselen yarlardan söz etti. Nemli, tıpkı o yarlar gibi gri, karanlık bir Nisan sabahıydı. Her yerden bunaltıcı bir duman yükseliyordu ve bu nedenle her şey dingin ve hareketsizdi. Boğucu bir hava vardı. Buhar bulutu vadinin üstünü kaplamıştı. İstasyondaki trenlerden, çayırlıklardan, gri dağlardan, karanlık ormanlardan, koyu renk bulutlardan yükselen dumanlar sütunlar halinde yukarı yükseliyordu.</p>

<p>O günlerde Çar Galiçya’daydı ve aniden başkumandanı olduğu birlikleri ziyaret edeceği haberi gelmişti. Her an orada olabilirdi. Tören birliği Çar’ı karşılamak üzere istasyonda yerini almıştı. Bir ya da iki saat sıkıntıyla bekleyerek geçti. Ardından iki tren birbirlerinin peşi sıra hızla istasyona girdi, çok geçmeden de Çar göründü.</p>

<p>Çar, Grandük Nikolay Nikolayeviç’in eşliğinde birlikleri denetliyordu. Askerleri sakince selamlamak için ağzından çıkan her hece, dolu kovada suyun dalgalanması gibi patlamalara neden oluyor, onu yanıtlayan birliklerin güçlü haykırışları yankılanıyordu.</p>

<p>Mahcup mahcup gülümseyen Çar, kâğıt para ve madalyaların üstündeki resminden daha yaşlı ve sıradan bir izlenim bırakıyordu. Cansız, hafif şiş bir suratı vardı. İçinde bulunduğu durumda kendisinden beklenilenin ne olduğunu bilmediği için sürekli Nikolay Nikolayeviç’e bakıyor, o da saygıyla kulağına eğilerek bazen sözcüklere gereksinim duymadan kaş hareketi ya da omuzlarıyla Çar’ı zor durumdan kurtarıyordu.</p>

<p>O ılık dağ sabahında Çar’ın acınılacak bir hali vardı ve böylesi çekingen, ürkek bir adamın baskıcı otorite olabileceğini düşünmek, bu zayıflığıyla insanların idamına ya da affına karar verdiğini bilmek korkunçtu.
</p>

<p>“Bir konuşma yapmalıydı, tıpkı Kral William<a id="dn30" href="../Text/dn.xhtml#d30">[30]</a> gibi, ‘kılıcım ve halkım’ bu benim, gibisinden bir şeyler söylemeliydi. Konuşması mutlaka halkla ilgili olmalıydı, buna şüphe yok. Gerçek bir Rus gibiydi anlıyor musun ama trajik bir şekilde bu basitliğin üstündeydi. Rusya’da bu teatral gösteri akıl dışı kabul edilir. Bu sence de tiyatro gösterisi, öyle değil mi? Sezar döneminde halk Galyalılar, Sueviler, İliryalılardan oluşmuş olabilir. Bu durum, çarlar, krallar, önderler ‘halkım, benim halkım’ diyerek söylev verebilsinler diye günümüze dek gelmiş bir uydurma.</p>

<p>Artık cephe muhabir ve gazetecilerle doluydu. ‘Gözlemlerini’, bilge halktan vecizeleri yazıyorlar, yaralıları ziyaret edip, halkın ruh halini yeniden tanımlayacak teoriler kuruyorlardı. Kendi halinde, sanki Dal’in<a id="dn31" href="../Text/dn.xhtml#d31">[31]</a> yeni bir çalışması gibi. Dilin etki alanı çerçevesinde yapılmış bir çalışmadan öte bir şey değil. Bu dediğimle tamamen aynı. Bir de başka tarz var. ‘Ayrıntı ve çeşitli şablonlara’ sığınan, şüpheci ve insanlardan nefret eden kısa söylemler bunlar. Örneğin, biri (bizzat okudum) şöyle bir hikmette bulunmuş: ‘Boz bir hava var, tıpkı dünkü gibi. Sabahtan beri yağmur yağıyor, her taraf çamur. Pencereden yola bakıyorum. Sonu gelmeyen esir kafileleri uzayıp gidiyor yolda. Yaralıları taşıyorlar. Toplar ateş ediyor. Yeniden ateş ediyorlar, bugün de, dünkü gibi, yarın da, bugünkü gibi ve her gün ve her saat...’ Bir düşünsene, nasıl bir öngörü, ne sivri akıl! Öte yandan, toplardan alınmasının nedeni ne olabilir ki? Topların tekdüzeliğinden şikâyetçi olmak ne kadar tuhaf! Top atışlarından çok, günden güne artan bir biçimde sıralanıp ateş eden kendi virgüllerine, ifadelerine ve sıçrayan pireler gibi telaşlı, hayırsever gazeteci atışlarına neden son vermediğine şaşırması daha iyi olmaz mı? Aslında yeni ve tekrarlanmayacak olanın top atışı değil de kendisi olması gerektiğini nasıl olur da anlamaz, not defterini sayfalarca dolduran fikirsiz notlardan insanın kendi görüşünü katmadan, özgür dâhiliğinin payını yansıtmadan ve ortada gerçek bir olgu olmadan bir görüş çıkmayacağını nasıl bilmez?”</p>

<p>“Kesinlikle doğru” diyerek sözünü kesti Gordon. “Şablon konusunda, bugün gördüğümüzden yola çıkarak sana yanıt vermek isterim. O zavallı yurtsever adamla dalga geçen Kazak asker, benzer bin çeşit olayla eşit düzeyde, tabii kastettiğim basit aşağılıklar, felsefe yapmayı gerektirmeyen ama insanın suratına şamar gibi inen durumlar, konu açık. Oysa Yahudi sorununa bütünsel olarak bakacak olursak felsefe yapmamız gerekir ama o zaman konu beklenmedik taraflara çekilir. Bu konuda sana söyleyebilecek yeni bir şeyim yok aslında. Görüşlerim, bu arada seninkiler de, hepsi dayından öğrendiklerimiz.</p>

<p>‘Halk nedir?’ diye soruyorsun. Halka dadılık edip derdine ağlayan mı yoksa onun güzelliği ve kendi görevlerindeki başarılarını düşünmeden onu peşine takıp millet olarak üne kavuşturarak ebedileştiren mi onun için daha çok şey yapmış olur?</p>

<p>Elbette, elbette. Hıristiyanlık döneminde hangi milletlerden söz edebilir ki? Salt millet olarak tanımlayamayız ancak Hıristiyanlık’ı kabul etmiş, bu yola dönmüş toplumlardan söz edebiliriz. Meselenin özü tam da burada, eski temellerine sadık kalmamalarında değil, bu dönüşümde. <i>Kutsal Kitap</i>’ı hatırlayalım. O bu konuda ne diyordu? Öncelikle, öyle olmuş, böyle olmuş diye bir iddiada bulunmadı. Saf ve pek de cesur olmayan bir öneriydi onun ki. Hiç olmayan bir şekilde var olmak, ruhunuzu dinginleştirip yüceltmek ister misiniz diye bir teklifte bulundu. Ve herkes binlerce yıl süren bir süreçte bu öneriyi kabul etti. Tanrı katında Helen, Yahudi diye bir şey yoktur derken asıl ifade etmek istediği Tanrı’nın huzurunda herkesin eşit olduğu mu? Hayır, ondan daha önce, Yunan filozofların, Romalı ahlakçıların, Eski Ahit peygamberlerinin bildiği ve söylediği bir şeyi yinelemeye gereksinim duymazdı İncil.</p>

<p>O nedenle, bunu söylerken demek istediği, yürekle tasarlanmış bu yeni yaşam biçiminde, Tanrı katı denilen yerde kabul gören niteliğin milliyet değil, bireyin kendisi olduğudur. Şimdi sen, kişisel fikir katılmadan olguların anlamsız olduğunu söylüyorsun. Hıristiyanlık da aynı böyle, kişiliğin gizemli yanı, insanlık adına bir değer olmasını sağlamak için, somutlaştırmak gerekir. Yaşam ve dünyayı anlatmakla pek de ilgisi olmayan, sürekli olarak dar bir çevreyi ilgilendiren bir kesimi, acı ve tasaları üzerinden yargılayan ikincil öneme sahip detayları konuştuk seninle. Museviler bu afet halinin değişmez kurbanları. Var olmak, sadece ve sadece millet olarak kalmak fikri asırlar boyunca ulusal görüşün temelini oluşturmuş, kendi saflarından çıkan insanların çabalarıyla dünya bu incitici meselelerden korunmuştur. Ne kadar da ilginç! Bu nasıl olabiliyor ki? Şeytani sıradan yaşamdan kurtuluş, bu bayram, günlük yaşamın direttiği akılsızlıktan arınma, hepsi onların topraklarında yaşandı, onların dillerinde söze döndü, bu bayram onların köklerine aittir aslında. Bütün bunları görüp bilmelerine rağmen nasıl oldu da bu fırsatı değerlendiremediler? Böylesi çok yönlü bir güzellik ve gücün ruhlarını terk edip gitmesine nasıl izin verdiler? Mucizevi olarak kendilerine bağışlanmış bu zafer ve yüceliklerin boş bir kabuk olarak kalmasına nasıl izin verdiler?</p>

<p>Bu gönüllü çilekeşlikten kimin bir çıkarı olabilir, yıllarca aşağılamayla üstü örtülmeye çalışılan, sadece iyiliği bilen ve gönülden iletişim kurmayı doğru sayan günahsız yaşlı, kadın ve çocukların kanının dökülmesi kime fayda sağlar? Genelde ulus sevgisi üstüne yeteneksizce yazan yazarların bu tembelliğinin nedeni ne? Bu halkın hemen her olayda savaş yorgunluğuna sığınan, bilgeliği alay alan erk sahipleri neden daha fazla bir şeyler yapmıyor? Bütünleştikleri yükümlülüklerini riske atarak, aşırı basınçtan patlayan kazanlar misali, mücadele ettikleri şeyleri, mağduriyetlerini neden yok etmek için uğraşmazlar? Neden onlara, ‘Uyanın artık. Yeter. Daha fazla böyle süremez. Eskiden size ne dendiğini bir tarafa bırakın. Gruplaşmayın, bütünleşin. Herkesle birlik olun. Hıristiyan âleminde siz ilkler ve en iyilersiniz. Siz içinizdeki en kötü ve zayıflara karşıt olarak gösterilenlersiniz’ demediler?”</p>

<p class="orta">13</p>

<p class="n">Ertesi gün Jivago, öğle yemeğine geldiğinde, Gordon’a, “Gitmek için sabırsızlanıyordun, sonunda isteğin gerçek oldu. Etrafımızdaki çember daralıp iyice kapana sıkışırken, gitme konusunda ‘şansının’ yaver gittiğini söyleyemeyeceğim. Doğuya doğru yol açık ama batıdan bizi sıkıştırıyorlar. Sıhhiye birliklerine toplanma emri verildi. Yarın, öbür gün yola çıkacağız. Nereye, belli değil” dedi ve ardından emirerine seslendi: “Hey Karpenko, Gospodin<a id="dn32" href="../Text/dn.xhtml#d32">[32]</a> Gordon’un çamaşırları yıkanmadı değil mi? Hep aynı hikâye. Kuma’ya yıkacak şimdi suçu. Kimse bu Kuma, kendisi de bilmiyor ya. Aptal şey.”</p>

<p>Yura kendini savunmaya çalışan sıhhiye erini dinlemedi. Jivago’nun çamaşırlarını giyen ve gene onun gömleğiyle yola çıkmak zorunda kalan Gordon’un dertlenmesine de kulak asmadı.</p>

<p>“Ah, bizim yollarda geçen hayatımız. Göçmen Çingeneler gibiyiz” diye sürdürdü konuşmasını. “Buraya ilk geldiğimde hiçbir şey bana uygun değildi. Soba durması gerekenden başka bir yerde, tavan alçak, üstelik pis ve havasızdı. Şimdi, isterse öldürsünler beni, buradan önce nerede kaldığımızı anımsamıyorum bile. Sobanın durduğu köşeye, güneş vurduğu zaman karolarında oynaşan yoldaki ağaçların gölgesine bakıyorum da sanki bir asırdır buradaymışım gibi geliyor.</p>

<p>Acele etmeden hareketlenip eşyaları toparlamaya koyuldular.</p>

<p>Gece yarısı çığlık ve gürültülere uyandılar. Ateş sesleri geliyor, insanlar koşuşturuyordu. Uğursuz bir aydınlık kaplamıştı köyü. Evin diğer tarafında yaşayan ev sahipleri de kalkmış, telaşla hareket ediyorlardı. Yura, emirerine “Karpenko, git de kargaşanın nedenini öğren” dedi.</p>

<p>Çok geçmeden olan biteni anladılar. Yura çabucak giyinip söylenenlerin doğruluğunu anlamak için hastane olarak kullandıkları yere gitti. Almanlar, Rus ordularının bu bölgedeki direnişini kırmıştı. Saldırı birlikleri köye yaklaşmışlardı bile. Köy ateş hattındaydı. Çekilme emrini beklemeden hastane ve ona bağlı olan birlikleri harekete geçirmişlerdi. Gün ışımadan işi bitirmeyi tamamlamayı umuyorlardı. “Sen ilk partiyle gideceksin. Onlar harekete hazır ama seni beklemelerini söyledim. Hadi bakalım, vedalaşalım. Ben de seninle geleyim de seni nereye oturttuklarına bakayım” dedi Yura Gordon’a.</p>

<p>Köyün diğer ucunda, birliğin toplandığı yere koştular. Evlerin önünden iki büklüm, ateşten korunmaya çalışarak ilerliyorlardı. Her yerde mermiler vızıldayıp ıslık çalıyorlardı. Sokağın tarlalara giden yollarla kesiştiği yerde, üstlerinde ateşten şemsiye gibi açılan şarapnel atışları çok net görünüyordu.</p>

<p>“Peki, sen ne yapacaksın?” diye sordu koşarken Gordon arkadaşına.</p>

<p>“Ben sonra geleceğim. Önce eve dönüp eşyalarımı toplamam gerek. İkinci partiyle ayrılırım.”</p>

<p>Köyün sonuna geldiklerinde vedalaştılar. Birkaç at arabası ve kamyondan oluşan kervan, yaptıkları sırayı bozmadan düzgün bir biçimde yola koyuldu. Yura, giden arkadaşının ardından el salladı. Yanmakta olan bir samanlığın alevi kervanı aydınlatıyordu.</p>

<p>Geldiği gibi, aynı biçimde, evleri kendisine siper ederek ateşten korunmaya çalışan Yura, hızla eve doğru yürümeye koyuldu. Varmasına neredeyse iki ev kalmıştı ki bomba ateşinin altında kaldı ve bir şarapnel parçasıyla yaralandı. Yolun ortasında yere düşen Yura bayılmıştı.</p>

<p class="orta">14</p>

<p class="n">Hastane batı bölgesinde, demiryoluna yakın bir yerdeki ücra bir kasabaya taşınmıştı. Burası genel karargâha yakındı. Şubat ayının sonlarıydı ve hava yumuşaktı. Subay koğuşuna tedaviye getirilen ve artık iyileşmekte olan Yuri Jivago’nun ricası üzerine, yatağının yakınındaki cam hafif açık duruyordu. Öğle yemeğine az bir zaman kalmıştı.</p>

<p>Hastalar ellerinden geldiği kadar vakit geçirmeye çalışıyordu. Onlara hastaneye yeni bir hemşirenin geldiği ve bugün ilk olarak onları ziyaret edeceği söylenmişti. Yuri Jivago’nun karşısında yatan Galiullin ellerine yeni geçen <i>Reç</i> ve <i>Russkoe Slova</i> gazetelerine bakıyor, sansüre uğramış bölümlere ve okuduklarına söyleniyordu. Yura, posta arabasının sevkine dek birikmiş olan ve ona yeni ulaşan Tonya’nın mektuplarını okuyordu. Pencereden esen rüzgâr gazete sayfalarını ve mektup yapraklarını kıpırdatıyordu. Hafif bir ayak sesi duyuldu. Yura başını mektuplardan kaldırdı. Koğuşa giren, Lara’ydı.</p>

<p>Birbirlerini tanımayan Yura ve Galiullin’in ikisi de Lara’yı tanıyordu. “Merhaba. Neden pencere açık? Üşümüyor musunuz?” diyen Lara, Galiullin’in yanına gitti ve nabzını ölçmek için elini tutup “Neyiniz var?” diye sorsa da, nabzını ölçemeden, adamın elini bıraktı ve şaşkınlık içinde yatağın başucundaki sandalyeye oturdu.</p>

<p>“Ne kadar büyük bir tesadüf, Larisa Fedorovna” dedi Galiullin. “Kocanızla aynı birlikteydim, Pavel Pavloviç’i tanıyordum. Size vermek üzere eşyalarını sakladım.”</p>

<p>“Olamaz, bu gerçek olamaz” diye tekrarlıyordu Lara. “Nasıl bir rastlantı bu? Demek onu tanıyordunuz öyle mi? Başına gelenleri anlatın bana lütfen. Hiçbir şey saklamayın, endişelenmenize gerek yok. Her şeyi biliyorum zaten.”</p>

<p>Lara’nın etraftan duyduğu söylentileri doğrulamaya Galiullin’in yüreği el vermedi. Onu sakinleştirebilmek için bir şeyler uydurmaya karar verdi. “Kocanız esir düştü. Kuşatma sırasında birliğiyle birlikte oldukça ileri gitmişti, diğerleriyle bağlantıları kopmuştu. Orada çembere alınınca teslim olmak zorunda kalmışlar” dedi.</p>

<p>Lara onun bu anlattıklarına inanmadı. Şaşırtıcı rastlantı ve duydukları iyice heyecanlandırmıştı onu. Yabancıların yanında ağlamak istemiyordu ama gözünü dolduran yaşlara engel olmakta zorluk çekiyordu. Aceleyle kalkıp kendini toplamak için koridora çıktı.</p>

<p>Birkaç dakika sonra döndüğünde sakinleşmiş görünüyordu. Yeniden ağlamamak için Galiullin’in yattığı köşeye bakmıyordu. Doğrudan Yura’nın olduğu köşeye yöneldi ve oldukça dalgın ve donuk bir şekilde “Merhaba, şikâyetiniz ne?” diye sordu.</p>

<p>Yura, Lara’nın heyecanının ve gözyaşlarının farkındaydı. Ona neyi olduğunu sormak, kendisini ilk lise öğrencisiyken sonra da üniversitedeyken, şimdiye dek iki kez görmüş olduğunu söylemek istedi ama bunun çizgi dışı olacağını ve yanlış anlaşılabileceğini düşünerek vazgeçti. Sonra birden Anna’nın ölümü ve onun tabutunun başında Tonya’nın çığlıkları geldi aklına. Aklından geçenlerin hepsini bir yere bırakıp bambaşka konudan konuşmaya başladı.</p>

<p>“Teşekkür ederim ilginize. Ben doktorum ve tedavimi kendim yapıyorum. Bir şeye ihtiyacım yok.”</p>

<p>Lara, “Neden alınmış olabilir acaba?” diye düşündü. Şaşkın bir şekilde, göze çarpan bir özelliği olmayan bu küçük kalkık burunlu yabancıya bakıyordu.</p>

<p>Birkaç gün hava oldukça değişkendi, geceleri harekete geçen ılık rüzgâr, ıslak toprak kokuyordu.</p>

<p>Bütün bu günler boyunca genel karargâhtan tuhaf haberler geliyor, subay ailelerinden, ülkenin iç taraflarından endişeli bilgiler alınıyordu. Petersburg’la telgraf bağlantısı kopmuştu. Her tarafta, her köşede siyasi konuşmalar yapılıyordu.</p>

<p>Nöbetçi olduğu günlerde, Lara sabah ve akşam iki kez koğuşları dolaşıyor, Galiullin ve Yura da dahil olmak üzere yaralılarla herhangi bir imada bulunmadan birkaç cümle konuşuyordu. “Tuhaf, meraklı bir adam. Genç ama pek nazik değil. Küçük burunluysa da çok yakışıklı olduğu söylenemez” diye düşünüyordu Yura için. “Çok akıllı olduğunu söylemek parlak ve etkileyici zekâsını anlatmak için yeterli değil. Ama bunlar beni hiç ilgilendirmiyor. Bir an önce buradaki sorumluluklarımı tamamlayıp Moskova’ya tayinimi sağlamalıyım. Katya’nın yakınında olmam önemli. Moskova’da hemşirelik işinden ayrılıp Yuryatin’deki işime dönmek için dilekçe vermem gerekecek. Zavallı Paşa’dan umudumu kesmem gerekiyor artık, artık buralarda kalmam için bir neden kalmadı, kahramanlık taslamanın bir âlemi yok, bütün bunlar Paşa’yı bulmak uğrunaydı. Şimdi Katya ne yapıyordur acaba? Zavallı yetim yavrum benim.”</p>

<p>Kızı aklına her geldiğinde ağlamaya başlıyordu. Son zamanlarda oldukça keskin değişimler yaşanmaya başlamıştı. Yakın bir zamana kadar vatan borcunun kutsallığından, askeri kahramanlıktan, topluma karşı sorumluluklardan söz edilirdi. Ama savaş kaybedilmekteydi ve şimdi asıl sorun bu âfet haliydi, onun dışında, kutsal ve yüce olan bir şey yoktu.</p>

<p>Değişim birdenbire olmuş, sesler, hava her şey farklılaşmıştı. Kimse ne düşüneceğini, kimin fikrine önem vereceğini bilemiyordu. Sanki küçük birer çocuklarmış gibi yaşam boyu ellerinden tutulmuş, sonra bir anda kendi başlarının çaresine bakmaları söylenmişti. Ne dostlar, ne yakınlar, ne de otorite sahipleri vardı ortada. Bu durumda, bireylerin altüst edip dağıttığı düzene değil, barış zamanında alışılmış; sönmüş ve silik hayatta olduğundan daha fazlasıyla, en temel şeye yani hem güzelliği hem de bütün gerçekliğiyle yaşamın kendi gücüne, hiç pişman olmadan, dolu dolu inanmak arzusu geliyordu insanın içinden. Tam zamanında aklı başına gelen Lara’nın düştüğü durumunda, yaşam amacı ve olmazsa olmazı Katya’ydı. Şimdi Paşa’sız kalmış Lara, yalnızca bir anneydi ve gücünü yetim kalan Katya’ya verecekti.</p>

<p>Yura, Gordon ile Dudorov’un kendisinden izin almadan kitabını yayımlattıkları haberini almıştı. Öğrendiğine göre, eleştirmenler kitaba övgüler yağdırıyor, Jivago’yu geleceğin edebiyatçısı olarak görüyorlardı. O günlerde Moskova’da toplumun alt kesimlerinde sessiz öfkenin gittikçe büyüdüğü; önemli bir gelişmenin, ciddi siyasi olayların arifesinde olunduğunun işaretlerini veren, bir hayli ilginç ve heyecanlı bir ortam vardı.</p>

<p>Gecenin ilerleyen bir saatiydi. Yura’yı karşı koyamayacağı bir uyku basmıştı. Yarı uyur yarı uyanık bir durumdaydı. Gün boyu yaşadığı heyecanlardan bir türlü tam olarak uykuya dalamıyor ama gözünü de açamıyordu. Dışarda hafif bir rüzgâr esiyor o da uykulu bir şekilde esniyordu. Ağlamaklıydı sesi, bir şeyler fısıldıyordu: “Tonya, Şura, sizi ne kadar özledim, o kadar evime kavuşmak, işimin başına dönmek istiyorum ki!” Yura rüzgârın sesi eşliğinde bir dalıyor, bir uyanıyordu. Duyguları tıpkı ha bire değişen hava ya da kıpır kıpır gece gibi, mutlulukla acı arasında çalkalanıyor, ruhu dinginlikle huzursuzluk arasında gidip geliyordu.</p>

<p>Lara ise Galiullin’i düşünüyordu: “Zavallı kocamın eşyalarını saklamak için ne kadar da zahmete girmiş, anılara sahip çıkmış. Ben de adamın kim olduğunu, nereden geldiğini bile sormadım.”</p>

<p>Ertesi gün, sabah mesaisi sırasında minnettarlığını gösterip hatasını telafi etmek için Galiullin’in yanında uzun süre kaldı ve aklına takılan her şeyi sordu. Genç adamın anlattıklarını ahlar vahlar içersinde dinledi.</p>

<p>“Kudretli Tanrım, aman Tanrım! Bretskaya Sokağı, yirmi sekiz numara ha, Tverzinlerin evi, 1905 kışı, devrimin olduğu günler! Yusuf mu? Hayır, Yusuf diye kimseyi tanımıyorum, belki de hatırlamıyorum, kusura bakmayın. Ne seneydi ama, o günler, o avlu! Bu gerçek değil mi, öyle bir avlu vardı, öyle bir yıl yaşandı değil mi?”</p>

<p>Lara o zamanlar yaşananları bütün canlılığıyla anımsamıştı. “Her taraftan ateş ediyorlardı, Tanrı affetsin. İnsan çocukluğunda nasıl da güçlü bir şekilde yaşıyor duygularını, her şeyin ilkini! Affedersiniz, affedersiniz, siz nasılsınız? Evet, evet söylediler bana. Size ne kadar minnettarım. Bu anılarınızla, içimdeki hangi duyguları, düşünceleri canlandırdığınızı bir bilseniz!”</p>

<p>Lara bütün gün yüreğinde, konuştukları avluda gezindi durdu. Sürekli iç çekip kendi kendine bir şeyler konuştu. Sadece Bretskaya Sokağı, yirmi sekiz numarayı düşünmek yetmişti. İşte şimdide her taraftan ateş ediyorlardı, bu sefer daha da korkunçtu. Şimdi ateş edenler “çocuklar” değildi. O avlularda, köylerde yaşayan sıradan ailelerin çocukları büyümüş, hepsi birer asker olup buralara gelmişlerdi. Acı vericiydi, çok acı verici!</p>

<p>Hastaneyi dolduran yaralılar kimi koltuk değneği ve baston yardımıyla kimi kendi başına gelip toplaşmışlardı. Ellerindeki baston ve değnekleri yere vuruyor hep bir ağızdan bağrışıyorlardı.</p>

<p>“Çok önemli gelişmeler var. Petersburg’da sokak çatışmaları yaşanıyor. Petersburg’daki birlikler isyancıların tarafına geçmiş. Devrim oluyor, devrim.”</p>
</body>
</html>