<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Orman Milisleri</p>

<p class="bosluk2"></p>

<p class="orta">1</p>

<p class="n">Yuri Andreeviç’in partizanlar tarafından esir alınışının ikinci yılıydı. Bu tutsaklığın sınırlarını anlamak mümkün değildi. Gerçi kapalı bir yerde tutulmuyor, peşinde nöbetçiler dolanmıyordu. Ama Partizan ordusu sürekli hareket halindeydi.</p>

<p>Yuri Andreeviç de her yere onlarla birlikte gidiyordu. Partizanlar, halkın arasına karıştıkları zaman onları diğerlerinden ayırmanın olanağı yoktu. Geçtikleri köy ve kasabalarda yerel halkın içinde hiç fark edilmezlerdi. Sanki bu bağımlılık, bu esaret durumu yokmuş, aslında doktor özgürmüş ama bu hakkını kullanmıyormuş gibi görünüyordu.</p>

<p>Doktorun onlara bağımlı oluşu, mahkûmiyeti elle tutulup gözle görülmeyen, bir kuruntu, uyduruk bir şey gibi algılanan yaşamın diğer zorunlulukları gibiydi. Her ne kadar ortada zincir, nöbetçi, kalın duvarlar yoksa da ve her ne kadar uydurukmuş izlenimi verse de doktor özgür değildi.</p>

<p>Üç kez kaçma girişiminde bulunmuş, üçünde de yakalanmıştı. Gerçi çok kötü sonuçlar doğurmamıştı bu girişimleri ama ateşle oynamaktı. Bir daha tekrarlamadı. Komutan Liberi Mikulitsin ona değer veriyordu. Kendi çadırında yatırıyor, sohbetinden hoşlanıyordu. Yuri Andreeviç milislerin komutanının kendine gösterdiği bu yakınlıktan boğuluyordu.</p>

<p class="orta"><i>2</i></p>

<p class="n">Bu sıralarda hemen hemen hiçbir yerde durmadan doğuya doğru ilerliyorlardı. Zaman zaman bu yürüyüş Kolçak’ı Batı Sibirya’dan atmaya yönelik genel bir planın parçası gibi bir ruha bürünüyordu. Kimi zaman da Beyaz milislerin onları çembere alma girişimleriyle bir geri çekilmeye dönüyordu. Doktorun bu durumu anlaması uzun sürmüştü.</p>

<p>İlerler ya da geri çekilirken geçtikleri yolun paralelindeki kasaba ve köylerin durumu savaşın gidişatına göre farklılık gösteriyor, renkleri Beyaz ya da Kızıl oluyordu. Dışardan bakarak yönetimin hangi tarafta olduğunu anlamak nadiren mümkündü. Milisler köy ve kasabalardan geçerken bu yerleşim birimlerinde en görünür şey, ordunun kendisi olurdu. Yolun kenarındaki evler sanki toplaşıp yerin altına girerdi Üstlerine ayların çamuru yapışmış askerler, atlar, top ve tüfekler, her şey büyür, büyür ve evlerden daha kocaman olurdu.</p>

<p>Bir keresinde bir kasabanın yakınlarından geçerken, General Kappel’in<a id="dn69" href="../Text/dn.xhtml#d69">[69]</a> çekilmesinden sonra ecza deposunda kalan İngiliz ilaçlarını savaş ganimeti olarak almak üzere Yura’nın merkeze gitmesi gerekmişti.</p>

<p>Karanlık, yağmurlu bir gündü. Yalnızca iki renk hâkimdi kasabaya. Işık yansıyan yerler beyaz, diğerleri siyahtı. Yuri’nin içini de başka bir tona yer bırakmayacak şekilde bu basitliğin karası sarmıştı.</p>

<p>Askeri birliklerin geçtiği yol, bozulmuş çamur deryasına dönmüştü. Birçok yerde ileri geçmeye olanak yoktu. Sokaklarda bir taraftan diğerine geçmek için bir hayli dolaşmak gerekiyordu. Uygun bir yol bulmaya çalışan Yuri, Yuryatin’e gelirken trende birlikte seyahat ettikleri Pelagaya Tyagunova’yı gördü.</p>

<p>Önce Pelagaya tanımıştı onu. Yuri karşı kaldırımdan kendisine doğru gelen bu tanıdık yüzün kime ait olduğunu ilkten çıkaramamıştı. Kadının bakışları, konuşup konuşmamanın kararsızlığını taşıyordu. Sonunda doktorun onu tanıdığını anlarsa konuşmaya karar verdi, olur da tanımazsa Pelagaya da görmezlikten gelecekti.</p>

<p>Yuri bir anda Pelagaya’yı ve onunla beraber pek çok şeyi anımsadı. Kalabalık vagon, çalışma ordusuna götürülen mahkûmlar, gardiyanlar, elleri kolları sepetlerle dolu yolcular geldi aklına. Bu tablonun ortasında da ailesi vardı. Uzun geçmişte ailecek yaptıkları yolculuğun ayrıntıları yüreğini acıyla doldurdu. Dayanılmaz derecede özlediği sevdiklerinin yüzleri canlı olarak gözlerinin önünde belirmişti. Başıyla Tyagunova’ya bir işaret yaparak ilerde çamurların üstündeki taşlardan geçtiği yeri işaret etti. Kendisi de o tarafa doğru yürüdü.</p>

<p>Pelagaya bir dolu şey anlattı ona. Yanlışlıkla iş ordusuna yazılan, aynı vagonda gittikleri genç Vasya’dan söz etti. Kendinin de bir süre Vasya’nın annesinin evinde kaldığını, orada güzel günler geçirdiğini anlattı. Ama diğer köylülerin onu yabancı sayarak içlerine almadıklarını, bu nedenle oradan ayrıldığından söz etti. Vasya’yla yakınlaştığını ima etmişlerdi. Bir kötülük yapacaklarından korkmuş, onun için daha fazla kalmamıştı. Kız kardeşi Olga Galuzina’nın yanında, onun yaşadığı şehre gitmişti. Pritulyev’in burada olduğunu duyunca da kalkıp gelmişti ama söylenenlerin yalan olduğu anlaşılmıştı. O da bir iş bulmuş, resmi olarak yerleşip burada yaşamaya başlamıştı.</p>

<p>Geçen zaman içinde iyi yürekli insanların başına bir dolu talihsizlik gelmişti. Yasalara karşı gelip yiyecek sakladıkları gerekçesiyle Vasyaların köyünü basmışlardı. Gelen haberlere göre Vasyaların evi yanmış, akrabalarından ölenler olmuştu. Galuzinlerin evlerine ve bütün mallarına el konmuştu. Galiba Vlas Galuzin hapsedilmiş ya da öldürülmüştü. Yeğeninden haber alan yoktu. Kız kardeşi Olga yokluk çekmiş, aç kalmıştı. Şimdi bir tanıdıklarının yanında hizmetçilik yapıyordu.</p>

<p>Tesadüfen Yuri’nin ilaçlara el koymaya gittiği eczane, Pelagaya’nın çalıştığı yerdi. Pelagaya dahil birçok insanın ekmek kapısı olan eczanenin boşalacak olması hayal kırıklığı yaratmıştı. Ne var ki bunu değiştirmek doktorun elinde değildi. İlaçları alırken Tyagunova, Yuri’ye yardım etmek zorunda kaldı.</p>

<p>Yük arabasını eczanenin arkasındaki deponun önüne çekmişlerdi. Balya balya ilaçlar, örgülü hasır şişeler, kutular taşınıyordu. Yüklemeyi izleyen insanlar gibi eczacının yaşlı, uyuz atı da ahırdan hüzünle bu manzaraya bakıyordu. Yağmurlu gün sona ermek üzereydi. Gökyüzündeki bulutlar biraz açılmıştı. Bulutların arasına sıkışmış güneş ışığı kısa aralıklarla kendini gösteriyordu. Ardından battı. Koyu tunç rengi avluda ışık huzmelerinin, iç karartıcı sarı renkli gübre çamurunda bıraktığı ışıltılar kaldı sadece. Rüzgâr dokunmadı bu manzaraya. Gübre birikintisi ağırlığından kıpırdamıyordu. Ama yolda birikmiş su birikintileri rüzgâra kapılıp sülfürle karıştılar.</p>

<p>Milis Birliği en derin göletlerin, çukurların etrafından dolaşıp yolları aşarak ilerliyor, ilerliyordu. El koydukları ilaçların içinden koca bir şişe kokain çıkmıştı. Partizanların başı son zamanlarda kokain çekmeye alışmıştı.</p>

<p class="orta">3</p>

<p class="n">Yuri’nin her zaman işi başından aşkındı. Kış boyu tifüs, yazın da dizanteri salgınıyla uğraşmıştı. Ayrıca, özellikle çatışmaların hız kazandığı günlerde yaralanmalar oluyordu.</p>

<p>Sık geri çekilmelerine ve başarısız olmalarına karşın, köylü ayaklanmalarının yaşandığı yerlerden, düşman kamplarından kaçanlar artan bir şekilde onlara katılıyordu. Doktorun partizanlarla olduğu bu yaklaşık iki yıl içinde ordudaki insan sayısı on kat artmıştı. Liberi Mikulitsin’in Krestovozdvijenski’deki gizli toplantıda abartarak söylediği sayıya artık gerçekten ulaşılmıştı.</p>

<p>Yuri Andreeviç’in, tecrübeli birkaç hastabakıcı yardımcısı vardı. Sağ kolu konumundakilerden biri bir Macar komünist, esir düşen askeri doktor Kereni Layoş’tu. Ona kısaca Yoldaş Layuş diyorlardı. Diğeri de sivil hayatında da hastabakıcılık yapan Hırvat Angelyar’dı. O da Avusturya tarafından savaş esiriydi. Yuri Macar’la Almanca anlaşıyordu, Slav kökenli olan Layoş’la bu yüzden sorun yaşamıyordu. Hırvat ise biraz Rusça anlıyordu.</p>

<p class="orta">4</p>

<p class="n">Uluslararası Kızılhaç anlaşmasına göre askeri doktorların ve sağlık hizmetlilerinin silah taşıması ve çatışmalara katılmaları yasaktı. Ancak bir keresinde istemeden de olsa bu kuralı çiğnemesi gerekmişti. Bir kuşatma sırasında açık arazide çatışmanın ortasında kendini bulmuş savaşın kaderini paylaşıp silah kullanması gerekmişti.</p>

<p>Partizan birliğiyle ormanın kenarındayken ateş altında kaldıklarında doktorla muhabereci yere yatmıştı. Arkalarında sık bir orman, önlerinde uçsuz bucaksız tarlalar vardı. Beyazlar korunacak hiçbir köşesi olmayan bu açık alandan saldırıya geçmişti. Gittikçe yaklaşıyorlardı. Doktor gayet iyi görüyordu onları, her birinin yüzünü seçebiliyordu. Bunlar başkentli, askerlikle ilgisi olmayan ailelerin genç çocuklarıyla yedek sınıftan askere alınan biraz daha büyük insanlardı. Ama ilk göze çarpanlar, daha üniversite eğitimlerinin ilk yılında ya da lisenin son sınıfında okuyan ve gönüllü olarak askere yazılan gençlerdi.</p>

<p>Doktor hiçbirini tanımıyordu. Ama hemen yarısının yüzü daha önce gördüğü, bildiği biriymiş gibi tanıdık geliyordu. Eski okul arkadaşlarını anımsatmıştı bu genç yüzler ona. Belki de onların küçük kardeşleriydiler. Daha yaşlıca olanları eski günlerde bir tiyatroda görmüş, sokakta karşılaşmış olabilirdi. Etkileyici, güçlü yapıları tanıdık gelmişti.</p>

<p>Kendilerine özgü görev anlayışı, onları gereksiz bir cesaretin içine sokmuştu. Askeri eğitim almışların önüne geçiyor, az sayıda da olsa siper olarak kullanabilecekleri çalılara, çukurluklara hiç itibar etmeden, dimdik bedenleriyle tehlikeye meydan okurcasına ilerliyorlardı. Partizanların kurşunları neredeyse hepsinin başına isabet ediyordu.</p>

<p>Beyazların ilerlediği açık, geniş tarlanın ortasında yanmış bir ağaç vardı. Belki yıldırım düşmesinden belki de çetelerin yaktığı ateşten ya da önceki savaşlardan yanıp kurumuştu. Gönüllülerin her biri bu ağacın yanından geçerken bir an duraklıyordu. Kuru gövdeyi kendine siper ederek daha güvenli ateş etme arzusuyla kısa bir mücadeleden sonra, bu cazip fikri kafasından atıyor ve yoluna devam ediyordu.</p>

<p>Partizanların cephanesi sınırlıydı. Dikkatli kullanmaları gerekiyordu. Yakın mesafeden ve karşıdan gelen düşman sayısı kadar tüfekle ateş edilmesi emredilmişti. Doktor silahsız olarak yerde yatmış çarpışmanın gidişatını izliyordu. Yüreği kahramanca ölen çocuklardan yanaydı. Bütün kalbiyle onların başarısını istiyordu. Bunlar aile ortamına alışkın çocuklardı. Yuri’nin ruhuna, aldığı eğitime, ahlaki birikimine, anlayışına uyan ailelerin çocukları. Aklından kalkıp onlara doğru koşmak, teslim olup böylelikle de kurtulmak geçiyordu. Ama bir adım bile atması riskliydi, tehlikelerle doluydu.</p>

<p>Daha tarlanın ortasına varıp da ellerini havaya kaldıramadan iki taraftan da ateş altında kalabilir, göğsünden ve sırtından vurulabilirdi. Partizanlar ihanet ettiği, öbürleri de bu hareketinin nedenini anlamadıkları için cezalandırırlardı. Benzer durumlar daha önce de başına geldiğinde bütün yapabileceklerini değerlendirmiş, sonunda kurtuluş planlarının gerçekleşemeyeceğini anlamıştı. Sonunda, bu defa da ikircikli düşünceleri kafasından kovdu ve başı çarpışma alanına dönük, yüzükoyun, silahsız yatmaya devam etti.</p>

<p>Öte yandan bütün acımasızlığıyla süren çarpışmaları eli kolu bağlı izlemek dayanılmaz bir şeydi ve insanüstü bir gayret gerektiriyordu. Konunun kendi iradesi dışında onu burada tutan partizanlara olan bağlılığı ya da kendini savunmasıyla ilgisi yoktu, asıl mesele etrafında oynanan, kurallara bağlılıkla ifade edilen oyunu izliyor olmasındaydı. Bu kurallara karşıydı ve onların pasif bir izleyicisi olmak istemiyordu. Tıpkı diğerlerinin yaptığı gibi onun da bir şey yapması gerekiyordu. Çarpışma sürüyordu. Onların tarafına, birlikte olduğu insanlara ateş ediliyordu. Karşı ateş açmak lazımdı.</p>

<p>Yanında uzanan muhabereci titreme nöbetinin ardından birden hareketsizleştiğinde Yuri Andreeviç sürünerek iyice askerin yanına yanaştı, çantasını çıkardı, sonra tüfeğini alıp eski yerine döndü ve bir daha, bir daha ateş etti. Acıma duygusu, sempati duyduğu gençlere ateş açmasına izin vermedi. Aptalca ve bayram eğlencesi gibi havaya ateş açmaksa onun amacına ters düşerdi. Sonunda uygun anı bekleyip, hedef noktasıyla arasında kimse olmadığı zaman kurumuş ağaç gövdesine ateş etmeye başladı. Ağacı üstünde numaralar olan hedef tahtası yapmıştı kendine. Nasıl yapacağını hiç hesap etmesine gerek olmadan, tüfeği kurup tetiği çekiyor ve düzenekte beklenmedik bir terslik olmasına imkân tanımadan, eski nişancılığının rahatlığıyla ölü ağacın sarkmış kuru dallarına ateş ediyordu.</p>

<p>Sonra kötü bir şey oldu! Doktor ne kadar kimseyi vurmamak için çaba gösterse de, kendine hedef olarak seçtiği ağaçla arasına girenler oluyordu. Sonunda tam tetiğe bastığı anda, birbirlerinin peşi sıra yürüyen birkaç kişi ateş hattında belirdi. İki asker yaralanmış, üçüncü kadersiz ise ağacın hemen yanına cansız uzanmıştı.</p>

<p>Nihayet saldırının faydasızlığını kavrayan Beyazların komutanı geri çekilme emri verdi.</p>

<p>Partizanların sayısı azdı. Asıl kuvvetleri yürüyüş halindeydi. Diğer küçük bir grup ise başka bir cepheye destek vermeye gitmişti. Sayılarının azlığını belli etmemek için geri çekilen Beyazları takip etmediler.</p>

<p>Hastabakıcı Angelyar yanına aldığı iki sağlık eriyle çarpışma alanına geldi. Yanlarında sedye de getirmişlerdi. Yuri yaralılarla ilgilenmelerini emretti. Kendi de hareketsiz yatan muhaberatçının yanına gitti. Belki nefes alıyordur, yaşama döndürmek mümkün olur diye küçük bir umut vardı içinde. Ama çoktan ölmüştü. Yuri bundan tam olarak emin olabilmek için gömleğinin önünü açıp kalbini dinledi. Atmıyordu. Boynunda bir muska asılıydı. Yuri çıkarttı onu. Bez parçasına sarılı kenarları iyice yıpranmış, üstündeki yazılar solmuş katlı küçük bir kâğıt çıktı içinden. Yuri neredeyse parçalanmak üzere olan kâğıdı geri katladı.</p>

<p>Üstünde <i>Kutsal Kitap</i>’ın, insanları her türlü tehlikeden koruduğuna inanılan doksan birinci mezmurdan bir parça yazılıydı. Halk arasında çok iyi bilinen bu dua, ağızdan ağıza yayılırken biraz değişikliğe uğramıştı. Ama kâğıtta yazan kilise metninden alınmış ve çok düzgün el yazısıyla yazılmıştı: “Yüceler Yücesi’nin barınağında oturan, Her Şeye Gücü Yeten’in gölgesinde barınır. Ne gecenin dehşetinden korkarsın, ne gündüz uçan oktan, beni sevdiği için ‘Onu kurtaracağım’ diyor Rab, beni iyi tanıdığı için, ona kale olacağım. Sıkıntıda onun yanında olacağım, kurtarıp yücelteceğim onu.”</p>

<p>Duanın mucizevi bir gücü olduğuna ve mermilerden koruduğuna inanılıyordu. İmparatorluk dönemindeki savaşlarda da askerler kötülüklerden korunmak için bu duayı üstlerinde taşırlarmış. Aradan bir hayli zaman geçtikten sonra tutuklular bunu elbiselerine dikmeye başlamışlar, mahkûmlar geceleri sorguya çağrıldıklarında gene bu duadan güç alırmış.</p>

<p>Ölen muhaberecinin yanından ayrılan Yuri, meydanı geçip, vurduğu genç Beyaz askerin yanına geldi. Gencin masumiyeti ve geçmiş acıları yüzünden okunuyordu. “Neden onu öldürdüm?” diye düşündü doktor. Delikanlının önünü açıp kaputunu iki yana genişçe yaydı. Astarda özenle, sevgi dolu bir el tarafından işlenmiş, büyük olasılıkla bu kişi annesiydi, bir yazı vardı: Seryeja Rantseviç. Ölü askerin adı ve soyadıydı bu. Gömleğinin yakasının içinden zincire takılı bir haç, madalyon ve bir de küçük altın bir kutu ya da plakaya benzer bir şey dışarı çıkmıştı. Kutunun sanki minik bir vidayla sabitlenmiş kapakçığı vardı. Yarı kapalıydı. İçinden bir kâğıt parçası görünüyordu. Onu eline aldığında doktor gözlerine inanamadı. Bu da doksan birinci mezmurdu. Tek fark bu kitap harfleriyle<a id="dn70" href="../Text/dn.xhtml#d70">[70]</a> yazılmıştı. O sırada Seryoja’nın inleyerek hafifçe kımıldadığını gördü. Delikanlı yaşıyordu. Daha sonra anlaşılacağı üzere yarası hafifti. Kurşun annesinin ona verdiği altın madalyonu sıyırmış, böylelikle hayatı kurtulmuştu. Ama şimdi bu baygın yatan delikanlıyı ne yapacaktı?</p>

<p>Savaşın her iki tarafının da acımasızlığın sınırını kaybettikleri bir dönemdi. Esir alınanları gidecekleri yere varmadan öldürüyor, yaralılarıysa, taşımaya bile gerek görmeden yattıkları yerde hallediyorlardı. Sürekli yeni katılan birileri ya da eskilerin içinden ayrılanlar, düşman tarafına geçenler olduğundan orman milislerinin askeri ekibi sürekli değişiyordu. Bu durumda, sırlarını çok iyi saklamaları koşuluyla, Seryoja’yı aralarına yeni katılan bir asker olarak göstermek olabilirdi.</p>

<p>Düşüncesini gerçekleştirebilmek için Angelyar’dan yardım isteyen Yuri, ölen muhaberecinin giysilerini çıkarıp hâlâ baygın olan Seryoja’ya giydirdi. Her ikisinin de özenli bakımı sonucunda delikanlı kısa sürede toparlandı. Kızıllarla savaşmaya devam edeceğini kurtarıcılarından gizlememesine rağmen, tam olarak iyileştiğinde bir kolayını bulup delikanlıyı özgür bıraktılar.</p>


<p class="orta">5</p>

<p class="n">Sonbaharda milisler, üç tarafında dalgalarıyla kıyılarını aralıksız döven, coşkun nehirlerin aktığı, yüksekçe bir tepelikteki ormanda kamp kurmuşlardı. Buraya Lisıy Burnu deniyordu.</p>

<p>Partizanlardan önce, Kappel’in ordusu geçen kışı burada geçirmişti. Kendi çabaları ve çevre köylerde yaşayanların yardımıyla ormanı düzenlemişler, bahar gelince de her şeyi bırakıp gitmişlerdi. Kazdıkları siperleri, yaptıkları barınakları şimdi partizanlar kullanıyordu. Liberi kendine ayırdığı barınağı doktorla paylaşıyordu. Son iki gecedir durmadan konuşuyor, Yuri’nin uyumasına fırsat vermiyordu.</p>

<p>“Benim saygıdeğer büyüğüm, değerli pederim şimdilerde ne yapıyor acaba, çok merak ediyorum.”</p>

<p>İçini çeken doktor, “Tanrım, bu alaycı tavra hiç dayanamıyorum” dedi kendi kendine. “Babasının kopyası aslında!”</p>

<p>“Önceki sohbetlerimizden anladığım kadarıyla Averkin Mikulitsin’i iyi tanıyorsunuz. Hem, onunla ilgili izlenimlerinizin olumlu olduğunu sanıyorum. Ha, sayın bayım, ne dersiniz, öyle mi?”</p>

<p>“Liberi Averkiyeviç, bildiğiniz gibi yarın seçim toplantısı yapılacak. Kaçak içki yapanların duruşması da çok yakında. Yardımcılarımla birlikte mahkemeye gerekli belgeleri hazırlamam gerekiyor. Yarın bu amaçla toplanacağız. İki gecedir gözümü kırpmadım. Bu sohbetimizi ertelesek diyorum. Biraz acıyın lütfen.”</p>

<p>“Yok, şimdi olmaz, Averkin Mikulitsin’den konuşmak istiyorum. Benim ihtiyar için neler söyleyebilirsiniz?”</p>

<p>“Bir kere babanız daha genç, Liberi Averkiyeviç. Neden onun hakkında böyle konuşuyorsunuz? Şimdi sizi yanıtlayayım. Size pek çok kez sosyalizmin kendi içindeki sınırlarını pek de iyi anlamadığımı söyledim, Bolşeviklerle diğerleri arasında bir fark göremiyorum. Babanız Rusya’nın bu çalkantı ve kargaşa dönemini borçlu olduğu insanlardan biri. Tip ve karakter olarak devrimin tam bir temsilcisi. Bana kalırsa Rusya bir mayalanma sürecine girmekte ve babanız Averkin Mikulitsin bu mayalanma başlangıcının temsilcisi.”</p>

<p>“Bu sözlerinizle övdünüz mü, yerdiniz mi?”</p>

<p>“Lütfen, bir kez daha rica ediyorum, bu tartışmayı başka bir zaman yapalım. Söylemek istediğim bir şey daha var, kokain konusuna dikkat edin, son zamanlarda ölçüyü kaçırıyorsunuz. Keyfi davranıp stoklarımdan bile kullanıyorsunuz. Başka amaçlar için alıyorsunuz. Kokainin zehir olduğunu ve sağlığınızdan benim sorumlu olduğumu söylemiyorum bile.”</p>

<p>“Dünkü derste gene yoktunuz değil mi? Cahil nineler, örümcek kafalı burjuvalar gibi toplumsal damarlarınız dumura uğramış sizin. Doktorsunuz, hem de bir hayli okumuşluğunuz var, bence kendiniz de bir şeyler yazıyorsunuz. Peki açıklayın bana, bunları nasıl bağdaştırıyorsunuz?”</p>

<p>“Nasıl olduğunu bilmiyorum. Bağdaştırılamaz herhalde, yapacak bir şey yok. Acınacak haldeyim.”</p>

<p>“Alçakgönüllülük gururdan daha üstündür. Böyle ince ince alay edeceğinize, kibrinizin yersiz olduğunu kabul edip eğitim programımızı inceleseniz daha iyi olur.”</p>

<p>“Tanrı sizi bildiği gibi yapsın Liberi Averkeviç! Kibir bunun neresinde? Sizin eğitim çalışmalarınıza saygı duyuyorum. Sorunlar gündemde tekrarlanıyor. Okudum ben. Askerlerin manevi olarak eğitilmesi konusundaki görüşlerinizi biliyorum. Çok da beğeniyorum. Halk ordularının savaşı ve yoldaşlara ilişkin söyledikleriniz, korumasız ve zayıf insanlara, kadınlara nasıl davranılması gerektiği konusundaki düşünceleriniz, dürüstlük ve namus kavramlarına yaklaşımınız, bunların hepsi Duhaborların<a id="dn71" href="../Text/dn.xhtml#d71">[71]</a> felsefesini anımsatıyor. Tolstoy’un yaklaşımının izlerini görmek mümkün. Bu olgun bir varoluş rüyası. Gençliğim bu idealle doluydu. Bunlarla nasıl dalga geçebilirim? Ama, öncelikle şunu belirtmek isterim, Ekim’den itibaren anlaşıldığı şekliyle, mükemmelleşme görüşü beni hiç tatmin etmiyor. Çünkü, yaşananlar ideal olana ulaşmaktan çok uzak. Mükemmelleşme adına oluk oluk kan akıyor, amaca ulaşmak için kullanılan araçlar maalesef uygun değil.</p>

<p>Son olarak da şunu söyleyeyim, bence en önemlisi, şu yaşamı düzeltme lafını duyduğum zaman çileden çıkıyorum, ümitsizliğe kapılıyorum. Yaşamı düzeltmekmiş! Yaşamı bir kez bile anlamayan, ruhunu hissedip özünü kavramayan insanlar ancak böyle bir yaklaşımda olabilirler. Onlar için varoluş, bir dokunuşla iyileştiremedikleri, üstünde çalışmalarına muhtaç bir malzeme, sadece kaba bir yığın. Oysa yaşam hiçbir zaman bir malzeme, bir materyal olamaz. Bilmek istersiniz diye söylüyorum: Yaşam sürekli olarak kendi kendini yeniler, bizim akıldan yoksun teorilerimize ihtiyacı yoktur. Dur durak bilmeden kendini düzenleyen başlangıçlar yapar.”</p>

<p>“Gene de söylüyorum doktor, bizim toplantılarımıza gelip de oradaki mükemmel insanlarla sohbet ederseniz, moraliniz düzelir. Bozuk olduğunu anlıyorum. Böyle melankolik düşüncelerden kurtulursunuz. Nedenini anlıyorum, tabii. Bizi sıkıştırdıklarını düşünüyorsunuz, önümüzdeki günlerin aydınlığa çıkacağına inanmıyorsunuz. Ama dostum, paniğe asla gerek yok. Daha korkunç olaylar gördüm ben, hem de doğrudan benimle ilgili olanları yaşadım, şimdilik onları devre dışı bıraktım ama hiçbir şeyi unutmuş değilim. Bizim başarısızlıklarımız gelip geçici. Kolçak’ın sonu kaçınılmaz. Unutmayın bu sözlerimi. Göreceksiniz. Biz kazanacağız. Üzmeyin kendinizi.”</p>

<p>“Yok, bunun başka bir örneği olamaz” diye düşündü doktor. “Nasıl da çocukça düşünceler bunlar! Ne kadar sığ! Sürekli görüşlerimizin farklılığını anlatmaya çalışıyorum. Beni kaçırıp getirdi buraya, zorla tutuyor yanında, sonra da kalkıp başarısızlıklarına üzülmememi, planlarıyla, ümitleriyle cesaretlenmemi söylüyor. Ne kadar kör gözü! Onun gözünde, devrimin çıkarlarıyla güneş sisteminin varlığı arasında bir fark yok.”</p>

<p>Yuri Andreeviç kasılmıştı. Cevap vermedi, yalnızca omuz silkti. Ne kadar saklamaya çalışsa da Liberi’nin saflığı sabrını taşırmıştı, kendini güçlükle tutuyordu. Bu hali Liberi’nin gözünden kaçmadı.</p>

<p>“Jupiter, kızdın sen, demek ki haksızsın” dedi.</p>

<p>“Anlayın, anlayın artık lütfen. Yok ‘Jupiter’, yok ‘panik yapma’, yok ‘a’yı istiyorsan, b’yi de yapmalısın’,<a id="dn72" href="../Text/dn.xhtml#d72">[72]</a> ‘Patron işini bitirdi, Patron gidebilir’. Bütün bu bayağılıklar, bu ifadeler bana göre şeyler değil, anlayın artık. A’yı söylediysem, çatlasanız da patlasanız da, b’yi söylemek zorunda değilim. Rusya’yı aydınlatıp, kurtardığınızı kabul edelim. Farz edelim ki siz olmasaydınız Rusya sefalet ve cahilliğin pençesinde yok olup gidecekti ama siz beni hiç ilgilendirmiyorsunuz, umrumda değilsiniz, sizi sevmiyorum, lanet olsun hepinize.</p>

<p>Akıl hocalarınız sürekli atasözleri söyleyip duruyor. Ama en önemlisini, <i>zorla güzellik olmaz</i> demeyi unutmuşa benziyorlar. Kurtarmak alışkanlığınız olmuş, durmadan ondan söz ediyorsunuz. Sizden böyle bir şey istememiş insanlara mutluluk vermekten dem vuruyorsunuz. Yeryüzünde, benim için sizin yanınızda olmaktan başka gidecek daha iyi bir yerim olmadığını düşünüyorsunuz herhalde. Sizin bu kampınızdan, bu topluluğunuzdan başka bir yerim yok mu benim? Beni burada kendi İsteğim dışında tuttuğunuz için, ailemden, oğlumdan, evimden, işlerimden, benim için değerli olan, yaşamım olan her şeyden kopardığınız için size minnettarlık duymamı, teşekkür etmemi de bekliyorsunuzdur herhalde?</p>

<p>Aldığım bir habere göre, kimin nesi oldukları belli olmayan bir birlik Varıkino’ya saldırmış. Söylenenlere göre her yeri yakıp yıkmışlar. Kamennodrovskiy yalanlamadı bu haberi. Benim ailem de sizinkiler de kaçabilmiş galiba. Çekik gözlü, kalpaklı adamlarmış, ayaz bir günde, buz tutmuş Rınva Nehri’ni yürüyerek geçip herkesi öldürmüşler, taş taş üstünde bırakmamışlar. Sonra da geldikleri gibi gizemli bir şekilde ortadan yok olup gitmişler. Siz bir şey biliyor musunuz? Doğru mu konuşulanlar?”</p>

<p>“Saçmalık. Hepsi uydurma. Aslı astarı olmayan söylentiler.”</p>

<p>“Eğer siz gerçekten askerlerin moral eğitimi bildirilerinde yazıldığı gibi iyi ve yüce kalpliyseniz beni tamamen serbest bırakın. Gidip yaşayıp yaşamadıklarını, nerede olduklarını bilmediğim ailemi arayayım. Eğer değilseniz, çok rica ediyorum, susun ve beni rahat bırakın. Çünkü ailemden başka hiçbir şey beni ilgilendirmiyor, kendim için bir şey yapmak istemiyorum. Ve en nihayetinde, lanet olsun, basit bir isteğim var, rahat bırakırsanız uyumak istiyorum!”</p>

<p>Yuri Andreeviç upuzun yattı yatağa. Yüzünü yastığa gömdü. Bütün gücüyle, hâlâ baharda Beyazları yeneceklerini anlatarak onu sakinleştirmeye çalışan Liberi’yi işitmemeye çabalıyordu. İç savaş bitecek, özgürlük ve barış hâkim olacaktı. O zaman kimse doktoru alıkoyamazdı. Ama bunlar gerçekleşene kadar sabretmek gerekliydi. Bütün bu yaşananlardan, bunca insanın kurban edilmesinden sonra bekleyecek çok bir zaman kalmamıştı. Doktor şimdi onları bırakıp nereye gidebilirdi ki? Kişisel arzuları için onu bırakamazlardı.</p>

<p>“Müzik kutusunun kolunu kurdu gene, şeytan! Durduramıyor kendini! Yıllarca aynı lafları söylemekten bıkıp usanmaz mı, utanmaz mı insan?” diye düşünerek derin derin içini çekti Yuri. “Kendi söyleyip kendi dinliyor, geveze, kokainci, rezil adam. Gece mi, gündüz mü umuru değil, birlikte yaşamanın imkânı yok, lanet şey. Nefret ediyorum bu adamdan. Tanrı biliyor ya bir gün öldürüvereceğim. Ah Tonya, zavallı bebeğim benim! Yaşıyor musun? Neredesin? Tanrım, çoktan doğurmuş olmalı! Nasıl atlattın doğumu? Kızımız mı oldu, yoksa oğlumuz mu? Canlarım benim, hepiniz ne haldesiniz kim bilir. Ah Tonya, ah günahım benim. Ah Lara, adını anmak bile içimi burkuyor, düşündükçe nefes alamıyorum.</p>

<p>Tanrım, Tanrım! Bu adam hâlâ nutuk atmaya devam ediyor, nefret dolu, duygusuz hayvan. Of, bir gün kendimi tutamayacağım ve öldüreceğim onu, öldüreceğim.”</p>

<p class="orta">6</p>

<p class="n">Pastırma yazı sona ermişti. Altın sonbaharın sıcak günlerinden biri yaşanıyordu. Lisıy Burnu’nun batısında Beyazlardan kalan ahşap kule parlıyordu. Yuri Andreeviç ve yardımcısı Layoş’la bazı konuları konuşmak üzere kulede bir araya geleceklerdi. Sözleştikleri saatte Yuri oradaydı. Layoş’u beklerken, toprak dolmuş siperleri dolaştı, gözetleme noktasına çıkıp makineli tüfek yuvalarından nehrin arkasında kalan ormanları seyretti. Sonbahar, iğne yapraklı ağaçlarla geniş yapraklılar arasındaki farkı net olarak ortaya çıkarmıştı. İğne yapraklılar, kara bir duvar gibi kasvetli bir şekilde ormanın ilerisinde yükseliyorlardı. Diğerleri ise arada sırada parıldayan şarap kırmızısı lekelerle kaplıydı. Çok, çok eskiden ormanların derinliklerinde kurulan kaleli, altın kubbeli köylerin ahşap evlerine benziyordu her biri.</p>

<p>Doktor’un ayakları altındaki, hendekleri dolduran toprak ve çamur karışımı sabahın serinliğinde hafif buzlanmıştı. Sertleşen yol kurumuş, küçük söğüt yapraklarıyla tamamen kaplanmıştı. Sonbahar keskin bir şekilde yaprak ve ıtırlı bitki kokuyordu. Yuri Andreeviç, büyük bir istekle çekti içine kokuyu. Buzda beklemiş elma, acı toprak ve Eylül’e özgü, kaynayan su dolu kovaların buharını anımsatan, kömür gazı kokusunu bir daha, bir daha solukladı.</p>

<p>Arkasından gelen Layoş’u fark etmedi bile. “Merhaba dostum” dedi ona Almanca ve hemen işe koyuldular. “Üç konumuz var. Kaçak içki üretenler, gezici hastanenin düzenlenmesi ve seyir halindeyken akıl hastalarına nasıl bir tedavi uygulanacağı. Belki benimle aynı fikirde değilsinizdir ama sevgili Layoş benim gözlemlerime göre hepimiz çıldırmak üzereyiz. Geldiğimiz noktada, akıl hastalığı da bulaşıcı bir hastalık gibi yayılıyor, insandan insana geçiyor.”</p>

<p>“Çok ilginç bir sorun. Bu konuya sonra değineceğim. Şimdi size başka bir şeyden söz etmek istiyorum. Kamp kaynıyor. Kaçak votka üretenlerin durumu herkesin canını sıkıyor. Bazıları da Beyazlar yüzünden köylerini terk etmek zorunda kalan aileleri için endişeli. Partizanların birçoğu karıları, çocukları ve büyüklerini buraya getiren konvoyu bekliyor, bu nedenle hiçbir şekilde kamptan çıkmak istemiyorlar.”</p>

<p>“Bu durumda konvoyu beklemek gerekecek.”</p>

<p>“Bütün bunlar ortak komutanlık seçiminin arifesine denk geldi. Bütün birlikler tek komutana bağlanacak. En güçlü adayın Yoldaş Liberi olduğunu düşünüyorum. Gençlerin oluşturduğu bir grup Vdoviçenko’yu destekliyor. Bu bize yabancı bir grup. Kaçak üreticiler yakınları. Bunlar bir de Kolçak’ın ordusundan kaçan eski tüccar ve dükkâncıların çocukları. En fazla da bu grup huzursuz.”</p>

<p>“Sizce bu votka işine karışanlar, malzeme temin edenler, yapanlar, satanlar, ne olacak onlara?”</p>

<p>“Önce ölüm cezasına çarptırıp, ardından affederek koşulluya çevireceklerini sanıyorum.”</p>

<p>“Neyse lafa daldık, işimize dönelim. Şu gezici hastanenin düzenlenmesi. Öncelikle bu konuya bakalım.”</p>

<p>“Tamam. Psikolojik hastalıklarla ilgili söylediklerinize hiç şaşırmadığımı söylemek zorundayım. Ben de aynı görüşteyim. Yayılarak devam eden bir hastalık durumu var, son derece tipik, günümüzün özelliklerini taşıyor, dönemin tarihsel gelişmelerinden tetikleniyor. Örneğin, bizim askerlerden biri, Çarlık ordusundaymış daha önce, çok bilinçli aslında, doğuştan gelen bir sınıf içgüdüsü var. Adı da Pamfil Palıh. Yakınlarıyla ilgili korku içinde. Ölürse ailesinin Beyazların eline düşeceğini ve kendisinin yüzünden işkence göreceklerini düşünüp endişeleniyor. Çok zor bir psikoloji içinde. Galiba ailesi gelen konvoydaymış, kampa katılacaklarmış. Dilim yetmediği için gerektiği gibi konuşamıyorum onunla. Angelyar ya da Kamennodrovskiy gösterir size onu. Muayene edebilirseniz çok iyi olur.”</p>

<p>“İyi tanırım Palıh’ı. Ordu meclisinde bir ara yollarımız kesişmişti, o yüzden bilmemem imkânsız. Şöyle esmer, haşin, dar alınlı değil mi? Onun nesi size sempatik geldi anlayamadım. Her zaman ileri derecede sertlik ve ölüm cezasından yana olmuştu. Ben hiç ısınamamıştım ona. Tamam. İlgilenirim ben.”</p>

<p class="orta">7</p>

<p class="n">Güneşli, açık bir gündü. Son bir haftadır olduğu gibi, dingin, ılık bir hava vardı.</p>

<p>Deniz uğultusunu andıran, derinlerden gelen bir gürültü hâkimdi kampa. Ormanda amaçsızca dolaşanların adımları, insan sesleri, balta vuruşları, örsler, at kişnemeleri, köpek havlamaları, horoz sesleri birbirine karışmıştı. Güneşten yüzleri yanmış, beyaz dişli insanlar gülümseyerek ormanda dolaşıyordu. Doktoru tanıyanlar selam veriyor, diğerleri bakmadan yanından geçip gidiyorlardı.</p>

<p>Partizanlar, yoldaki aileleri kendilerine yetişmeden kamptan ayrılmayı kabul etmemişlerdi ama bazıları çoktan eşyaları toplamaya başlamış, doğuya doğru hemen hareket edebilecek biçimde hazırlıklarını sürdürüyordu. Tamiratla uğraşıyor, malzemeleri temizleyip sandıklatıyor, arabaların durumunu kontrol ediyordu. Ormanın ortasındaki tepelikte, düzlük bir alan vardı, burada otlar çiğnenmekten yan yatmıştı. Askeri toplantıların yapıldığı bir yerdi burası. Bugün de önemli bir toplantı yapılacağı haber verilmişti herkese.</p>

<p>Ormanda henüz sararmamış yeşillikler vardı. Özellikle kuytularda görünen ağaçlar hâlâ canlı ve yeşildi. Akşamüstü güneşinin alçalmakta olan ışıkları yeşil yaprakları parlatıyordu. Işık huzmelerinin altındaki yapraklar saydam cam parçaları gibi ışıldıyorlardı.</p>

<p>İrtibat subayı Kamennodrovskiy, arşiv olarak kullanılan yerin önündeki çimenliğe oturmuş, Kappler ordusundan kalan belgeleri ve artık işlerine yaramayacak kendi kayıtlarını yakıyordu. Önünde koca bir yığın vardı. Güneş, ateşe karşıdan vuruyor, ormanın yeşilini alevlerin içine taşıyordu. Alevler görünmüyordu, bir şeylerin yandığını ancak yükselen sıcak hava bulutundan anlamak mümkündü. Ormanın her yerinde çeşit çeşit yemişler bitmişti: Yaban mersinleri, ahududular, böğürtlen çeşitleri her yeri kaplamıştı. Yusufçuklar, arada sırada duyulan kanat sesleriyle, aynı orman ve ateş gibi, havada sakince uçuşuyorlar, alacalı, şeffaf kanatlarını çırpıyordu.</p>

<p>Akşam güneşi saatlerinde ormanda gezmeyi çocukluğundan beri severdi Yuri Andreeviç. O anın tadını çıkarır, güneş ışıklarının içine süzülmesine izin verirdi. Canlılık veren bir ruh akımı önce göğsünü doldurur ardından bedenini sarıp sırtından kanat olup dışarı çıkardı.</p>

<p>Herkesin yaşamı boyunca içinde büyüyen ve sonrasında kişiliğinin iç sesi olarak kalan, hayali bir tipi vardı. Onun da bu gençlik döneminin ilk örnek modeli, o anda bütün canlılığıyla ortaya çıkmış; doğayı, ormanı, batmakta olan güneş ışıklarını ve çevrede görünen ne varsa her şeyi bir kızın prototipine dönüştürmüştü: Lara! Gözlerini kapayıp bu adı fısıldadı ya da sadece içinden geçirdi. Seslendiği bütün yaşamı, bütün yerküre, önünde uzanan bütün orman ve güneş ışığının altındaki bütün uzamdı.</p>

<p>Gerçekteyse yaşam bütün hızıyla devam ediyor, günün gerçekleri değişmiyordu. Rusya’da Ekim Devrimi olmuştu ve o Partizanların elinde esirdi. Nasıl olduğunu anlamadan ateşin başındaki Kamennodrovskiy’in yanına gelmişti.</p>

<p>“Arşiv belgelerini mi imha ediyorsunuz? Daha bitmedi mi?”</p>

<p>“Nerede? Kolay kolay biteceğe benzemiyor.”</p>

<p>Doktor, çizmesinin burnuyla yerdeki kâğıt yığınını karıştırmaya başladı. Beyazların bir telgrafı ilişti gözüne. Onca evrağın içinde Rantseviç adına yazılmış bir belgeyi görmesi olacak iş değildi, zaten bir an için öyle olduğunu sanmıştı. Aslında gözüne çarpan kısaltmalarla yazılmış, içeriği anlaşılmaz bir belgeydi. Başka bir yığını eşelemeye başladı. Eski Partizan toplantılarından birinin tutanağını gördü. “Çok acil. Tatil düzenlemeleri” yazılıydı üstünde. “Seçim Komisyonlarının yeniden seçimi. Gündemi. İgnatodrovski köyü kadın öğretmenlerinin kanıtlanmayan suçları” diye devam ediyordu.</p>

<p>O sırada Kamennodrovskiy cebinden çıkardığı bir kâğıdı uzattı ve şöyle söyledi: “Kampı boşaltma sırasında sağlık ekiplerinin nasıl hareket edeceği belirlendi. Partizan ailelerini getiren arabalar yakında burada olacak. Oylama bugün yapılıp hareket planı belirlenecek. Bugün yarın harekete geçeceğiz.”</p>

<p>Kâğıda göz atan Yuri içini çekti: “Geçen seferkinden daha az araba vermişsiniz bana. Oysa epeyce yaralı eklendi! Yürüyebilecek durumda olanlar, hafif yaralılar yürür ama onlar da o kadar az ki. Ağır yaralıları nasıl götüreceğiz. İlaçlar, diğer malzemelerimiz, onlar ne olacak?”</p>

<p>“Bir yolunu bulacaksınız. Koşullara uyum sağlamak gerek. Başka bir konu var aslında. Herkesin ortak ricası. Burada yoldaşlardan biri, son derece güvenilir, kendini ispatlamış, davamıza bağlı, iyi bir savaşçımız, hastalandı. Garip bir hali var.”</p>

<p>“Palıh mı? Layoş sözünü etmişti.”</p>

<p>“Evet, ona bir uğrayıp baksanız.”</p>

<p>“Psikolojik mi durumu?”</p>

<p>“Öyle olduğunu sanıyorum. Yanıma birileri geliyor, diyor. Halisünasyon görüyor herhalde. Uyku uyuyamıyormuş, baş ağrısından da şikâyet ediyor.”</p>

<p>“Tamam, şimdi gideyim bari şu anda başka işim yok. Toplantı ne zaman başlayacak?”</p>

<p>“Toplanmaya başlamışlardır artık. Sizle beni ilgilendiriyor mu ki? Baksanıza ben gitmedim. Biz olmadan da hallederler.”</p>

<p>“O halde ben Palıh’a gideyim. Aslında zor ayakta duruyorum, çok uykum var. Liberi Averkiyeviç geceleri felsefe yapmadan duramıyor, lafa tutuyor beni. Palıh’ı nerede bulabilirim? Nerede kalıyor?”</p>

<p>“Huş ağaçlarının oradaki moloz çukurun orayı biliyorsunuz değil ıni? Huş korusunun orada.”</p>

<p>“Bulurum.”</p>

<p>“Orada meydanlıkta kumandanlık çadırları var. Birini ona verdik. Karısı, çocuklarıyla yolda. İşte dedim ya, oradaki çadırlardan birinde kalıyor. Tabur haklarından yararlandırıp, yaptığı hizmetler karşılığında çadır tahsis edildi.”</p>

<p class="orta">8</p>

<p class="n">Yuri Palıh’ı görmeye giderken artık yürüyemeyeceğini hissetti. Yorgunluk bedenini sarmıştı. Uykusuz geçen gecelerin sonunda adım atacak hali kalmamıştı. Geri dönüp uyumak istiyordu. Ama her an Liberi’nin sığınağa dönüp gene konuşmaya başlayabileceğinden korktuğu için, bu düşüncesinden vazgeçti.</p>

<p>Ormanın içinde, açıklık bir alana geldiğinde, ağaçlardan dökülen kurumuş altın renkli yaprakların üzerine uzandı. Yapraklar yerde kareli, damalı bir desen oluşturmuştu. Güneş ışınları da onların bu altın renkli halısının üstüne yatmıştı. Renkler cümbüşü oynaşıyordu gözlerinin önünde. Minik harflerle yazılmış bir yazıyı okurken olduğu gibi uykusunu getirdi bu manzara.</p>

<p>İpek gibi hışırdayan yaprakların üzerine uzanmış, topaklanmış ağaç kökünü kendine yastık yapıp kolunu da başının altına koymuştu. Hemen uykuya daldı. Güneş damlalarının alacası, yaprakların kare desenine uzanmış bedenini bir örtü gibi sardı ve görünmezlik şapkası takmışçasına ışık huzmelerin ufkunda, yapraklarla bütünleştirdi onu. Aşırı yorgunluktan uykuyu sürdürmekte güçlük çekiyordu. Bozulan vücut dengesi, ters tepki veriyordu. Hiç dinlenmeyen bilinçaltı sakin ortamda dışa vurmuştu. Düşünceler yumağı, kırık bir araba tekeri gibi gürültüyle oradan oraya savruluyordu. Bu duygusal karmaşa doktoru kızdırdı. “Alçak Liberi” diye düşündü öfkeyle. “Dünyada insanı delirtecek yüzlerce neden olması yetmiyor adama. Esir tuttuğu insanı, aptalca konuşmalarıyla gerçek bir manyağa çeviriyor. Bir gün öldüreceğim onu.” O sırada güneşin geldiği taraftan rengârenk kanatlarında kahverengi benekler seçilen bir kelebek uçtu ona doğru. Doktor uykulu gözlerle izledi. Kelebek uçtu, uçtu ve rengine en uygun yere, çam ağacının kahverengi köküne kondu. Fark etmek zorlaşmıştı. Oynaşan güneş ışıkları ve gölgelerin altında kelebeğin görüntüsü de yavaş yavaş silindi Yuri’nin gözlerinin önünden.</p>

<p>Bu defa her zamanki düşünceler sardı beynini. İrade ve amaca yönelmenin sonucunda tam uyumun sağlanması gibi, tıbbi çalışmalarında dolaylı da olsa üstünde kafa yorduğu konulardı bunlar. Taklide sığınma ve savunma mekanizmalarını, uyum gösterenlerin hayatta kalabildiğini, aslında mücadele için seçilen yolun, bilinç tarafından ertelenmiş tercih olabileceğini düşündü. Özne neydi? Nesne neydi? Bu iki kavramın özdeşliği nasıl belirlenebilirdi? Kafasında Darwin’in düşünceleri Schelling’e karışmış, uçan kelebek görsel sanatla ilgili fikirlerini tetiklemişti.</p>

<p>Tekrar daldı ve bir dakika sonra yine uyandı. Bu sefer yakınından gelen fısıldaşmalar uyandırmıştı onu. Net olarak duyabildiği birkaç kelime, gizli ve yasak bir konuda konuşulduğunu anlamasına yetti. Orada olduğunu fark etmemişlerdi. Hareket edip varlığını belli etmesi canına mal olabilirdi. Yuri Andreeviç hiç hareket etmeden dinlemeye koyuldu.</p>

<p>Seslerin bir kısmını tanıdı. Bunlar bir işe yaramayan, çömez partizanlardı. Kısa bir süre önce Sanka Pafnutkin, Goşa Ryabıh, Koska Nehvalenıh da onlara katılmış, Teryoşa Galuzin’i de peşlerinden sürüklemişlerdi. Tam anlamıyla, en berbat işlere karışan belalılar grubu olmuşlardı. Kaçak içki yapımı da dahil olmak üzere her türlü pis işe bulaşan, onlardan daha kara bir tip olan Zahar Gorazdnıh da aralarındaydı. Yuri Andreeviç, en çok komutanın kişisel korumalarından olan ve milislerin en kıymetli grubuna dahil Sivobloy’un varlığına şaşırdı. Çarlığın erken dönemlerinden beri süregelen bir geleneğin devamı olarak adama “komutanın kulağı” adını vermişlerdi ama demek ki o da komplonun bir parçasıydı.</p>

<p>Komplocular Beyazların gönderdiği devriyelerle konuşuyorlardı. Karşı taraftan olanlar o kadar yavaş konuşuyordu ki onları işitmek imkânsızdı. Ancak işitebildiği sesler sustuğunda, Beyazların söze girdiğini anlıyordu. Sesi en çok gelen, bol bol küfreden sarhoş Zahar Gorazdnıh’tı. Elebaşı olduğu anlaşılıyordu.</p>

<p>“Şimdi, ıvır zıvır ayrıntıları bırakın. En önemlisi, kurnazlık, kalleşlik yok. Yoldan çıkan, bizi satan olursa, bıçağı görüyorsunuz değil mi? Bağırsaklarınızı deşerim bununla. Anlaşıldı mı? Artık oraya, buraya takılacak durumumuz yok, karşımızda ölüm sehpası duruyor. Bu işi halledersek, affı hak etmiş oluruz. İnanmayan varsa grubu terk etsin. Onu eli kolu bağlı, canlı istiyorlar. İşitiyor musunuz beni, bu ormanın sonunda onların adamı Gulevoy var. (Bazı sesler, Galivlin diye düzeltti ama o General Galeev diye devam etti.) Böyle bir şans bir daha geçmez elimize. İşte bu adamlar onların sözcüleri. Her şeyi kendileri anlatacak. Onlar da söylüyor, görelim diye. Kendiniz sorun yoldaşlar. Söyle hadi bir şeyler. Anlatın kardeşler.”</p>

<p>Bu kez düşman tarafından gelen devriyeler konuşmaya başlamıştı. Yuri Andreeviç bir kelimesini bile işitemiyordu. Ama genel sessizliğin uzunluğundan, devriyelerin komplonun ayrıntılarını anlattıklarını çıkardı. Sonra tekrar Gorazdnıh başladı konuşmaya.</p>

<p>“İşittiniz mi kardeşler? Kendiniz de karşımıza çıkanın ne menem bir şey olduğunu anladınız değil mi? Adam mı bu? Yeni-yetme mi, papaz mı belli değil. Şimdi çeneni kıracağım Tereşka! Ne dişlerini gıcırdatıp duruyorsun? Ahlaksız günah çocuğu. Geveleyip durma ağzının içinde. Evet. Sübyan kalmış papazın teki. Ona uysak papaz olur gideriz. Konuştuğunda neler söylüyor? Küfür ve kavgayı atacakmışız hayatımızdan. Sarhoş olunmayacak, kadınlarla yatılmayacakmış. Böyle yaşamak olur mu? Son söz söylendi artık. Bu akşam derede, taşların yığıldığı yerde. Ben onu getiririm oraya. Sonra hep birlikte çullanırız üstüne. Böyle bir kurnazlık yaparız ona. Bir kerede. Nasıl paketleyeceğiz? Adamlar canlı istiyor. Bağlarız. Baktım işler planladığımız gibi gitmiyor, kendi ellerimle hallederim. Onlar da adamlarını gönderecekler, yardım ederler.”</p>

<p>Ses komplonun ayrıntılarını anlatmaya devam ediyor, bir yandan da uzaklaşıyordu. Doktor artık işitmez olmuştu. “Liberi’nin peşinde alçaklar!” dedi dehşet içinde. Bir anda komutana kaç kez kendisinin lanet okuduğunu, onu kendi elleriyle öldürmek istediğini unutmuştu. “Beyazlara teslim edecekler ya da öldürecekler. Nasıl önleyebilirim? Ateşin başına gidip ad vermeden Kamennodrovskiy’e anlatsam mı durumu? Liberi’yi bu tehlikeden kurtarmanın bir yolu olmalı.”</p>

<p>Kamennodrovskiy bıraktığı yerde değildi. Ateş sönmek üzereydi. Yardımcısı ateşin tam olarak sönmesi, yayılmaması için uğraşıyordu.</p>

<p>Komplo gerçekleşemedi. Önlendi. Yuri’nin haber vermesine gerek kalmadan öğrenmişlerdi. Akşam olduğunda komplocular yakalanmıştı artık. Sivobloy ikili oynamış, arkadaşlarını ihbar etmişti. Doktor iyice nefret etti ondan.</p>

<p class="orta">9</p>

<p class="n">Partizan ailelerinin kampa iki gün uzakta olduğunu öğrenmişlerdi. Yakınlarıyla buluşmanın telaşı içersindeki Lisıy kampı, bir yandan da harekete hazırlanıyordu. Yuri Andreeviç, Palıh’ı görmeye gitti.</p>

<p>Onu sığınağının yakınında, elinde baltayla buldu. Önünde huş ağacı dallarında koca bir yığın vardı. Onları baltayla odun haline getiriyordu. Daha işin başında sayılırdı. Dalların bir kısmı kendi ağırlıklarıyla ağaçtan kopmuştu. Diğer bir kısmını da yakınlardan toplamıştı. Huş ağaçlarının esnek ve güçsüz dalları oraya buraya dağılmıştı. Ormanın bütün yeşili çadırın girişinde bariyer oluşturmuş gibiydi.</p>

<p>“Çok önemli konuklarım geliyor da” dedi Palıh, ne için uğraştığını açıklamak istemişti doktora. “Çadırın çatısı alçak. Karım ve çocuklar geldiğinde olmaz. Yağmur yağdığında da akıyor. Çatıya destek yapacağım. Kara da dayansın.”</p>

<p>“Boşuna uğraşıyorsun. Seninkiler geldiğinde burada kalmalarına izin vermezler. Sivillerin savaş alanında yaşadığı nerede görülmüş? Onları kampın dışında bir yere yerleştireceklerdir. Savaş çadırlarında bırakacaklarını hiç sanmam. Boş zamanlarında yanlarına gidebilir, onları görebilirsin. Konu bu değil aslında. Senin zayıfladığını, yemeden içmeden kesildiğini söylüyorlar, uyumuyormuşsun da, öyle mi? Görünüşte böyle bir durumun yok. Yalnızca tıraş olman gerekiyor.”</p>

<p>Palıh iri yarı, sağlıklı bir adamdı. Saç ve sakalı siyahtı. Alnı hafif dışarı doğruydu. Kaşlarının üstünde bir halka gibi duruyordu. Alnının bu yapısı yüzünden güven vermeyen, kötü yürekli bir insan gibi görünüyordu.</p>

<p>Devrimin başlangıç aşamasında, 1905 yılında ilk olaylar yaşandığında, sürecin kısa süreli olacağından ve aydın kesimle sınırlı kalacağından korkulmuştu. Toplumun derinliklerine inmesi ve geniş katmanlara yayılması amacıyla var güçle propaganda yapılmış, halkı hareketlendirip tetikleyerek devrimin içine çekmek için çaba sarf edilmişti.</p>

<p>O günlerde asker Pamfil Palıh gibileri, herhangi bir yönlendirme, kışkırtma olmadan içgüdüsel bir tiksintiyle entelektüellerden, subaylardan nefret ederdi. Onların insanlık dışı davranışları, işçi sınıfının en iyi hareketi sayılıyor, barbarlıkları devrimci eğilim olarak algılanıyordu. Pamfil’in ünü de böyle olmasından geliyordu. Partizanların öncüleri arasında en iyilerinden biri sayılıyordu.</p>

<p>Bu içine kapanık, hüzünlü çam yarmasının hali pek de normal görünmedi Yuri Andreeviç’e. Çevreye olan ilgisizliği, monoton ve sefil hali bu görüşünü destekliyordu. “İçeri girelim” diye önerdi Palıh.</p>

<p>“Yok, ne gerek var, geçecek yer de yok, açık hava daha iyi.”</p>

<p>“Tamam. Nasıl isterseniz. Gerçekten tavşan yuvası gibi burası. Şu uzantıların (uzunlamasına yığılmış kütükleri kastetmişti böyle diyerek) üzerine oturup laflayayım o zaman.”</p>

<p>Kesilmiş huş dallarının, kütüklerin olduğu tarafa geçip oturdular. “Öyle iki arada, bir derede olmuyor bu işler, hele benim hikâyem hiç olmaz. Anlatmak için üç yıl bile yetmez.</p>

<p>Nereden başlasam bilmem ki? Herhalde, şöyle: Karımla yaşıyorduk. Gençtik. O evi çekip çeviriyordu. Bir derdi yoktu, ben de çift çubukla uğraşıyordum. Çocuklar oldu. Askere aldılar. Destek kuvveti olarak cepheye gönderdiler. Savaşı sana anlatacak halim yok, sen de gördün onu doktor yoldaş. Bir de devrim oldu. Aklım ermeye başladı. Gözlerim askerde açıldı benim. Düşmanlar sadece Fritzler Mritzler, Almanyalı Almanlar değildi, bizden olanların içinde de karşı taraftan olanlar vardı. ‘Dünya devriminin erleri, süngülerinizi indirip evlerinize dönün, silahlarınızı burjuvaya çevirin!’ gibi laflar ediyorlardı. Daha bunun gibi pek çok şey. Sen kendin daha iyi bilirsin doktor yoldaş. İşte sonrasında da olanlar. İç savaş başladı. Partizanlara katıldım. Birçok şeyi anlatmıyorum, atlıyorum, yoksa bitiremem. Şimdi ne bileyim ben, daha uzun mu sürecek, kısa sürede bitecek mi? O sersem herif ne yaptı? Tuttu Rus cephesinden birinci ve ikinci Stavrapol Alayı’nı, Orenburg Kazak Alayı’nı çekti. Ben çocuk muyum da anlamayayım? Orduda görev yapmam boşa mı gitti? Bizim işler kötüye gidiyor doktor yoldaş, kötüye. Hapı yuttuk biz. Bizi kuşatmak istiyor.</p>

<p>Çocuklarımla karım var benim, doktor. Şimdi kaçıyorlar ondan tamam da, ya kaçıp geldikleri yeri de basarsa? Onların suçsuz olduklarına bakar mı, anlar mı böyle bir şeyi? Hiçbir şeye bakmaz. Benim yüzümden karıma işkence edecek, karımı, çocuklarımı cezalandıracak. Kırılmadık kemiklerini bırakmayacak. Gel de yemek ye, uyku uyu. Demirden oluşun boşuna, bu durumda aklını kaçırırsın.”</p>

<p>“Çok âlem adamsın Pamfil. Seni anlayamıyorum. Yıllarca ailenden ayrı yaşadın, nasıl yaşadıklarından haberin bile yoktu, onları arayıp sormadın. Yarın öbür gün kavuşacaksın onlara, kalkmışsın sevineceğin yerde dertleniyor, kuruntularla kendini yiyip bitiriyorsun.”</p>

<p>“Eskisiyle şimdiki durum arasında çok fark var. Beyaz böcekler ensemizde. Konu ben değilim yani. Sonumun mezar olduğu belli. Yolum çizilmiş artık. Ama ailemi de yanımda oraya sürüklemek istemiyorum. Onun pençesine düşerlerse, son damlasına kadar alır kanlarını.”</p>

<p>“Bu yüzden mi hayaller görüyorsun? Dediklerine göre, hayaletler basıyormuş seni.”</p>

<p>“Tamam doktor. Sana daha her şeyi anlatmadım. En önemlisinden söz ettim. Tamam o zaman, dinle bakalım, dinle de öğren derdimi ama bana karşı kullanma, her şeyi dümdüz yüzüne anlatacağım. Ben sizin kardeşlerinizden çok adam öldürdüm, çok beylerin, subayların kanı bulaştı elime. Ne sayılarını biliyorum, ne de adlarını. Her türden adam vardı, hepsi öldü gitti. Ama biri var ki, bir delikanlı, hiç aklımdan çıkmıyor. Öyle bir gençti ki unutamıyorum. Keyfekeder öldürdüm onu, aptalcasına. Yoktan yere yaptım.</p>

<p>1917 Şubat’ıydı. Kerenski iktidarı vardı. O sıralar ayaklanmıştık. Olay bir istasyonda oldu. Bir delikanlı göndermişlerdi yanımıza. Konuşup bizi ikna etsin diye. Zafere kadar savaşmamızı istiyorlardı. Geldi bu, okullu asker, güzel laflar edip bizi yola getirecek. Çekimsiz, zayıf bir tip. ‘Zafere kadar savaş’ diye bir slogan tutturmuş konuşuyordu. Sloganını bağıra çağıra, orada duran su bidonlarından birisinin üstüne çıktı, yangın için koymuşlar istasyona. Çıktı işte bidonun tepesine, oradan sesini daha iyi duyuracağını, savaşa daha yüksekten çağıracağını düşündü, sonra birden bidonun kapağı kaydı ve genç çocuk tepetaklak suya düştü. Ayağı takılmıştı. Çok komik bir manzaraydı! Ben de başladım gülmeye. Katılıp öleceğim sandım. Çok komikti! Elimde tüfeğim vardı. Gülmekten tutamıyorum ama kendimi, sadece ben değil, herkes katılıyor kahkahadan. Sanki çocuk o haliyle beni gıdıklıyordu. Sonra birden nişan aldım ve onu olduğu yerde hallettim. Nasıl olduğunu kendim bile anlamıyorum. Sanki biri kolumu dürtmüştü. Şimdi anladın mı benim hayaletlerimi. Gece olunca bütün istasyon üstüme geliyor. O zaman delikanlının hali komikti ama şimdi üzüntü veriyor.”</p>

<p>“Olayın yaşandığı yer, Melyuzeyevo muydu?”</p>

<p>“Unuttum gitti.”</p>

<p>“Ayaklananlar peki, Zıbuşino’dan mıydı?”</p>

<p>“Hiç hatırlamıyorum.”</p>

<p>“Cepheyi hatırlarsın, hangi cephedeydiniz o zaman? Batı cephesinde mi?”</p>

<p>“Herhalde, tam hatırlamıyorum ama Batı olabilir.”</p>
</body>
</html>