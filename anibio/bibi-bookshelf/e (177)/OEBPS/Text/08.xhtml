<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Varış</p>

<p class="bosluk2"></p>

<p class="orta">1</p>

<p class="n">Jivagoları getiren tren, diğerlerinden ayrı bir hatta, hâlâ garın gerisindeki hatlardan birinde duruyordu. Yol boyunca Moskova’yla aralarında uzanan bağlantı sanki bu sabah kopmuş, artık sona ermiş gibiydi.</p>

<p>Buradan itibaren, başka bir dünya, kendine, taşranın cazibesine insanı çeken yeni bir coğrafya önlerine açılıyordu. Buralı insanlar birbirlerini daha yakından tanıyorlar, başkentlilerden daha içten davranıyorlardı. İstasyon çevresi ve Yuryatin-Razvilye hattının tamamen dış güçlerden temizlenip Kızıl Ordu tarafından kordon altına alınmış olmasına rağmen, çevre bölgelerden gelen yolcular anlaşılmaz bir şekilde, demir yoluna çıkmayı becerebiliyor ve kendi deyimleriyle trene “sızabiliyorlardı”. Birçoğu çoktan vagonları doldurmuş, hatta kapılardan sarkar hale gelmişlerdi. Bazıları tren boyunca raylardan yürüyor, parmaklarının ucunda yükselip vagonların içine bakıyordu. Bu insanların hepsi istisnasız birbirlerini tanıyor, daha uzaktan konuşmaya    başlayıp selamlaşıyordu. Giyim ve konuşma tarzları başkenttekilerden daha farklıydı. Aynı şeyleri yemiyorlardı. Değişik alışkanlıkları vardı.</p>

<p>Nasıl geçindiklerini, maddi ve manevi olarak neyle beslendiklerini, zorluklarla nasıl baş ettiklerini, yasaların burada nasıl işlediğini öğrenmek ilginç olacaktı.</p>

<p>Soruların yanıtını, hem de canlı olarak almak, pek uzun sürmedi.</p>

<p class="orta">2</p>

<p class="n">Doktor, vagonuna, tüfeğini sopa gibi kendine destek yaparak yerde taşıyan o nöbetçinin eşliğinde döndü.</p>

<p>Hava boğucu sıcaktı. Güneş rayları ve vagonların çatısını yakıyordu. Petrol karası toprak altın gibi sarı bir ışıltıya bürünmüştü.</p>

<p>Nöbetçinin yerde sürüklediği tüfeği arkasında derin bir iz bırakarak toz kaldırıyordu. Tüfek gürültüyle tabanlığına çarptı. Nöbetçi “Sıcak iyice kendini gösterdi” dedi. “Bahar günleri artık, yulaf ekme zamanı ya da buğday, darı da olur tabii. Karabuğday için erken daha. Karabuğdayı bizim orada Akulina’da ekerler. Morşansklı’yız biz, Tambovsk bölgesinden, buralı değiliz, ah, doktor yoldaş! Böyle bir solucan gibi iç savaş olmasaydı, ben bu yaban ellere düşer miydim hiç? İnsanların arasına kara kedi girdi, görüyorsun işte, ne yapalım!”</p>

<p class="orta">3</p>

<p class="n">“Teşekkür ederim. Ben kendim hallederim” diyerek vagonun kapısında yukarı çıkmasına yardım etmek için kendisine uzanan elleri geri çevirdi Yuri Andreeviç. Uzanıp bir atlayışta vagona girdi ve karısına sarıldı. “Sonunda gelebildin. Tanrı’ya şükür, hepsi geride kaldı” diye yineleyip duruyordu Tonya. “Biliyorduk zaten döneceğini.”</p>

<p>“Nasıl biliyordunuz?”</p>

<p>“Hepimiz biliyorduk.”</p>

<p>“Nasıl?”</p>

<p>“Nöbetçilerden işittik. Haber almadan durabileceğimizi mi sandın? Babamla çıldıracaktık neredeyse, baksana, şimdi uykuya daldı, mümkün değil uyandıramazsın. Çektiği heyecandan sonra külçe gibi yığıldı kaldı. Yeni yolcular geldi. Şimdi seni içlerinden biriyle tanıştıracağım. Ama önce beni dinle, etrafımızdakiler neler konuşuyor, onu anlatacağım. Öncelikle, herkes kurtulduğun için seni kutluyor” derken, birden durdu Tonya Aleksandrovna. Başını çevirip “Bakın burada kim var” diye konuyu birden değiştirerek vagona yeni katılmış, arka tarafta duran yolculardan birine kocasını tanıttı.</p>

<p>O taraftan “Samdevyatov” diyen bir ses işitildi ve bir dolu yabancı kafanın arasından tüylü kalın şapkalı biri belirdi. Kalabalığın içinden doktora ulaşmaya çalışıyordu.</p>

<p>Adamın soyadını işiten doktor, “Samdevyatov” diye tekrarladı içinden. “Bu adamın eski Rus baladlarındaki gibi çalı sakallı, uzun ceketli, kakmalı kemerli biri olacağını düşünmüştüm. Ama bu kıvırcık saçları, bıyığı ve kısa sakalıyla Sanat Dostları Derneği üyesine benziyor.”</p>

<p>“İtiraf edin, Strelnikov korkuttu mu sizi?”</p>

<p>“Hayır, neden korkutsun? Ciddi bir konuşma yaptık. Oldukça güçlü bir kişiliği var.”</p>

<p>“Hem de nasıl. Onu tanıyorum biraz. Bizim buralı değil. Sizin oralardan, Moskovalı. Buralarda son zamanlarda yeni olan diğer şeyler gibi. Yeniler hep Moskova’dan, ithal. Biz kendi aklımızla bir şey beceremiyoruz.”</p>

<p>Söze karışan Tonya Aleksandrovna, “Bu bey Anfim Yefimoviç Samdevyatov, Yura. Herkesi tanıyor, olan biten her şeyi de biliyor. Senin hakkında da bilgi sahibi, babanı biliyor, benim dedemi, herkesi ama herkesi tanıyor” dedi. “Tanıştırayım sizi” diye ekleyerek, sıradan bir konudan söz eder gibi “Öğretmen Antipova’yı da tanıyorsunuzdur herhalde, o da buralıymış” dedi.</p>

<p>Samdevyatov da aynı kayıtsızlıkla “Antipova’yla ne ilginiz var ki?” dedi. Yuri Andreeviç konuşulanları işitse de lafa karışmadı. Tonya konuşmaya devam etti: “Anfim Yefimoviç bolşevik, Yura. Onunla konuşurken dikkatli ol.”</p>

<p>“Gerçekten mi? Hiç aklıma gelmezdi. Tipine bakınca sanatçı olduğunu düşünmüştüm.”</p>

<p>“Babamın bir hanı vardı. Üç atlı yedi arabasıyla oradan oraya insan taşırdı. Ben yükseköğrenim gördüm. Gerçekten de sosyal demokratım.”</p>

<p>“Yura, Anfim Yefimoviç’in ne dediğini bir bilsen, bu arada darılmayın ama adınızı söylemek de çok zor, insanın dili dönmüyor. Ha, Yura ne diyordum, bak” diyen Tonya devam etti: “Felaket şanslıyız. Yuryatin’e bizim treni alamıyorlar. Şehirde yangın çıkmış, köprü yıkılmış, geçmek mümkün değilmiş. Bizim treni başka bir hatta vereceklermiş, geniş bir daire çizip asıl yoluna öyle girecekmiş. Bu verdikleri hat, bizim gideceğimiz Torfyanaya’dan geçiyor, düşünebiliyor musun? Bu trenden inip başkasına binmemiz gerekmeyecekmiş yani, eşyaları bir istasyondan diğerine taşımayacağız, böylelikle normal olarak gideceğiz. Tren uzun manevralar yapacakmış. Bütün bunları bana Anfim Yefimoviç anlattı.”</p>

<p class="orta">4</p>

<p class="n">Tonya’nın tahminleri doğru çıktı. Bazı vagonları çözülüp bazıları eklenen tren, geniş tarlalara ulaşmasına engel olan başka trenlerin peşi sıra, unutulmuş hatlarda bir ileri bir geri manevralar yaparak yola koyulacağının işaretlerini vermeye başladı.</p>

<p>Uzaktan, tepelerin arasından şehrin bir kısmı seçiliyordu. Ufkun arkasından evlerin çatıları, fabrika bacalarının ucu, kilise çanlarının haçları tek tük görünüyordu. Yangın kenar mahallelerden birindeydi. Duman rüzgârla her köşeye ulaşmış, havalanan at yelesi gibi gökyüzünü kaplamıştı.</p>

<p>Doktor ile Samdevyatov eşiğin üzerinden ayaklarını sarkıtıp vagonun köşesinde yere oturdular. Samdevyatov sürekli eliyle uzaklarda bir yerleri gösterip doktora bir şeyler açıklıyordu. Bir süre sonra trenin gürültüsü kulaklarını öylesine sağır etmişti ki bir şey duymanın imkânı kalmamıştı.</p>

<p>Doktor sürekli “Ne dediniz?” diye sormak zorunda kalıyordu. Anfim Yefimoviç yüzünü doktorunkine iyice yaklaştırıp söylediklerini, bağıra bağıra doğrudan kulağına tekrar ediyordu. “Şurası sirk binası ‘Gigant’. Yangın orada. Harp okulu öğrencileri kalıyordu binada. Neyse ki önceden teslim olmuşlardı. Genel anlamda çatışmalar henüz bitmedi. Çan kulesinin oradaki kara noktaları görüyor musunuz? Onlar bizimkiler. Pislikleri temizliyorlar.” </p>

<p>“Hiçbir şey görmüyorum. Siz nasıl fark edebiliyorsunuz?”</p>

<p>“Şu yanan yer ise Hahriki, sanayi bölgesi. Ticaretle uğraşanların olduğu Kolodeeva şu tarafta. Orayı merak ediyorum. Bizim han da orada. Neyse, yangın çok büyük değil. Şimdilik merkeze ulaşamaz.”</p>

<p>“Efendim? İşitemedim.”</p>

<p>“Diyorum ki şurası merkez, merkez. Kilise, kütüphane. Bizim soyadımız Samdevyatov, Rusçaya San Donato’dan gelmiş. Biz Demidovlardanız<a id="dn52" href="../Text/dn.xhtml#d52">[52]</a>.” </p>

<p>“Gene bir şey anlamadım.”</p>

<p>“Soyadımız diyorum, Samdevyatov, San Donato’dan geliyor. Demidovlardanız biz. Prens Demidova San Donato. Belki uydurma da olabilir tabii. Bir aile efsanesi. Şurası Spirkin Niz. Kır evlerinin olduğu, gezip eğlenmeye gidilen yer. Gerçekten de tuhaf bir ad değil mi?”</p>

<p>Önlerinde uzayıp giden bir ova vardı. Her köşesinden demiryollarıyla kesişiyordu. Çok kısa aralıklarla telgraf direkleri dikilmişti etrafına. Tren yolunun güzelliğine rakip geniş bir asfalt yol, kurdele gibi kıvrılarak uzanıyordu. Yer yer ufkun arkasına saklanıyor, kimi yerde de başka bir dönemeçte yeni bir yay çizerek görünüyordu. Sonra bir daha gözden kayboluyordu.</p>

<p>“Burası bizim ünlü dağ yolumuz. Bütün Sibirya’yı katediyor. Sürgün kokar. Şimdilerdeyse partizanların üssü. Gördüğünüz gibi, bizim buralar hiç de fena değildir. Kolayca işinizi yoluna koyar, alışırsınız. Şehir eğlencelerini seveceksiniz. Su tankerlerimiz. Yol ayrımındakiler. Açık alandaki kadın kulüpleri.”</p>

<p>“Biz şehre yerleşmeyeceğiz ki. Varıkino’da yaşayacağız.”</p>

<p>“Biliyorum. Karınız söyledi bana. Olsun. İşlerinizi halletmek için şehre gidip geleceksiniz. Daha ilk bakışta karınızın kim olduğunu anladım. Gözlerinden. Burnu, alnı, tam bir Kruger. Dedesinin kopyası. Bizim buralarda Krugerleri herkes bilir.”</p>

<p>Ovanın sonlarına doğru kırmızı, yuvarlak yapıda petrol tankları görünüyordu. O tarafta yüksek direklerde sallanan bazı sanayi ürünlerinin reklam panoları vardı. İçlerinden biri iki farklı yerde gözüne çarptı doktorun. Üstünde “Moro ve Vetçinkin. Tarım Aletleri” yazılıydı.</p>

<p>“Çok iyi bir firmaydı. Mükemmel biçerdöverler üretirlerdi.”</p>

<p>“Efendim? Ne dediniz?”</p>

<p>“Firma diyorum, işittiniz mi, firma. Tarım aletleri üretiyorlardı. Çok ortaklı bir şirketti. Babam da hissedardı.”</p>

<p>“Han işletmecisi olduğunu söylemiştiniz.”</p>

<p>“O başka, bu başka. Hancılık ortaklığa engel değil ki. Babam, hiç aptal biri değildi, en iyi işletmelere para yatırırdı. ‘Gigant’ Sirki’ne de para yatırmıştı.”</p>

<p>“Bundan gurur duyar gibi bir haliniz var.”</p>

<p>“Babamın keskin zekâsıyla mı? Elbette!”</p>

<p>“Peki sizin sosyal demokratlığınıza ne oldu, bu durumda?”</p>

<p>“Affedersiniz ama bunun konuyla ne ilgisi var? Marksist görüşlere sahip bir insanın açlıktan salyaları akan, silik bir insan olması gerektiği nerede yazıyor? Marksizm felsefi ve tarihsel bağlamda gerçekleri öğreten pozitif bir bilimdir.”</p>

<p>“Marksizm ve bilim mi?” dedi doktor. Doğru düzgün tanımadığı birisiyle bu konuları konuşmak pek de akıl kârı değildi. Ama artık ok yaydan çıkmıştı. “Marksizm bilim olarak kendini kanıtlayacak bir şey yapmamıştır. Marksizm ve tarafsızlık diye soracak olursak, ben Marksizm kadar kendini yalıtan, gerçek olaylardan uzak tutan bir akım daha bilmiyorum. Her birey deneyimlerle kendini kontrol etmek ister, yönetimde olan insanlar ise kişisel yanılmazlık masalları uğruna bütün güçleriyle doğrulara sırt çevirirler. Siyaset bana bir anlam ifade etmiyor. Gerçeklere kayıtsız kalan insanlardan hoşlanmıyorum. ”</p>

<p>Samdevyatov, doktorun sözlerini sivri dilli bir şaşkının kendini bilmezliği olarak nitelendirdi. Gülümsemekle yetindi, doktora karşı da çıkmadı.</p>

<p>O sırada tren manevra yapıyordu gene. İşaret direğinin oradaki çıkış okuna her yaklaştıklarında, kuşağına küçük süt güğümü bağlamış yaşlı makasçı kadın, elindeki örgüyü bir elinden öbürüne geçirerek işaret okunun halkasını diğer tarafa çevirip treni geri gönderiyordu. Tren birazcık geri gittiğinde de kadın geriliyor ve yumruk yaptığı eliyle onlara doğru tehditler savuruyordu.</p>

<p>Samdevyatov kadının bu hareketini kendi üstüne alınmıştı. “Neden böyle yapıyor ki?” diye aklı karıştı. “Tanıdık biri olmalı. Tuntseva olmasın bu. Herhalde o. Peki benimle ne ilgisi var? Glafira’ya göre daha yaşlı. Hem ben ne yapabilirim? Rusya anamızda, vatanımızda darbeler olurken demiryollarında da sersemce şeyler yaşanıyor, kadının işi de zor olmalı. Peki benim suçum ne de yumruk sallıyor. Canı cehenneme, onun için kafamı yoracak değilim.”</p>

<p>Makasçı kadın sonunda makiniste bağırarak bir şeyler söyledi ve elindeki bayrakla işaret verdi. İşaret sütununu geçen tren gideceği hatta çıktı. On dördüncü vagon makasın oradan geçerken, kadın gözlerini duygusuz bir ifadeyle vagonun aşağı kısımlarına dikip dil çıkardı. Samdevyatov büsbütün düşüncelere daldı.</p>

<p class="orta">5</p>

<p class="n">Çevresi alevler içindeki şehir, silindir depoları, telgraf direkleri ve reklam panolarıyla arkalarında kalıp gözden kaybolmuştu. Artık yeni bir manzara belirmişti önlerinde. Küçük ormanlar, tepelerin arasından kıvrılan yol görünüyordu sık sık. Samdevyatov, “Kalkalım artık, içeri geçelim” dedi. “Birazdan ineceğim. Siz de benden sonraki istasyonda ineceksiniz. Dikkat edin de trende kalmayın.”</p>

<p>“Buraları iyi biliyorsunuz değil mi?”</p>

<p>“Avcumun içi gibi. Bu çevredeki yüz verstlik alanı gayet iyi bilirim. Mesleğim de avukatlık olunca tabii. Yirmi yıldır çalışıyorum. Davalar. Sürekli bir yerlere gidip geliyorum.</p>

<p>“Şimdi de devam ediyor musunuz?”</p>

<p>“Elbette.”</p>

<p>“Şimdilerde ne gibi davalar görülüyor ki?”</p>

<p>“Aklınıza ne gelirse. Eskiden başlamış tamamlanmamış davalar, yükümlülüklerin yerine getirilmesiyle ilgili olanlar. İşimiz başımızdan aşkın, felaket durumda.”</p>

<p>“Yeni dönemde bu tip işlere son verilmedi mi?”</p>

<p>“Bir bakıma öyle ama pratikte mala ihtiyaç var. Bazı şeyler olmadan da olmuyor. İşletmelerin devletleştirilmesi söz konusu, diğer yandan şehir yönetiminin yakıta ihtiyacı var. Devlet çiftliklerine at lazım. Bütün bunların yanı sıra, elbette herkes yaşamak istiyor. Geçiş döneminin özelliği bu, henüz teori ile pratik birbirini tutmuyor.</p>

<p>Bu durumda, aklı başında insanlar gerekli. Benim gibi, becerikli, olgun karakterli. Babamın sık sık dediği gibi, doğru insan, kötülüklere kulak asmayan, çıkarını düşünmeyendir. Vilayetin yarısı benden geçinir. Sizin oraya da geleceğim, kereste davaları var. Atla gelirim elbette, hele bir iyileşsin de. Son atım sakatlandı da. Sağlam olsaydı, ben şimdi burada böyle sallanır mıydım? Lanet olsun, bir de tren diyorlar adına. Varıkino’ya geldiğimde size faydam dokunabilir. Mikulitsinleri çok iyi tanırım.</p>

<p>“Bizim neden oraya gittiğimizi, planlarımızı biliyor musunuz?”</p>

<p>“Şöyle böyle. Tahmin edebiliyorum, bazı görüşlerim var elbette. İnsanın toprak sevgisi asırlara dayanır. Sonra, kendi elleriyle bir hayat kurma arzusu.”</p>

<p>“Neden olmasın ki? Pek onaylamıyorsunuz gibi geldi bana? Ne dersiniz?”</p>

<p>“Saf hayaller bunlar, biraz şairane. Ama neden olmasın? Tanrı yardım etsin. Ama ben inanmıyorum. Ütopik buluyorum. Biraz da ilkel.</p>

<p>Mikulitsin sizi eşikten içeri sokmaz, süpürge sapıyla kovalar. Haksız da sayılmaz. Siz olmadan da işleri allak bullak zaten, bin bir dert başında, çalışmayan fabrikalar, işçiler darmadağın, hiçbirinin bir şey umurunda değil, kendi karnını doyuramıyor, bir de siz çıkıp mutluluk aramaya geliyorsunuz. Sizi öldürmeye kalkışsa inanın, onu haklı çıkarırım.”</p>

<p>“İşte gördünüz mü, hem Bolşevik olduğunuzu söylüyorsunuz hem de kendiniz bunun aslında gerçek yaşam olmadığını anlatıyorsunuz. Başka bir örneği olmayan, bir yanılsama, saçmalık.”</p>

<p>“Elbette. Ama tarihsel olarak kaçınılmaz bir şey bu. Bu süreci yaşamak gerekiyor. ”</p>

<p>“Neden kaçınılmaz?”</p>

<p>“Çocuk musunuz, yoksa dalga mı geçiyorsunuz? Ay’dan mı geldiniz acaba? Aç gözlü parazitler, mideleri boş emekçilere yapışıp neredeyse öldürüyorlar. Peki bu böyle mi kalmalı? Çeşitli yollardan eziyet ve sömürü yapılıyor. Halkın haklı öfkesini, eşit şartlarda yaşamak istediğini, gerçeklerin peşine düştüğünü anlamıyor musunuz yoksa? Ya da siz köklü bir değişiminin parlamento yoluyla yapılabileceğini, diktatörce yöntemlere başvurmadan gerçekleşebileceğini mi düşünüyorsunuz?”</p>

<p>“Sizinle farklı şeylerden söz ediyoruz. Yüzyıl tartışsak da ortak bir noktada buluşamayız. Son derece devrimci bir ruhum vardı ama şimdi şiddet yoluyla bir şeye ulaşılamayacağını düşünüyorum. Doğru olana ancak güzellikle erişilebilinir. Neyse, konumuz bu değil. Mikulitsin’e dönelim biz. Bizi dediğiniz gibi karşılayacaksa, neden gidiyoruz ki? Sırtımızı dönüp geri gidelim.”</p>

<p>“Ne saçmalık. Birincisi, aydınlığa çıkan tek yol ondan mı geçiyor? İkincisi, Mikulitsin çok iyi kalpli biridir, hem de akıllara sığmayacak kadar. Önce bağırır çağırır, öfkelenir sonra sırtındaki gömleğini vermeye kalkar, son lokmasını bile hiç düşünmeden paylaşır” diyen Samdevyatov, anlatmaya başladı.</p>

<p class="orta">6</p>

<p class="n">“Mikulitsin yirmi yıl önce Petersburg’da Teknoloji Enstitüsü öğrencisiyken geldi buraya. Polis denetiminde tutulmak üzere gönderilmişti. Krugerlerin yanında idari müdür olarak çalışmaya başladı, sonra da evlendi. O zamanlar, Yuryatin’deki bütün öğrenci gençlerin peşlerinde olduğu dört kız kardeş vardı burada, Çehov’unkinden bir fazla yani, Tuntseva Kardeşler. Baba adları Severin’di.<a id="dn53" href="../Text/dn.xhtml#d53">[53]</a> Bu nedenle onlara kuzeyli kızlar diyorlardı. işte bunların en büyüğü kuzeyli kız Agrippina’yla evlendi Mikulitsin.</p>

<p>Çiftin kısa bir süre sonra bir oğulları oldu. Aptal baba özgürlük idealleri uğruna oğlunu az rastlanır bir ad olan Liberi adıyla vaftiz ettirdi. Kısaca Livka dedikleri oldukça haylaz olan bu çocuğun çok yönlü eğilimleri ve becerileri vardı. Sonra savaş patlak verdi. Livka doğum tarihini büyütüp daha on beş yaşındayken gönüllü olarak cepheye gitti. Zaten hastalıklı bir yapısı olan annesi bu durumu kaldıramayıp yataklara düştü ve bir daha da kalkamadı. iki yıl önceki kış öldü, tam devrim arifesiydi.</p>

<p>Savaş bitince Liberi döndü. Hem de kim olarak biliyor musunuz? Üç madalyalı bir kahraman ve elbette, bolşevizmin cephe sözcüsü olarak. Orman Kardeşleri’ni duydunuz mu hiç?”</p>

<p>“Kusura bakmayın ama hayır.”</p>

<p>“O zaman söz etmemin bir anlamı yok. Anlamı kaybolur. Bu durumda sizin vagondan dışarı yola bakmanızın da pek bir anlamı yok. Onun önemini anlayamadıktan sonra neye yarar? Günümüzde bu yolu partizanlar kullanıyor. Peki partizan dediklerimiz kim? Bunlar iç savaşın temel kadrosudur. Bu güç, iki ana kuvvetin birleşmesinden ortaya çıktı. Devrim yönetimini üstlenen siyasi teşkilat ve savaş yenilgisinden sonra eski yönetime itaat etmeyi reddeden askerler bir araya geldi. işte bu birleşimden partizan ordusu doğdu. içlerinde her kesimden insan var. Çoğunluğu mülk sahibi orta köylülerden<a id="dn54" href="../Text/dn.xhtml#d54">[54]</a> oluşsa da aralarında ne tür insan ararsanız bulursunuz. Yersiz yurtsuzlar, kiliseden atılmış papazlar, aile büyüklerine karşı çıkanlardan tutun da anarşistler, nereden gelip nereye gittiği belli olmayan garipler, ileri yaştakiler, okullarından atılmış mankafalılara kadar her türlüsü. Ayrıca özgürlükleri ve memleketlerine dönüş vaat edilen Avusturyalı Alman savaş esirleri de var aralarında. işte böyle binlerce kişiden oluşan halk ordusunun bir birimi de kumandanlığını Mikulitsin’in oğlu Liberi’nin yaptığı Orman Kardeşleri.”</p>

<p>“Ne diyorsunuz?”</p>

<p>“Evet, doğru işittiniz. Neyse, devam edeyim. Averkin Stepanoviç Mikulitsin karısının ölümünden sonra bir daha evlendi. Yeni karısı, Yelena Proklovna, lise öğrencisi, okul sırasından kalkıp nikâha gelmiş. Doğuştan saf bir kadın ama kendini olduğundan daha saf ve genç göstermeye çalışır. Kırıtıp cilve yapar, takındığı bu pozlarla da aptal bir tarla kuşuna benzer. Sizi bir görsün hemen sınava başlar: ‘Suvorov ne zaman doğdu?’, ‘Eşit açılı üçgen türlerini sayın’ gibi sorular sorar. Eğer olur da yanıtlayamazsanız bayram eder. Zaten birkaç saat sonra gördüğünüzde anlattıklarımın doğruluğunu kendiniz fark edeceksiniz.</p>

<p>Konuştuğumuz ‘asıl kişiye’ dönecek olursak onun zayıf noktaları farklı. Ağzında pipo, dilinde ‘Yalnız hiç kuşku duymadan, imanla istesin’<a id="dn55" href="../Text/dn.xhtml#d55">[55]</a> tarzı eski kilise dilinden söylemler. Asıl kariyerini denizde yapmalıymış. Enstitüde okurken gemi inşa bölümüne devam etmiş. Dış görünüşünde ve alışkanlıklarında bunun izleri görülüyor. Her zaman tıraşlıdır, piposu ağzından hiç eksik olmaz, dişlerinin arasından dökülen nazik sözcüklerle, telaşsızca konuşur. Az kalsın asıl önemli ayrıntıları söylemeyi unutuyordum: Sosyalist devrimcilerdendir, Kurucu Meclis’e katılmak üzere bölge temsilcisi olarak seçildi.”</p>

<p>“Bu çok önemli. Baba-oğul kanlı bıçaklılar desenize. Siyasi olarak birbirlerine karşı gruplardalar.”</p>

<p>“Teorik olarak evet. Gerçekteyse Varıkino milislerin savaş alanı değil. Neyse, devam edeyim. Averkin Stepanoviç Mikulitsin’in ilk evliliğinden üç baldızı hep Yuryatin’de kaldılar. Evlenmediler de. Zaman değişti, kızlar da değişti. Mikulitsin’in karısından sonra en büyük olarak kalan Advotya Severinovna şehir kütüphanesinde çalışıyor. Sevimli, esmer bir kız, çok da çekingen. En ufacık bir şeyde domates gibi kızarıyor hemen. Okuma salonunda ölüm sessizliği olur biliyorsunuz, insanı ürkütür. Kızcağızın alerjik nezlesi tuttuğunda yirmi kere hapşırdığı oluyor. İşte o zaman utancından yerin dibine geçiyor. Ne yapabilirsiniz ki? Asabi bir durum işte.</p>

<p>Ortancaları Glafira Severinovna mükemmel biri. Zor işlerin insanı, becerikli. Hiçbir şeyden yılmaz. Herkes Liberi’nin savaşcı yanını bu teyzesinden aldığı konusunda hemfikir. Bir gün terzi atölyesinde, ertesi gün çorap tezgâhının başında görebilirsiniz onu. Daha siz arkanızı dönmeye fırsat bulamadan bir bakmışsınız kuaför salonunda çalışıyor. Yuryatin’de manevra yaparken bize yumruk sıkan makasçı kadın dikkatinizi çekmiş miydi? Oradaki nöbetçi Glafira gibi geldi bana. Ama belki de değildi. O kadın, Glafira’dan daha yaşlıydı sanki. Kardeşlerin en küçüğü Simuşka, ailenin baş belası, ceza sanki. Çok okuyan bilgili bir kız. Felsefeyle ilgilenir, şiir severdi. Ama işte devrim zamanında, genel olaylardan, sokak çatışmalarından, meydanlarda atılan nutuklardan o kadar etkilendi ki kafayı dine takıp aklını yitirdi. Kardeşleri işe gittiklerinde onu kilitlemek zorunda kalıyorlar ama o camdan kaçıp sokaklarda dolaşıyor, etrafına insanları toplayıp vaaz vermeye başlıyor, kıyamet gününü anlatıyor. Lafa daldım iyice, birazdan ineceğim istasyona geleceğiz. Siz de benden sonrakinde ineceksiniz. Toplanmaya başlayın.”</p>

<p>Anfim Yefimoviç trenden indiğinde Tonya kocasına “Sen ne düşünüyorsun bilmiyorum ama bana kalırsa bu adamı bize Tanrı yolladı. Buradaki işlerimizde olumlu bir rolü olacak gibi geliyor bana.”</p>

<p>“Olabilir Tonyacığım. Ne var ki dedene benzerliğinden dolayı senin kini olduğunu hemen anlamalarından huzursuz oldum. Deden burada herkesin bildiği bir insan. Strelnikov’a ağzımın ucuyla bir Varıkino diyecek oldum, o bile hemen ‘Varıkino, Kruger fabrikaları. Akrabalığınız var mı? Mirasçı mısınız?’ diye sordu. Burada, sıradan insanlar olmak için kaçtığımız Moskova’ya göre daha çok göze batacağımızı düşünüyorum. Elbette şu anda yapacak bir şeyimiz yok. Olan oldu artık, başa gelen çekilir. En iyisi ortalıkta çok fazla görünmeden ve pek fazla bir şeye karışmadan durmak. İçimde kötü bir his var. Neyse, hadi bizimkileri uyandır artık. Denkleri yapıp kayışlarını takalım da inmeye hazırlanalım.”</p>


<p class="orta">7</p>

<p class="n">Torfyanaya’da trenden indiklerinde Tonya, birkaç kez aile fertlerini ve eşyaları saydı. Vagonda bir şey bırakmadıklarından emin olmak istiyordu. Ayaklarının altında platform toprağını hissetmesine rağmen, hâlâ inecekleri istasyonu kaçıracakları endişesini taşıyor ve önünde hareketsizce duran trenin gürültüsünü kulaklarında hissediyordu. Bu endişe ve sesten başka ne bir şey görüyor, ne işitiyor ne de hissediyordu. Trende yollarına devam edecek yolcular, yukarıdan onunla vedalaşıyordu. Tonya onların farkında değildi. Trenin oradan ayrılışını da fark etmedi. Uzaklaşmasının ardından yeşil tarlalar boyunca o tarafa doğru uzanan diğer hat, mavi gökyüzünün altında gözlerinin önüne serilince ancak gördüklerini algılayabildi.</p>

<p>İstasyon binası taştı. Girişte iki tarafa tahta banklar konmuştu. Moskova treninden Torfyanaya’da inen yolcular sadece onlardı. Eşyaları yere koyup banklardan birine oturdular.</p>

<p>İstasyonun sessizliği, temizliği ve ortalıkta hiç insan olmaması onları şaşırtmıştı. Etraflarında ağız dalaşı yapan, itişip kakışan insanlar olmaması alışılmışın dışında gelmişti onlara. Yaşam bu ücra köşede taşralı kalmıştı. Başkentin karmaşasını yakalamasına daha vardı.</p>

<p>İstasyon binası huş ağaçlarının arasına gizlenmişti. Bu nedenle tren istasyona geldiğinde içersi kararmıştı. Ellerinde, yüzlerinde, platformun nemli sarı toprağında, yerde ve çatılarda ağaçların yeni yeni büyüyen zayıf tepe dallarının gölgeleri bir ileri bir geri salınıyordu. Kuş cıvıltıları koruluğun tazeliğiyle uygunluk içersindeydi. Daha önceden işitmedikleri kadar net, başka gürültülerin arkasında kaybolmayan kuş sesleri ormana yayılıp içlerine işliyordu. Demiryolu ve kasabaya giden toprak yol, koruluğu ikiye ayırıyordu. Yaygın dallar her iki tarafta da aynı biçimde aşağı doğru genişliyordu.</p>

<p>Tonya’nın görme ve işitme yetisi bir anda açıldı. Bütün algıları aynı anda geri dönmüştü. Kuş sesleri, ormanın duruluğu, etraflarını kuşatan sakinlikten yayılan huzur. İçinden tekrarlayıp durduğu “Sağ salim varacağımıza inanmıyordum. Senin o Strelnikov, karşında yüce ruhluluk taslayıp seni serbest bırakan o adam, buraya bir telgraf çekip indiğimiz gibi tutuklanmamızı emredebilirdi. O adamların adil olduklarına inanmıyorum, canım benim, inanmıyorum. Bunların hepsi göstermelik” cümleleri yerine ağzından başka şeyler döküldü. Gördüğü güzel manzara karşısında “Burası ne kadar güzel!” dedi. Başka da bir şey konuşamadı. Gözyaşları boğazında düğümlenmişti. Hüngür hüngür ağlamaya başladı.</p>

<p>Hıçkırıklarını işiten yaşlı istasyon müdürü binadan dışarı çıktı. Usul adımlarla banka yaklaşıp elini nazikçe üniformasının kırmızı tepeli şapkasının siperliğine götürdü ve “Hanımefendiye sakinleştirici bir damla verelim mi acaba?” diye sordu. “Ecza dolabımızdan bulabiliriz.”</p>

<p>“Önemli bir şey değil. Teşekkür ederiz. Geçer şimdi” dedi Aleksandroviç.</p>

<p>“Yolculuk heyecanı, endişe. Bir de alınacak eşyaların toplanması, kalanların dağıtılması, normal tabii. Bugünkü Afrika sıcağı da eklenince, bizim buralarda sık rastlanır bir durum da değil ama. Yuryatin’deki olaylar da cabası.”</p>

<p>“Evet, biz de geçerken trenden gördük yangını.”</p>

<p>“Yanılmıyorsam Orta Rusya’dansınız öyle değil mi?”</p>

<p>“Moskovalı’yız. ”</p>

<p>“Moskovalı mı? O zaman şaşıracak bir şey yok. Elbette hanımefendinin sinirlerinin bozulması normal. Dediklerine göre, orada taş üstünde taş kalmamış, öyle mi?”</p>

<p>“Abartmışlar biraz. Pek çok şey oldu tabii ama o kadar da değil. Bu hanım benim kızım, bu da damadım. Bu onların oğlu, bu genç hanım da dadımız, Nuşa.”</p>

<p>“Merhaba, merhaba. Çok memnun oldum. Geleceğinizden haberim vardı. Anfim Yefimoviç Samdevyatov, Sakma İstasyonundan aradı. ‘Doktor Jivago ve ailesi geliyor Moskova’dan, lütfen onlara yardımcı olun, elinizden ne gelirse yapın’ dedi. Siz doktor olmalısınız, değil mi?”</p>

<p>“Hayır, Doktor Jivago bu bey, damadım. Benim uzmanlığım başka, tarım profesörüyüm ben, adım Aleksandr Gromeko.”</p>

<p>“Affedersiniz, bağışlayın, karıştırdım. Tanıştığımıza çok memnun oldum.”</p>

<p>“Demin dediklerinizden Samdevyatov’u tanıdığınız anlaşılıyor, öyle mi?”</p>

<p>“Onu tanımamak mümkün mü? Sihirli değneği olan biridir o. Bizim ümidimiz, koruyup kollayanımızdır. O olmasaydı çoktan burada kaybolup gitmiştik. Evet, elimizden gelenin en iyisini yapmamızı söyledi. ‘Emredersiniz’ dedim ben de. Söz verdim. Lazımsa at bulalım ya da başka ne lazımsa. Bu arada, nereye gideceksiniz?”</p>

<p>“Varıkino’ya. Nasıl, orası uzak mı buraya?”</p>

<p>“Varıkino mu? Tabii ya, deminden beri kızınızın kime benzediğini çıkarmaya çalışıyorum. Demek, Varıkino’ya gideceksiniz. İşte şimdi anlaşıldı her şey. Biz bu yolu İvan Kruger’le birlikte inşa ettik. Hemen ilgilenirim, hallederiz şimdi. Birini çağırayım da bir araba bulalım. Donat, Donat, bak burada eşyalar var, onları şimdilik yolcu salonuna taşı, bekleme salonuna. Atların durumu ne? Bir koşu git bak bakalım, çay ocağına, bir şey yapabilirler miymiş diye sor. Sabahtan olsaydı, Baküs buralardaydı. Sen gene de bir sor bakalım, belki gitmemiştir. Varıkino’ya dört yolcu var dersin. Kayda değer bir eşya yok. Yeni birileri taşınıyor, de. Çabuk biraz. Size bir büyük nasihati vereyim hanımefendi. İvan Kruger’le akrabalığınızın derecesini sormaya hakkım yok ama bu konuda dikkatli olun. Geçmişinizi herkese açmayın. Yaşadığımız dönemde neler olabildiğini siz de biliyorsunuz.”</p>

<p>Baküs adı tüm yolcuların şaşırmasına neden oldu. Hepsi Anna Gromeko’nun anlattığı, kendisine demirden bağırsak yapan ve bir dolu şaşırtıcı olayın kahramanı Baküs’ü hâlâ gayet iyi anımsıyordu.</p>

<p class="orta">8</p>

<p class="n">Ay kadar beyaz, kepçe kulaklı, saçları dağınık yaşlı bir arabacı, kendi gibi beyaz, yeni doğurmuş bir atın çektiği arabayla geldi onları almaya. Her şeyin bu kadar beyaz olmasının çeşitli nedenleri vardı. Adamın yeni ayakkabıları henüz    çoraptan    kararmamıştı, pantolonuyla gömleğininse rengi, kullanılmaktan ağarmıştı. Beyaz atın arkasından gelen gece kadar kara yavrusu henüz kıkırdakları sertleşmemiş bacaklarıyla ilerlemeye çalışıyordu. Kafasındaki kıvırcık tüyleriyle tahtadan yontulmuş bir oyuncağa benziyordu.</p>

<p>Araba yolun çukurlarında hopladıkça yolcular düşmemek için kenarlara tutunuyorlardı. İçleri huzur doluydu. Hayalleri gerçekleşmiş, yolculuk hedeflerine ulaşmalarına çok az kalmıştı. Bu aydınlık, büyülü günün akşam saatleri bütün cömert açıklığı ve zenginliğiyle gelişini geciktiriyordu. Yol bazen ormanın içinden, bazen de açık tarlaların arasından geçiyordu. Ormanda ilerlerken sık sık kütük yığınlarına çarpan arabanın sarsıntısıyla dertop oluyorlar, endişeyle birbirlerine sımsıkı sarılıyorlardı. Genişliğinden endişe duygusunun etkisiz kaldığı açık alanlarda yol aldıklarında ise sırtlarını dikleştirip bedenlerini esnetiyorlar, rahatça yerlerine yerleşip etrafı seyrediyorlardı.</p>

<p>Dağlık bir bölgeydi burası. Hep olduğu gibi, dağların özgün bir görüntüsü, özel bir dokusu vardı. Heybetli, kocaman kara gölgeleriyle uzaklarda durmuş, sessizce yolcuları izliyorlardı. Tarlalar boyunca peşlerinden onları takip eden mutluluk dolu pembe ışık huzmesi Jivagoları sakinleştirip, içlerini umutla dolduruyordu. Etraflarındaki her şey hoşlarına gidiyor, gördüklerine şaşırıyorlardı ama hepsinden etkilisi; artık izleri yok olmuş eski Rus tarzı söylemler, çoktan unutulmuş Tatarca sözcükler ve bölgesel ağızla bütünleştirip kendi tarzında anlattığı gevezelikleriyle bir türlü çenesi kapanmayan, şaşkın, yaşlı arabacıydı.</p>

<p>Peşindeki tay, yetişmekte zorlandığında kısrak yavaşlayıp yavrusunu bekliyordu. Yavru at düzensiz aralıklarla beceriksizce sıçrayarak yürüyordu. Uzun, çelimsiz bacaklarıyla arabanın kenarına yanaşıyor, uzun boynunun ucundaki ufacık kafasını öne uzatıp annesinin memesine yapışıyordu.</p>

<p>“Bir türlü anlayamadım” dedi Tonya kocasına. Arabanın sarsıntısından çarpan dişlerinin arasına dili sıkışmasın diye duraklayarak konuşuyordu. “Bu adam annemin anlattığı Baküs olabilir mi? Hatırlıyor musun, hani bir dolu tuhaflıkla dolu hikâyesi vardı adamın. Demirciydi hani, bir kavgada bağırsaklarını deşmişlerdi de, o da kendine yenisini yapmıştı. Kısaca söylemek gerekirse, demir bağırsaklı Baküs. Bunların hepsinin masal olduğunu biliyorum ama o hikâyeler bu arabacıyla ilgili olmasın? İkisi aynı adam mı acaba?”</p>

<p>“Elbette, değil. Birincisi, sen kendin bütün bunların masal olduğunu söylüyorsun, halk hikâyesi bu. İkincisi, daha annen bu halk hikâyesini anlatırken, olayın kendi zamanından yüz yıl önceye ait olduğunu söylerdi. Hem niye bu kadar yüksek sesle konuşuyorsun ki? Adam işitirse alınır.”</p>

<p>“Bir şey işitmez o. Duvar gibi sağır. İşitse bile o aklıyla bir şey anlamaz.”</p>

<p>Arabacı, arabaya koşulu atın kısrak olduğunu gayet iyi bildiği halde, nedense erkek adıyla haykırarak “Hey, Fyedor Nefyodiç!” diye kısrağa seslendi ve devam etti: “Bu sıcak ne yahu, cehennem gibi! İbrahim’in ateşi sarmış dört bir yanı! Kahretsin, eziğin tekisin sen! Sana söylüyorum hey Mazepa!”<a id="dn56" href="../Text/dn.xhtml#d56">[56]</a></p>

<p>Sonra birden, eski zamanlarda oralardaki fabrikalarda söylenen bir şarkıyı söylemeye başladı:</p>

<p class="bosluk1"></p>

<p><i>Elveda ekmek kapım,</i></p>
<p><i>Elveda ustam, demir sarayım,</i></p>
<p><i>Ekmek verip karnımı doyurdunuz,</i></p>
<p><i>Kuyularınızdan su içirdiniz.</i></p>
<p><i>Kıyısında kuğular yüzer,</i></p>
<p><i>Suları aça aça gider,</i></p>
<p><i>Sarhoşluğum şaraptan değil,</i></p>
<p><i>Vanya askere gidiyor.</i></p>
<p><i>Maşa’yım ben, hiç de aptal değilim.</i></p>
<p><i>Ben de Selyaba şehrine giderim,</i></p>
<p><i>Sentetyuruk’ta işe girerim.</i></p>

<p class="bosluk1"></p>

<p class="n">“Hey seni gidi kısrak, Tanrısız seni! Şu leşe bakın ey insanlar, şeytanın kendisi! Sen gitsin diye kırbacı vurursun, o da sana yallah der, arabadan atar. Ha, Fedya-Medya, ne zaman biter bu yol? Bu orman dedikleri, tayga aslında, sonu gelmez. Buranın gücü köylüdedir. Burada Orman Kardeşleri var, hem de nasıl var! Of, Fedya-Medya, gene durdun, seni şeytan, lanet olası!”</p>

<p>Bunları söyleyen arabacı sonra birden döndü ve gözlerini Tonya’ya dikip bozuk Rusçasıyla konuşmaya başladı:</p>

<p>“Senin kafa nasıl çalışıyor hanım, sana bir şey öğretmemiş miyim, nerden çıktın sen böyle? Bakıyorum da safın tekisin, kızım. Yer yarılsa içine girsem, tanıdım işte! Tanıdım! Pörtleklerime inanamıyorum, tıpkı Grigov. (Yaşlı adam pörtlek sözcüğüyle gözlerini, Grigov ile de Kruger’i kastediyordu.) Torunu olabilir misin acaba? Grigov’u ben tanımaz olur muyum hiç? Onunla bir ömür geçirdim, yanında dirseklerimi çürüttüm. Her karış toprağında çalıştım, iş öğrendim. Demircilik de yaptım, tahıl da öğüttüm, atlarla da ilgilendim. Hadi ama canlan biraz, gene durdu, bacaksız! Deh! Çinli melekler mi sana dur diyor, ha?</p>

<p>Oturmuş, hangi Baküs diye bakıyorsun, demirci mi diyorsun. Safsın sen anacık, gözlerin güzel ama aptalın tekisin. Senin Baküs’ün lakabı Postanogov’du. Demir bağırsak Postanogov, yıllar önce göçüp gitti, mezarı boyladı. Bize ise Mehonoşinler derler. Tamam adaşız onunla ama o kadar işte. Her duyduğun adı aynı adam sanma.”</p>

<p>Yaşlı adam bu sözlerin ardından, kendine özgü sözcükler kullanarak yolcularına Samdevyatov’dan daha önce tanıdıkları Mikulitsinleri anlatmaya başladı. Mikulitsin’e Mikuliçem, karısına ise Mikuliçna diyordu. Şimdiki karısı için “ikinci nikâhlısı” tabirini kullanıyor, ilk karısını ise “rahmetli, ilki” diye anıyor, melek olarak tanımlıyordu. Laf partizanların lideri Liberi’ye geldiğinde, Moskova’da hiç tanınmadığını, ondan ve Orman Kardeşleri’nden söz edilmediğini öğrendi ve asla gerçek olamayacağını düşündüğü bu durum karşısında “Nasıl hiç mi işitmediniz? Orman Yoldaşları’nı da mı? Ah, Çinli melekler, bu Moskovalıların kulakları sağır mı olmuş, ne?” diyerek isyan etti.</p>

<p>Artık akşam oluyordu. Önlerindeki her şey biraz daha uzuyor, kendi gölgeleri önden önden koşuyordu. Geniş bir düzlüktü yolları. Orada burada, uzun dallarının ucunda çiçekler açmış çeşitli çalı demetleri görülüyordu. Aşağıdan, topraktan yansıyan batmakta olan güneşin ışıklarıyla aydınlanan bu çalı kümeleri, hayali bir şekilde büyüyüp tarlalara dikilen korkuluklara benzemişti.</p>

<p>Ova ilerde, yolun sonunda yükselen tepelerle birleşiyordu. Uzaktan orada yola engel bir dere ya da geçit varmış gibi görünüyordu.</p>

<p>Gökteki bulutlar köy yoluna açılan sınırı oluşturmuştu.</p>

<p>Tepede beyaz, tek katlı, ince uzun yapıda bir ev göründü.</p>

<p>“Yukarıdaki kuleyi görüyor musun? Senin Mikuliç’le Mikuliçina’nın yeri. Aşağıdaki vadi de Şutma denilen yer” dedi arabacı.</p>

<p>Birbiri ardına vadide yankılanan iki el ateş sesi duyuldu.</p>

<p>“Bu da ne böyle? Partizanlar olmasın, dede? Bize mi ateş ediyorlar? “</p>

<p>“İsa akıl fikir versin size. Ne partizanları? Mikuliç kurtları korkutmak için ateş ediyor.”</p>

<p class="orta">9</p>

<p class="n">Mikulitsinlerle ilk karşılaşmaları avluda, eskiden idari birim olarak kullanılan küçük yapının önünde gerçekleşti. Ortalığa önce yoğun bir sessizlik hâkim oldu, ardından gürültü patırtı koptu. Tatsız bir sahneydi yaşanan.</p>

<p>Mikulitsin’in karısı Yelena Proklovna ormanda yaptığı akşam yürüyüşünden dönüyordu. Bir ağaçtan diğerine geçen akşam güneşinin ışıkları kadının yüzünde tıpkı saçları gibi altın rengi iz bırakmıştı. Kadının üstünde ince, yazlık giysiler vardı. Yürümekten kızarıp terleyen yüzünü mendiliyle siliyordu. Sırtında sallanan hasır şapkasının ipi boynunda asılıydı. Karşıdan gelen kocası, elinde tüfeğiyle vadiden dönüyordu. Aklında, ateş ettiği sırada tutukluk yapan tüfeğini temizleme işi vardı.</p>

<p>İşte tam o sırada, hiç beklenmedik bir biçimde Baküs’ün arabası avlunun taşlarında takırdayarak getirdiği hediyeyle ortaya çıktı.</p>

<p>Hemen ardından diğerleriyle birlikte arabadan inen Aleksandr Gromeko, şapkasını kâh başına takıp kâh çıkartarak, duraksaya duraksaya ilk açıklamayı yaptı.</p>

<p>İlk birkaç dakika ev sahiplerinin şaşkınlıkları ve içinden çıkılmaz bir duruma düştükleri, bahtsız konukların ise utançtan kahroldukları anlaşılmadı.</p>

<p>Herhangi bir açıklamaya gerek olmadan Baküs, Nuşa ve Saşa bile durumu anlayabiliyorlardı. Ortamdaki ağır hava, güneşin altın renkli ışıklarına, Yelena’nın etrafında uçuşup yüzüne, boynuna konan sineklere, kısrak ve taya bile yansımıştı.</p>

<p>Sonunda sessizliği bozan Averkin Stepanoviç Mikulitsin oldu: “Anlamıyorum, hiçbir şey anlamıyorum ve asla da anlamayacağım. Ne yani, burası güney mi de kalkıp geldiniz? Beyazlar mı yönetimde burada, yoksa buğday cenneti mi? Neden ille burayı tercih ettiniz, sizi buraya, bizim yanımıza çeken şey ne?”</p>

<p>“Bunun kocama nasıl bir sorumluluk yükleyeceğini düşünüp düşünmediğinizi merak ediyorum doğrusu.”</p>

<p>“Sen karışma Lenacığım, duyuyorsunuz değil mi? Karım tamamen haklı. Bu durumun benim başıma ne işler açacağını düşündünüz mü?”</p>

<p>“Aman Tanrım, siz bizi yanlış anladınız. Öyle olur mu? Bizim dediğimiz küçücük, kayda değer olmayan bir yer. Size zarar verecek, huzurunuzu bozacak bir şey istemiyoruz. Kenarda köşede yıkıntılar içinde boş kalmış bir yerden söz ediyoruz. Kimsenin işine yaramayan, ekip biçebileceğin bir karış bir yer. Biraz da ormandan odun alırız, kimse görmez. Yoksa öyle sizi rahatsız edecek çok bir isteğimiz yok.”</p>

<p>“Evet ama koca dünyada niye biz? Bu şerefi bize vermenizin nedeni ne, niye başkaları değil?”</p>

<p>“Biz sizi tanıyoruz ve sizin de ailemizi tanıdığınızı ümit ettik. Siz bize, biz size yabancı değiliz.”</p>

<p>“Kruger ile akrabalığınızdan mı söz ediyorsunuz? Nasıl oluyor da bu zamanda, böyle konuları dile getirebiliyorsunuz?”</p>

<p>Averkin Stepanoviç geriye taranmış saçı, yüz hatlı, geniş sırtı, kuvvetli bacakları olan bir adamdı. Yazları kuşak bağladığı gömlekler giyiyordu. Eski zamanlarda asiler bu tarzda dolaşırlardı. Şimdilerde ise uzatmalı öğrenciler, hayalperest ruhluların tipi böyleydi.</p>

<p>Gençliğini özgürlük hareketine, devrime adamıştı. Devrimin gerçekleşmesine kadar yaşamayacağından ya da devrimin ılımlı yanının radikal ve kanlı hırsları tatmin edemeyeceğinden korkardı. Sonunda, devrim, kendisinin bütün cesur öngörülerini altüst ederek gerçekleştiğinde, doğuştan emekçi Averkin de ilk kurulan işletmelerden olan “Svyatogor Bogatır”ın işçileri kontrol eden fabrika komitesine seçilmişti. Ama kendini, yapması gereken işler yerine, menşeviklerin peşi sıra köyden kaçan işçilerin boşalttığı köyde fasulyelerin arasında bulmuştu. Şimdiyse bu saçmalık, Kruger’in bu davetsiz akrabaları ona kaderin bir cilvesi olarak görünüyor ve sabrını taşıran son damla olarak karşısında duruyorlardı.</p>

<p>“Aman ne âlâ. Akıl almaz bir şey. Varlığınızla benim için nasıl bir tehlike oluşturduğunuzu, beni nasıl bir duruma düşürdüğünüzü anlamıyor musunuz? Evet, evet, aklımı yitirmiş olmalıyım. Hiçbir şey anlamıyorum, anlayacağım da yok.”</p>

<p>“Siz olmadan da bizim burada topun ağzında olduğumuzu düşündünüz mü acaba?”</p>

<p>“Dur Lenacığım. Karım tamamen haklı. Siz olmadan da buradaki durumumuz hiç iç açıcı değil. Yaşam berbat, tımarhane gibi ortalık. İki ateşin ortasındayız, çıkış yolumuz yok. Bir taraftan köpekler saldırıyor, niye oğlun kızılların tarafında, bolşevik, halkın sevgilisi diye. Diğerlerini benim Kurucu Meclis’e seçilmiş olmam rahatsız ediyor. Kimseye yaranamıyorum, elim kolum bağlı kalıyor. Şimdi bir de siz çıktınız başıma. Sizin yüzünüzden kurşuna dizilmek pek eğlenceli olacak.”</p>

<p>“Neler söylüyorsunuz? Kendinize gelin lütfen! Tanrı aşkına!”</p>

<p>Bir süre sonra öfkesi geçen Mikulitsin yumuşadı. “Hadi artık, avluda dikilmeyelim böyle. İçeride devam edelim” dedi ve ekledi: “Peki, artık ne yapalım. Bizi nelerin beklediğini kestiremiyorum ama gizemlerin gizli sessizliğinin karanlığından ancak kederli şeyler çıkar. Öte yandan biz de ne yeniçeriyiz ne de vicdansız insanlarız. Sizi Mihail Potanıç’ın kucağına, ormana atacak halimiz yok. Lena, düşündüm de, çalışma odasının yanındaki palmiyeli odaya yerleşsinler. Sonra nerede yaşayacaklarına bakarız. Biz onlara, herhalde, bahçedeki evi veririz. Lütfen içeri geçin, eve buyrun. Baküs, eşyaları taşı. Yardım et yolcularına.”</p>

<p>Kendisine denileni yapmaya koyulan Baküs, bir yandan da söylenip duruyordu: “Kutsal bakireler adına! Zavallı insanlar. Yalnızca birkaç çıkınları var bunların, eşya adına bir şeycikleri yok.”</p>

<p class="orta">10</p>

<p class="n">Akşam epey ilerlemiş, hava soğumuştu. Konuklar ellerini yüzlerini yıkayıp temizlendiler. Kadınlar, gelenlere ayrılan odayı düzenlemeye girişti. Çocukça konuşmasıyla büyükleri kendine hayran bırakıp çevresindekilerin ilgisini toplayan ve bu nedenle aralıksız konuşmaya alışkın Saşa, o gün hiç havasında değildi. Gevezelikleri etraftakilere sevimli gelmiyor, ilgi çekmiyordu. Kara tayı eve almadıkları için mutsuzdu. Bir de üstüne üstlük haşarılıklarına son vermesi için onu azarladıklarında, yaramaz ve söz dinlemez bir çocuk olduğu için, doğumunda aldıklarını hayal ettiği çocuk dükkânına geri gönderecekleri endişesiyle hüngür hüngür ağlamaya başladı. Bir yandan da korkusunu içtenlikle çevresindekilere bağırarak söylüyordu. Ne var ki bu sevimli saçmalıkları da kimseye sempatik gelmedi. Büyükler, yabancı bir evde olmanın çekingenliğiyle telaşlı hareketlerle kendi işlerini yapıyorlardı. Saşa da, dadıların dediği gibi, bu duruma alınıp herkese küstü. Sonunda güçlükle onu doyurup uyutabildiler. Mikulitsinlerin Ustinyası da Nuşa’yı hem yemek yedirmek ve hem de evin girdisini çıktısını anlatmak için yanına çağırdı.</p>

<p>Ev sahipleri Antonina Aleksandrovna ile beyleri çay içmeye çağırdılar. O arada, Aleksandr Aleksanroviç ile Jivago kısa bir süreliğine dışarı çıkmak için izin isteyip biraz temiz hava almak için kapının önüne çıktılar.</p>

<p>“Ne kadar da çok yıldız var” dedi Aleksandr Aleksandroviç.</p>

<p>Dışarısı kapkaranlıktı. Aralarındaki mesafe iki adım olmasına rağmen kayınpederle damat birbirlerini seçemiyorlardı. Arkalarındaki camdan gelen ışık vadiye yansıyordu. Islak soğuğun karanlığında ışığın üçgeninde kalan alanda çalı ve ağaçlarla birlikte, ne olduğu belli olmayan bazı figürlerin gölgesi görünüyordu. Aydınlık şerit sohbet edenlere ulaşamamış aksine onların etrafını iyice karanlık yapmıştı.</p>

<p>“Yarın sabahtan bize vereceğini söylediği eve bakalım. Yaşanacak gibi bir yerse hemen tamir ederiz. Biz o işlerle uğraşırken zemin de düzelir, toprak ısınır. Biz de o zaman vakit kaybetmeden hemen ekim işlerini yaparız. Lafın arasında bize patates tohumu sözü de verdi gibi geldi bana. Yoksa yanlış mı işittim?”</p>

<p>“Verdi, verdi. Başka tohumlar da vereceğini söyledi. Kulaklarımla işittim. Sözünü ettiği evi biz gelirken, parktan geçtiğimizde gördük. Nerede biliyor musunuz? Bu asıl evin arkasında, aşağıda kalıyor. Bu ev taş ya, o ahşap. Arabada size göstermiştim, hatırladınız mı? Bahçeyi de orada yapabiliriz. Uzaktan gördüğüm kadarıyla orada eskiden çiçek tarhları varmış gibi geldi bana. Belki de yanılıyorumdur. O hatları açıp ortaya çıkarmalı, önceden ekildiğinde gübrelemişlerdir herhalde, toprak humusludur.”</p>

<p>“Yarın bakarız. Bilmiyorum. Toprağı otlar sarmıştır herhalde ve korkunç derecede serttir. Zamanında konakta bir sebze bahçesi de vardı mutlaka. Belki de hâlâ bir yerlerde, çoraklaşmış duruyordur. Yarın hepsini anlarız. Sabahları hâlâ ayaz oluyordur buralarda. Gece dona çekeceği belli. Artık buraya, yerimize varmış olmamız ne mutluluk. Bunun için birbirimizi tebrik edebiliriz. Burası çok güzel. Ben beğendim.”</p>

<p>“Çok iyi insanlar. Özellikle de adam. Kadın biraz tuhaf. Kendinde beğenmediği, hoşuna gitmeyen tarafları var gibi. Bu da onu sevimsiz yapıyor, çenesine vuruyor. Dış görünüşüyle ilgi çekme telaşına düştükçe bıraktığı olumsuz etki artıyor. Şapkasını çıkarmayı unutup omuzlarında taşıması da garipliğinden değil. Tam da ona göre bir hareket.”</p>

<p>“İçeri girelim mi artık? Epey uzun kaldık dışarda. Ayıp olmasın.”</p>

<p>Ev sahipleri ile Tonya Aleksandrovna’nın, üstünde lamba asılı yuvarlak masada semaverin başında oturdukları aydınlık yemek odasına geçmek için kayınpederle damat karanlık çalışma odasına girdiler.</p>

<p>Odanın duvarını boydan boya kaplayan pencere vadiye bakıyordu. Karanlık basmadan önce doktor ilk kez bu odaya girdiğinde, Baküs’ün onları getirdiği yolun göründüğünü fark etmişti. Gene o zaman, çizim masasına benzeyen geniş bir masanın camın önünde durduğunu görmüştü. O da bütün duvarı kaplamıştı. Üzerinde ise boylu boyunca duran bir av tüfeği vardı.</p>

<p>Bir kez daha çalışma odasından geçen Yuri Andreeviç geniş manzaralı pencereyi, masanın büyüklüğünü ve konumunu, gereği gibi döşenmiş mekânın genişliğini gene kıskançlıkla fark etti. Aleksandr Aleksandroviç’le birlikte yemek odasına girip masanın başına geldiklerinde ev sahibine ilk kez taşkınlık gösterip “Ne kadar güzel bir yeriniz var. Hele çalışma odanız büyüleyici, insanı çalışmaya teşvik ediyor, ilham verici bir yer” dedi.</p>

<p>“Çayınız fincanda mı olsun, bardakta mı? Açık mı yoksa koyu mu seviyorsunuz?”</p>

<p>“Yura baksana, Averkin Stepanoviç’in oğlu küçükken yapmış bu stereoskopu.”</p>

<p>“O hâlâ küçük, Sovyet yönetimi için Komuç’la savaşıyor olsa da henüz büyümedi.”</p>

<p>“Kiminle dediniz?”</p>

<p>“Komuç’la.”</p>

<p>“Onlar kim?”</p>

<p>“Geçici Sibirya Hükümeti’ne bağlı ordu. Geçici hükümetin kalıcı olması için mücadele ediyorlar.”</p>

<p>“Bütün gün oğlunuz hakkında övgü dolu sözler duyduk. Onunla ne kadar gururlansanız azdır.”</p>

<p>“Bunlar Ural manzaraları, iki katı büyütülmüş, stereoskopik, bunlar da oğlumun işleri, kendi yaptığı objektifle çekti.”</p>

<p>“Hamuru sakarinle mi açtınız? Çok lezzetli kurabiyeler.”</p>

<p>“Ne diyorsunuz kuzum? Bu ücra köşede ne sakarini? Nereden bulalım? Gerçek şeker. Çayınıza da şeker koydum, yoksa fark etmediniz mi?”</p>

<p>“Evet, gerçekten de. Fotoğraflara dalmışım. Sanırım çay da doğal, değil mi?”</p>

<p>“Elbette, bitki çayı.”</p>

<p>“Nereden buldunuz?”</p>

<p>“Sihirli lambadan. Bir tanıdığımız getiriyor. Günümüzün işadamı. Oldukça solcu. Bölge Sovyet Tarım Kooperatifi’nin resmi temsilcisi. Şehre götürmek için bizden odun alıyor, bize de dostluk adına buğday, yağ, un gibi malzemeler getiriyor. Siverka (kadın kocası Averkin’e böyle hitap ediyordu), Siverka gevrek tabağını uzatır mısın bana? Şimdi söyleyin bakalım bana, Griboyedov ne zaman öldü?”</p>

<p>“1795’te doğmuştu, sanırım. Ama ölüm tarihini tam olarak anımsamıyorum.”</p>

<p>“Bir çay daha?”</p>

<p>“Hayır, teşekkür ederim.”</p>

<p>“Bu sefer şöyle bir şey sorayım. Söyleyin bakalım, Nijmegen Anlaşması hangi ülkeler arasında ve ne zaman imzalandı?”</p>

<p>“Lenacığım, konukları rahatsız etme. Bırak da insanlar yol yorgunluğunu atsınlar üstlerinden.”</p>

<p>“Bir de kaç çeşit mercek olduğunu merak ediyorum, sayabilir misiniz bana? Bir de hangi durumlarda gerçek görüntü alınıp hangi durumlarda ters olduğunu söyleyin.”</p>

<p>“Bu kadar geniş fizik bilgisini nerede öğrendiniz?”</p>

<p>“Yuryatin’de mükemmel bir matematik öğretmenimiz vardı. İki ayrı okulda, erkek lisesinde bir de bizimkinde ders verirdi. Bir anlattı mı, tam anlatırdı! Tanrı gibi! Neredeyse çiğneyip çiğneyip ağzımıza verirdi. Antipov’du adı. Buralı bir kadınla evliydi. Bütün kızlar onun için ölüp biterdi, hepsi âşıktı ona. Gönüllü olarak savaşa gitti, bir daha da dönmedi, vurulup ölmüş. Korniser Strelnikov’un, ilahi güçlerin gücüyle, hortlayan Antipov olduğunu söyleyenler var. Efsane tabii bu. Ama çok benziyor. Gene de kim bilebilir ki? Her şey olabilir. Bir fincan daha?”</p>
</body>
</html>