<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Başka Diyarlardan Gelen Kız</p>
<p class="bosluk2"></p>
<p class="orta">1</p>

<p class="n">Japon Savaşı henüz son bulmamıştı. Başka beklenmedik olaylar savaşın önüne geçmişti. Rusya her biri diğerinden güçlü ve beklenmedik devrim dalgalarıyla sarsılıyordu. O günlerde, Fransız asıllı ama artık Ruslaşmış bir Belçikalı mühendisten dul kalmış Ameliya Karlovna Gişar, iki çocuğuyla birlikte Urallar’dan Moskova’ya taşındı. Oğlu Rodion’u askeri okula, kızı Larisa’yı kız lisesine yazdırdı. Larisa tesadüfen Nadya Kologrivova ile aynı sınıfa düştü.</p>

<p>Madam Gişar’a kocasından hisse senetleri kalmıştı. Önceleri ederleri yüksek olan kâğıtlar, sonraları değer kaybetmeye başladı. Malvarlığının yitip gitmesine engel olmak ve boş oturmamak için, Madam Gişar, Triumfalnıy semti yakınlarında küçük bir iş yeri olan Levitskaya Dikiş Atölyesi’ni mirasçılarından modelistleri ve çıraklarıyla beraber, eski müşterilerini de devam ettirmek koşuluyla satın aldı.</p>

<p>Madam Gişar bu kararı kocasının eski dostu ve kendinin destekçisi olan, Rusya’daki iş hayatını avucunun içi gibi bilen, soğukkanlı avukat Komarovski’nin tavsiyesi üzerine almıştı.</p>

<p>Moskova’ya geliş tarihlerini de avukata yazmıştı. Geldiklerinde onları istasyonda karşılayıp Moskova’yı boydan boya katederek onlar için Orujeynıy Sokağı’ndaki “Çernogoriya Oteli”nde tuttuğu özel mobilyalı odalara yerleştiren ve yersiz şakalarla konuştuğu Rodion’un askeri okula, bakışları ile kızarmasına neden olduğu genç kızınsa liseye gitmesini öneren de gene oydu.</p>

<p class="orta"><i>2</i></p>

<p class="n">Atölyenin yanındaki üç odalı küçük daireye geçmeden önce yaklaşık bir ay kadar “Çernogoriya”da kaldılar. Buralar Moskova’nın en korkunç yerleriydi. Gözü dönmüşler, hırsızlar, ahlaksızlığa terk edilmiş bu sokaklarda akıl tutulması içinde yaşıyorlardı.</p>

<p>Odaların pisliği, tahtakuruları ve eşyaların sefaleti çocukları şaşırtmıyordu. Babalarının ölümünün ardından annelerini sonu gelmez bir fakirlik korkusu sarmıştı. Rodion ve Lara yok olmanın eşiğine geldiklerini duymaya alışmışlardı artık. Sokak çocuğu olmadıklarını anlıyorlardı ama içlerinde, öksüzler yurdundaki beslemeler gibi zenginlere karşı duydukları eziklik duygusu çok derindi.</p>

<p>Bu korkunun canlı örneği anneleriydi. Ameliya Karlovna, otuz beş yaşlarında, kalp sıkışmalarının aptallık ataklarına dönüştüğü, sarışın, toplu bir hanımdı. Son derece ürkekti ve erkeklerden delicesine korkuyordu. Ama asıl bu korku yüzünden ve şaşkınlıktan sürekli onların kucağına düşüyordu.</p>

<p>“Çernogoriya”da 23 no’lu odaya yerleştiler. 24 numarada, otelin açılışından beri kel kafası peruklu, her zaman terli, iyilik timsali viyolonselci Tıskeviç kalıyordu. Birini ikna etmeye çalışırken ellerini ruhani bir biçimde göğsünde kavuşturan, topluluk içinde ya da konserlerde başını arkaya eğerek viyolonsel çalarken ilham alırcasına gözlerini kapayan bir adamdı bu. Odasında olduğu zamanlar seyrekti, gün boyu ya Bolşoy Tiyatro’da olur ya da Konservatuvar’a giderdi. Taşındıklarında tanıştılar. İkisinin de açık yürekli oluşları onları birbirlerine yaklaştıran unsur oldu. Öyle ki kendi dışarı çıkarken, Komarovski gelince çocuklarından utanan Ameliya Karlovna’ya dostunu rahat ağırlaması için odasının anahtarını bırakmaya başladı. Bir zaman sonra komşusunun bu fedakârlıklarını kanıksayan Madam Gişar, birkaç kez gözyaşları içersinde, kendisini hâmisinden koruması için Tıskeviç’in kapısını çaldı.</p>

<p class="orta">3</p>

<p class="n">Tverskaya Sokağı’nın köşesinden çok uzakta olmayan bina tek katlıydı. Brest İstasyonu’na yakın bir yerdeydi. Evin hemen yanında demiryoluna ait lojmanlar uzanıyor, tren hangarları ve depolar bulunuyordu.</p>

<p>Olga Demina orada yaşayan demiryolu çalışanlarından birisinin yeğeniydi. Akıllı, genç bir kızdı. Çok yetenekli bir çıraktı. Atölyenin eski sahibi kızın farkına varmıştı, şimdi yenisi de onunla ilgileniyordu. Lara da, Olga Demina’dan çok hoşlanmıştı.</p>

<p>Atölye’de her şey Levitskaya’nın zamanında olduğu gibiydi. Yorgun ustaların aşağı uzattıkları bacak ve ellerinin ritmik hareketlerinden hız alan makineler delicesine çalışıyordu. Kimi masanın başına oturmuş, elinde uzun iplik geçirilmiş iğnesi, kolunu kaldıra indire dikiyordu. Yer kumaş kırpıntılarıyla kaplıydı. Dikiş makinelerinin sesini, camın önündeki kafeste duran ve adının sırrı eski sahibiyle mezara giden kanarya Kirill Modestoviç’in ötüşünü bastırabilmek için yüksek sesle konuşmak gerekiyordu.</p>

<p>Kabul salonunda üstü dergi dolu masanın etrafı neşeli kadınlarla çevriliydi. Fotoğraflarda gördükleri pozlarda kimi ayakta, kimi oturmuş dergilere bakıyor ve modeller hakkında görüş alışverişinde bulunuyorlardı. Müdüriyet odasındaki masadaysa kıdemli biçkicilerden Ameliya Karlovna’nın yardımcısı, çökmüş yanakları sivilceli Faina Silantevna Fetisova oturuyordu. Zayıf bir kadındı.</p>

<p>Sararmaya yüz tutmuş dişlerinin arasında kemik bir ağızlık tutuyor, akı sarıya dönmüş gözlerini kısmış ağzından ve burnundan sarı dumanlar çıkartarak önündeki deftere kalabalık müşterilerin ölçülerini, makbuz numaralarını ve isteklerini not ediyordu.</p>

<p>Ameliya Karlovna, atölye işlerinde yeni ve deneyimsizdi. Kendini gerçekten işin sahibi olarak hissedemiyordu. Ama personel dürüsttü ve Fetisova’ya güvenebilirdi. Üstelik kötü bir dönemdi. Ameliya Karlovna geleceği düşünmekten korkuyordu. Ümitsizlik bütün benliğini sarmıştı. Her şey elinden kayıp gidiyordu.</p>

<p>Komarovski sık sık ziyarete geliyordu. Atölyeyi bir baştan diğerine geçerken prova olan şık hanımları ürkütüyor, perdelerin arkasına saklanan müşteriler, şakayla karışık laubali laflar söylüyordu. Durumu onaylamayan atölye çalışanları arkasından “iyilik yapıyormuş”, “Ameliya’nın hizmetkârı”, “kart teke”, “kadın avcısı” gibi sözler fısıldıyorlardı.</p>

<p>Ona duyulan öfkenin bir nedeni de bazen tasmalı getirdiği buldok cinsi köpeği Jek’ti. Bazen öyle şiddetli hareketler yapardı ki Komarovski, rehberinin peşine takılmış kör bir adam gibi tökezleyerek yürürdü.</p>

<p>Bir bahar günü Jek, Lara’nın bacağına yapıştı ve kızın çorabını yırttı. “Öldürüvereceğim bunu” diye çocukça homurdandı Lara, Olga Demina’nın kulağına.</p>

<p>“Evet gerçekten de sinir bir köpek. Ama şaşkınım benim, nasıl yapacaksın bu işi?”</p>

<p>“Yavaş, bağırma. Göstereceğim size. Şu taştan paskalya yumurtası var ya. Annenizin dolabının üstünde hani.”</p>

<p>“Evet var. Mermer, kristalli.”</p>

<p>“Evet işte o. Eğil, kulağına söyleyeceğim. Yumurtayı alacağız, domuz yağına yatıracağız. Domuz yağı kuruyacak, köpek de onu yutacak. Uyuz it, şiş çuval, şeytan, it, vahşi! Nalları dikecek! Sonu yakın artık onun!”</p>

<p>Lara güldü ve gıpta ederek düşündü: Kız imkânsızlıklar içinde yaşayıp para kazanmaya çalışıyor. Aşağı tabakadan gelenler daha çabuk büyüyor. Bu mesela, içinde daha ne kadar bozulmamış, çocukça şeyler kalmış. Yumurta, Jek, nereden bulup çıkartıyor bunları? Sonra da “nedir bu benim kaderim böyle” diye düşündü. “Her şeyi görüyorum, sonra da herkes için endişeleniyorum. ”</p>

<p class="orta"><i>4</i></p>

<p class="n">“O annemin, nasıl demeli... annemin, şeyi ya... Ne kaba sözler dilim dönmüyor... Bu durumda bana niye böyle bakıyor? Ben o kadının kızıyım.”</p>

<p>Lara’nın yaşı on altıdan birkaç ay fazlaydı. Oysa görüntüsü tam bir genç kızdı. On sekiz, belki biraz daha fazla gösteriyordu. Berrak bir aklı vardı, karakteri yumuşaktı. Kendisiyle son derece barışık bir insandı.</p>

<p>O ve Rodion yaşamda her şeyi kendi elleriyle kurmaları gerektiğinin farkındaydılar. Varlıklı ve aylakların aksine, eski zamanlarda olduğu gibi şımarıklık yapacak ve teorik olarak onları henüz ilgilendirmeyen şeyleri öğrenecek zamanları yoktu. Gereksiz şeyler kirliydi. Lara ise yeryüzündeki en temiz varlıktı.</p>

<p>İki kardeş her şeyin bedelini biliyor, elde edebildiklerine değer veriyorlardı. Mücadele edebilmek için iyi hesap yapmak gerekliydi. Lara okulda öğretilenlere olan ilgisinden çok, iyi öğrenciler parasız okuduğundan ve bunun için de başarılı olması gerektiğinden çok çalışıyordu. Eğitimde gösterdiği gayreti başka işlerde de gösteriyor, yüksünmeden bulaşıkları yıkıyor, atölyedeki işlere yardım ediyor ve annesinin gönderdiği işlere gidiyordu. Bütün bunları sakince ve dinginlikle yapıyordu. Fark edilmeyen çabukluğu, ses tonu, gri gözleri ve saçlarının sarılığı birbirini tamamlıyordu.</p>

<p>O gün günlerden pazardı ve Temmuz’un ortasıydı. Tatil günleri yatakta biraz daha fazla kalabiliyordu. Lara kaldırdığı ellerini başının altına koymuş, sırtüstü yatıyordu.</p>

<p>Atölyede alışılmadık bir sessizlik vardı. Sokağa bakan pencere açıktı. Lara uzaktan at arabasının taş döşeli yoldan gürültüyle geçişini işitti, tramvay yolunun raylarına saplanan tekerlerin çıkardığı tok ses, yağ üstünde kayarmışçasına hafifledi.</p>

<p>Lara yataktaki duruşunu ve boyunu iki noktadan, sol omzu ve sağ ayağının başparmağından, hissediyordu. Bu omzu, ayağı ve bütün varlığıyla Lara’nın kendisi, belli bir simetride biçimlenmiş duyarlılıkla geleceğe uzanan ruhu ve bedeniydi. “Biraz daha uyuyayım” diye düşündü ve Arabacılar Sokağı’nın, o anda güneş vurmuş, imalatçıların tertemiz mekânlarda satışa sundukları çok sayıda arabanın olduğu avluları, arabaların parlak aynalarını, ayı postlarını, zengin yaşamı hayale daldı.</p>

<p>Oranın biraz aşağısında süvarilerin eğitim gördüğü Znemenski Kışlası’nı gözünün önüne getirmeye çalıştı. Bahçede eğitimli atların bazıları daire çizerek dönüyor, bazıları adi adım, bazıları da süvari yürüyüşü ilerliyordu. Bahçe parmaklıklarının ardından dadı ve çocuklar, sütnineler ağızları açık onları izliyordu. Daha da aşağıda “Petrovka Sokağı var” diye düşündü Lara.</p>

<p>“Lara, neyiniz var sizin! Nereden çıkarıyorsunuz bunları? Sadece yaşadığım evi göstermek istedim size. Çok yakınındayız çünkü.” Lara Komarovski’nin Arabacılar Sokağı’nda yaşayan bir dostunun kızının doğum günündeydi. Bu mutlu gün nedeniyle yetişkinler toplanmış şampanya içip dans ederek eğleniyordu. Komarovski aslında annesini davet etmişti. Ancak annesi, kendi rahatsız olduğu için gidemeyeceğinden “Lara’yı alın yanınıza” demişti. “Her zaman bana Lara’ya dikkat etmemi öğütlemiyor musunuz? İşte şimdi siz göz kulak olun.” O da göz kulak oluvermişti işte, söyleyecek bir şey yoktu. Gülüyordu yalnızca.</p>

<p>Vals ne kadar da çılgınca bir şeydi. Hiçbir şey düşünmeden dönüyor, dönüyor, dönüyordun. Müzik çalarken romanlardaki gibi sonsuz bir zaman dilimine düşüyordu insan. Ama çalmayı bıraktıklarında sanki başından aşağı soğuk su dökülmüş ya da çıplak yakalanmışçasına utanç kaplıyordu içini. Ayrıca, bu serbestlik içinde, insanlara artık büyümüş olduğunu göstermek adına, sana yapılan taşkın hareketlere göz yumuyordun.</p>

<p>Lara, onun bu kadar güzel dans edeceğini hiç düşünmemişti. Ne kadar kıvrak elleri vardı ve nasıl da güvenle belini kavrıyordu! Ama başka kimsenin kendisini böyle öpmesine izin vermeyecekti. Dudakları başkasınınkilerle birleştiğinde böylesine utanmadan kendinden geçebileceğini ve uzun süre öyle kalabileceğini asla düşünmemişti.</p>

<p>Bu aptallıklardan kurtulmalıydı. Hem de sonsuza dek. Bu saf kız rolünü, bu hareketleri ve utançtan gözlerini kaçırmayı bırakmalıydı. Bu işin sonu kötü olacaktı. Hemen yanı başında korkunç bir çizgi vardı. Bir adım atsa hemen kendini uçurumun dibinde bulacaktı. Dans etmeyi de unutmalıydı. Bütün kötülüklerin kaynağı oydu. Çekinmeden reddetmeliydi. Dans etmeyi bilmiyorum ya da ayağımı kırdım diye uydurabilirdi.</p>

<p class="orta">5</p>

<p class="n">Sonbaharda Moskova Demiryolu İşletmesi’nde büyük karışıklıklar yaşandı. Moskova-Kazan demiryolu çalışanları greve gittiler.<a id="dn4" href="../Text/dn.xhtml#d4">[4]</a> Moskova-Brest hattı çalışanları da onlara katılmalıydı. Grev kararı alınmıştı ancak, komite toplantısında tarih konusunda anlaşma sağlanamamıştı. Herkes artık grevin olacağını biliyordu. Yalnızca kendiliğinden başlayıvermesi için bir bahane gerekiyordu.</p>

<p>Ekim ayının başlarında soğuk ve karanlık bir sabahtı. O gün demiryolu işçilerine ödeme yapılması gerekiyordu. Muhasebeden bir türlü beklenen haber gelmiyordu. Bir süre sonra bordrolar, ödeme talimatları ve kesinti yapılacak çalışma karnelerini taşıyan küçük bir çocuk büroya girdi. Ödeme başladı. Tren garını, hangarlar, atölye ve raylardan ayıran ahşap yönetim binasının önünde, maaşlarını almak için bekleyen kondüktörler, makasçılar, tesviyeciler ve temizlikçi kadınlardan oluşan bir grup toplanmıştı. Kalabalığın ucu bucağı görünmüyordu.</p>

<p>Ezilmiş akçaağaç yaprakları, erimiş kar, lokomotif buharı ve gar kantininin bodrumundan gelen yeni pişmiş çavdar ekmeği kokusu birleşmiş etrafı başlamakta olan şehir kışının kokusu sarmıştı. Trenlerin biri gelip diğeri gidiyordu. Bir öyle bir böyle sallanan bayraklarla vagonlar birbirine bağlanıyor ya da ayrılıyordu. Bekçi ve hareket memurlarının çaldıkları düdük sesleriyle, keskin tren sirenleri her tarafa yayılıyor, duman kümeleri sonu gelmez basamaklar halinde gökyüzüne yükseliyordu. Hazırlıkları tamamlanmış, yola çıkmayı bekleyen lokomotiflerden yükselen sıcak dumanlar soğuk bulutları ısıtıyordu.</p>

<p>Gar müdürü Fuflıgin ve kısım amiri Pavel Antipov, demiryolunun kenarından bir aşağı bir yukarı yürüyüp duruyorlardı. Antipov, sorumluluğundaki ray kaplamalarının yenilenmesi işinden malzeme sıkıntısı yüzünden yılmıştı. Çeliğin dayanma gücü zayıftı. Raylar uzatma ve bükme denemelerinde hemencecik    kırılıyordu. Antipov, rayların ayazda dayanamayıp kırılacaklarını düşünüyordu. Yönetim bu konuda yaptığı şikâyetlere duyarsız kalıyordu. Birilerinin bu işten çıkarı vardı.</p>

<p>Fuflıgin önünü sıkı sıkı kapadığı, demiryolları rütbesinin sırmaları dikilmiş pahalı bir kaban giymişti. İçinden yünlü kumaştan yeni dikilmiş sivil takımı görünüyordu. Önceki ayak izlerine basarak özenle adım atıyor, bir yandan da ceketinin yaka ütüsünden, pantolonunun jilet gibi oluşundan ve ayakkabılarının bozulmamış modelinden keyifleniyordu. Antipov’un söyledikleri bir kulağından girip diğerinden uçup gidiyordu. Kendi düşüncelerine dalmıştı. İki de bir saatini çıkarıp bakıyor, bir yere acele ediyordu.</p>

<p>“Doğru, dostum doğru” diyerek sabırsızca Antipov’un sözünü kesti.</p>

<p>“Ancak senin bu söylediklerin yoğun ana hatların bazı yerlerinde ya da makaslar için geçerli olabilir. Hatırlasana, senin burayı: Yedekte tutulan eski yollar, otların kapladığı ölü hatlar. En fazla, ‘ufaklıklar’ manevra yapıyor bir yerlerde. Bir de memnuniyetsizsin! Aklını yitirdin galiba! Burası öyle bir demiryolu değil, tahta bile döşense olur.”</p>

<p>Fuflıgin saatine bakıp kapağını kapadı ve gözlerini uzaklara, demiryolunun şoseyle birleştiği noktaya çevirdi. Dönemeçte bir at arabası belirdi. Bu Fuflıgin’indi. Karısına yollamıştı. Arabacı, sürekli dizginlerinden çekip bir kadınınkini andıran ince sesiyle yönlendirdiği atları, tam demiryolunun kenarında durdurdu. Yolcu bölmesine konulmuş minderlerin üstünde güzel bir kadın oturuyordu.</p>

<p>“Hadi dostum, bunları bir başka sefer konuşuruz” dedi gar müdürü, boş ver dercesine elini sallayarak. “Senin raylarından daha önemli işlerim var şimdi” dedi. “Hanımım geldi.”</p>

<p class="orta">6</p>

<p class="n">Üç dört saat kadar sonra, alacakaranlık çökerken yol tarafındaki arsanın orada, sanki yerin altından çıkmışlarcasına iki insan figürü belirdi. Sık sık arkalarına bakarak uzaklaşmaya başladılar. Bunlar Antipov ve Tverzin’di.</p>

<p>“Bir an önce gidelim” dedi Tverzin. “Korkum, peşimize takılıp hafiyelik yapmaları değil. Boş boş konuşmayı bırakıp yanımıza geleceklerinden korkuyorum. Onları görmek bile istemiyorum. Madem beceremeyeceksiniz, ne diye bu işlere kalkışıyorsunuz! Sen de bir âlemsin, ne diye diğerleriyle işbirliğine çalışıyorsan.”</p>

<p>“Daşa tifoya yakalandı. Bir hastaneye yatırabilseydim. Ona bir yer bulmadan, kafama bir şey girmez.”</p>

<p>“Bugün maaş verileceği söylendi. Bakmaya büroya uğrayacağım. Ödeme yapmıyorlarsa, Tanrı şahidim olsun, hepinizi bir kenara itip, bir saniye daha beklemeden kendim bu şamataya bir son vereceğim.”</p>

<p>“Nasıl yapacağını sorabilir miyim?”</p>

<p>“Hiç de zor değil. Kazan dairesine inip bir düdük çaldın mı, balo sona erdi demektir.”</p>

<p>Vedalaştılar ve ayrı yönlere doğru yürümeye koyuldular. Tverzin şehre doğru gidiyordu. Yol boyunca bürodan paralarını alıp çıkmış insanlarla karşılaştı. Epeyce çoktular. Tverzin, gördüğü kalabalıktan yola çıkarak istasyonda bulunan hemen herkese ödeme yaptıklarını düşündü.</p>

<p>Hava tamamen kararmıştı. Ödeme yapılan binanın ışıklarının aydınlattığı meydanda işçiler toplanmıştı. Fuflıgin’in at arabası girişte bekliyordu. Fuflıgin’in karısı, sabahtan beri aynı yerdeymiş gibi geldiği zamanki durumunu değiştirmeden arabada oturuyordu. İçerde parasını alan kocasını bekliyordu.</p>

<p>Birden sulu kar yağmaya başladı. Arabacı oturduğu yerden inip arabanın üstünü örten deri körüğü kapamaya koyuldu. Arka tarafa ayağıyla yüklenerek aldığı güçle sıkı sıkı kapalı katları açmaya başladı. Bayan Fuflıgina binadan süzülen ışığın altında minik gümüş taneleri gibi parıldayan yoğun su tanelerini izliyordu hayranlıkla. Dalgın bakışları bir an orada bekleyen işçi grubuna takıldı. Olası bir durumda, sis ya da bulut kümesinin içinden hiçbir engele takılıp kalmadan süzülüp gidebilecek gibi bir bakıştı bu.</p>

<p>Tverzin kadının yüzündeki bu ifadeyi tesadüfen yakaladı. Huzursuz oldu birden. Fuflıgina’ya selam vermeden önünden geçti. İçerde bir de kadının kocasıyla muhatap olmamak için parasını almaya daha sonra gelmeye karar vermişti. Meydanın karanlık köşesinde, atölye ve depolara giden dönemeçe doğru yürümeye başladı.</p>

<p>Karanlığın içinden birkaç kişi “Tverzin! Kuprin” diye bağrıştı. Atölyenin önünde bir kalabalık toplanmıştı. Birisi içerde avaz avaz bağırıyor, bir çocuğun da ağlama sesi geliyordu. Kalabalığın içinden bir kadının, “Kipriyan Savelyeviç çocuğu kurtarın” dediği işitildi. Yaşlı ustabaşı Petr Hudoleev, hep yaptığı gibi küçük çırağı Yusufçuk’u dövüyordu. Oysa Hudoleev eskiden böyle işkenceci biri değildi. Ne içki içer ne de ağır elinin izini çıraklarda bırakırdı. O zamanlar bu yiğit ustabaşını görmek için çevrede yaşayan tüccarların ve yakın bölgelerde görev yapan papazların kızları türlü nedenlerle atölyeye gelirdi. Onun gözü ise o sıralar okulu yeni bitirmiş Tverzin’in annesindeydi. Ama Marfa onun teklifini reddetmiş, makinist arkadaşı Saveliy Nikitiç’le evlenmişti.</p>

<p>Marfa, Saveliy Nikitiç Tverzin’i kaybettikten (1888 yılında korkunç bir tren kazasında yanarak ölmüştü) altı yıl sonra, Petr Petroviç teklifini yinelemiş ama kadın gene kabul etmemişti. O olaydan sonra da Hudoleev içmeye ve düştüğü duruma etrafı sebep olmuşçasına herkesten ve her şeyden intikam almaya başladı.</p>

<p>Yusufçuk, Tverzin’in de yaşadığı avluda kapıcılık yapan Gimazettin’in oğluydu. Tverzin çocuğu atölyede koruması altına almıştı. Bu durum Hudoleev’i daha da kızdırıyor, iyice çocukla uğraşıyordu. “Eğeyi ne biçim tutuyorsun öyle Asyalı” diye bağırıyor, saçlarından tuttuğu gibi ensesine tokatları indiriyor, “Demir öyle mi eğelenir? Sana soruyorum, yani iş mi yapıyorsun sen şimdi? Hanlık veledi seni, çekik gözlü molla” diye haykırıyordu.</p>

<p>Yusufçuk ise “Bir daha yapmam, ustacım, yapmam, canım yanıyor! Çok acıdı!” diye ağlıyordu.</p>

<p>“Bin kere söyledim sana, önce ayarla sonra sıkıştır diye. Neredeyse çarkı kırıyordun, orospu çocuğu.”</p>

<p>“Ben elimi sürmedim usta, yemin ederim sürmedim.”</p>

<p>Kalabalığın içinden geçip yanlarına giden Tverzin, adama “Neden çocuğu dövüyorsun?” diye sordu.</p>

<p>Hudoleev, “Sen git kendi çöplüğünde öt” diye susturdu Tverzin’i.</p>

<p>“Sana soruyorum, neden dövüyorsun?”</p>

<p>“Ben de sana çek git diyorum, sosyalist şef. Bu domuzu öldürsem az gelir, çarkımı kırıyordu neredeyse. Öldürmediğime şükretsin. Biraz kulağını, saçını çektim yılan gözlünün, o kadar.”</p>

<p>“Ne yani, bunun için boynunu mu kopartacaktın Usta? Utan bu yaptığından. Yaşını başını almışsın ama akılsızca davranıyorsun.”</p>

<p>“Hadi geç git sen de işine, başıma dert çıkarma. Sen mi bana akıl öğreteceksin it yavrusu? Senin nasıl peydahlandığını biliyorum ben. O ananı da babanın burnunun dibinde olup bitenleri de biliyorum. Rezilsiniz, rezil!”</p>

<p>Bunun üzerine her şey bir anda oluverdi. Her ikisi de tezgâhın üstündeki ağır aletlerden, demir parçalarından ellerine geleni kaptılar, giriştiler, etraftakilerin ayırma çabaları olmasa birbirlerini öldüreceklerdi. İnsanların gayretiyle ayrıldıklarında nerdeyse alınları birbirine değecek kadar yakın duruyor, bembeyaz yüzleri, kan çökmüş gözleriyle birbirlerine bakıyorlardı. Onları tutanlar, arkada sıkı sıkı yakaladıkları elleri bırakmıyorlardı. Birkaç dakika sonra güçlerini topladıklarında arkalarında tutan arkadaşlarını da zorlayarak tekrar harekete geçtiler. Üstlerindeki kabanların, ceketlerin düğmeleri kopmuş, yırtılmış giysilerinden omuzları ortaya çıkmıştı.</p>

<p>Etraflarındaki kalabalık da huzursuzdu, her kafadan bir ses çıkıyor, insanlar “Keskiyi, keskiyi alın elinden”, “Kafasını koparacak”, “Yavaş, Petr yavaş. Kolun kopacak şimdi”, “Bunları böyle tutacak mıyız? Kilitleyelim ikisini de ayrı ayrı yerlere, bitsin bu iş” gibi şeyler söylüyorlardı.</p>

<p>Birden insanüstü bir gayret gösteren Tverzin, kendini tutanların elinden kurtuldu ve kapıya doğru hamle yaptı. Arkasındakiler niyetinin kavgaya devam etmek olmadığını anlayınca yakalamak için bir girişimde bulunmadan onu rahat bıraktılar. Dışarda sonbaharın nemli havası, gece ve karanlık sarıp sarmaladı Tverzin’i.</p>

<p>“Sen adamlara iyilik yapmak istiyorsun, onlar bıçakla saldırıya geçiyor” diye homurdandı kendi kendine. Nereye, ne için gittiğinin farkında değildi.</p>

<p>İşte bu dünya, arabadaki sırtı pek karnı tok kadının aptal işçi yığını diye nitelediği kalabalığa öylesine alayla bakmayı kendine hak sayabildiği kadar yalan ve ihanetle dolu bir yerdi. Bu düzenin sarhoş bir kurbanının kendini gülünç duruma düşürmekten benzer bir keyif alabildiği bu dünyadan şimdiye kadar etmediği kadar nefret ediyordu. O anda kafasında onu heyecanlandıran düşünceler gibi evrendeki her şeyin sağduyu ve düzene bir an önce kavuşmasına kendi temposu olanak sağlayacakmışçasına hızlı adımlarla yürüyordu. Son günlerdeki çabalarının, demiryolları şebekesindeki karışıklıkların, toplantılardaki nutukların ve grev kararının, kararın henüz uygulanmamasının ama iptal de edilmemesinin umut yoluna çıkan ara yollar olduğunun bilincindeydi.</p>

<p>Şimdi o kadar heyecanlanmıştı ki bütün bu mesafeyi soluklanmadan gidemeyecek hale gelmişti. Bu koca adımlarla nereye gittiğinin farkında değildi ama ayakları onu nereye götüreceklerini çok iyi biliyordu.</p>

<p>Tverzin’in, Antipov’la beraber sığınaktan ayrılmalarının ardından arkadaşlarının greve o gece başlama kararı aldıklarını anlaması uzun sürmedi. Komite üyeleri hemen orada aralarında işbölümü yapmışlar, kimin ne zaman, nereye gideceğini ve kimin hangi işe son vereceğini kararlaştırmışlardı. Tverzin’in yüreğinden kopan keskin bir çığlığı andıran sirenin tiz sesi tamir atölyelerinin oradan yükseldiğinde, binalardan boşalan kalabalık bir insan topluluğu şehre doğru hareketlendi. Yük istasyonundan yeni bir grup ilk siren sesiyle yürüyüşe geçenlere katıldı.</p>

<p>Uzun yıllar Tverzin o gece işi durduranın kendi olduğunu düşündü. Ancak yıllar sonra, pek çok suçtan yargılanırken, suçlarının arasında <i>greve tahrik</i>’in yer almadığını görünce o gece için yanıldığını, aslında olayların farklı geliştiğini anladı.</p>

<p>Etrafta insanlar koşuşturuyor ve “Herkes nereye gidiyor?” diye soruyorlardı. Karanlığın içinden konuşmalar geliyordu: “Sağır mısın sen? İşitmiyor musun, sirenler çalıyor? Yangın var.”</p>

<p>“Neresi yanıyor?”</p>

<p>“Ne bileyim, sirenler çaldığına göre bir yerde bir şeyler yanıyordur.”</p>

<p>Kapılar çarpıyor, kalabalığa yenileri ekleniyordu. Sokaktan farklı sesler yükseliyordu. “Hadi kımılda, yangın var!”</p>

<p>“Köy yeri mi burası, aptala kulak asmayın. Bunun adı iş durdurma, anladın mı? Al işte bu dingil, bu da boyunduruk, artık köle değilim. Evlere dağılıyoruz, arkadaşlar.”</p>

<p>Kalabalık gittikçe artıyordu. Demiryolu işçilerinin grevi başlamıştı.</p>

<p class="orta">7</p>

<p class="n">Tverzin evine ancak üç gün sonra saç sakal birbirine karışmış ve bitkin bir halde döndü. Soğuktan donmak üzereydi. Geceyle beraber mevsim için pek de normal olmayan bir ayaz başlamıştı. Tverzin’in üstündeki kıyafetler o havaya göre inceydi. Girişte kapıcı Gimazettin karşıladı onu.</p>

<p>“Teşekkür ederim, Bay Tverzin” diye tekrarladı arka arkaya. “Yusufçuk’u üzmelerine izin vermemişsiniz, ömrüm boyunca Tanrı’ya sizin için dua edeceğim.”</p>

<p>“Ne saçmalıyorsun, Gimazettin, ne diye bana ‘bay’ diyorsun? Bırak bu işleri, lütfen. Ne diyeceksen çabuk söyle, ayazı görmüyor musun?”</p>

<p>“Birazdan ısınacaksın, dün annen Marfa Gavrilovna’yla yük garından bir samanlık dolusu odun taşıdık. Hepsi huş ağacından, kupkuru odunlar.”</p>

<p>“Teşekkür ederim, Gimazettin. Bir şey daha söyleyeceksin galiba, konuş hadi, buz kestim, anlıyor musun?”</p>

<p>“Evet, var diyeceğim. Bu gece evde kalma, Saveliç, saklanmalısın. Bekçi seni sordu, polis de sordu, kim gelip gider buraya dedi. Kimse gelmez dedim. Çıraklar gelir, ateşçiler uğrar, gelenler demiryolundandır, dedim. Yabancı kimse gelmez buraya, hiç gelmez dedim.</p>

<p>Bekâr olan Tverzin’in, annesi ve kendinden küçük evli erkek kardeşiyle yaşadığı ev aynı mahalledeki Kutsal Üçlü Kilisesi’ne aitti. Binanın bir kısmı kilise çalışanları tarafından kullanılıyordu. İki bölüm meyve ve et tüccarlarına, kalanı da demiryolu işçilerine kiralanmıştı. Bina kâgirdi. Dört tarafını saran avlu pis ve bakımsızdı. Kirli, kaygan ahşap merdivenler katları birbirine bağlıyordu. Etraf kedi pisliği ve lahana turşusu kokuyordu. Her yerde baraka kalıntıları ve üstlerinde türlü çeşit kilitlerin sarktığı sandıklar vardı.</p>

<p>Tverzin’in kardeşi er olarak savaşa katılmış ve Vafangau Çarpışması sırasında yaralanmıştı. Krasnoyarsk’ta askeri hastanede tedavi görüyordu. Karısı iki kızını da yanına almış ve kocasını görmeye gitmişti. Tverzinler ailece demiryolcu olduklarından ücretsiz olarak Rusya’nın her köşesine rahatça seyahat edebiliyorlardı. Onların yokluğunda ev bomboş ve sessizdi. Ana-oğul yalnız kalmışlardı.</p>

<p>Evleri ikinci kattaydı. Sürekli sokak kapılarının önünde duran fıçıyı, sucu düzenli olarak doldururdu. Kipriyan Savelyeviç, merdivenlerden çıkıp kapıya vardığında su fıçısının kapağının yana kaymış ve maşrapanın buz tutmuş suya yapışmış olduğunu fark etti. “Prov’dan başkası olamaz” diye düşündü. Fıçının hali gülümsetti onu. “Adamın içi yanıyor, içmeden duramıyor” dedi kendi kendine.</p>

<p>Annesinin uzaktan akrabası olan Prov Afanasyeviç Sokolov kilisenin kayyumuydu. Orta yaşlarında bir adamdı. Tverzin, maşrapayı yapıştığı buzdan kaldırdı, fıçının ağzını kapayıp tahta kapının tokmağına dokundu. Kapının açılmasıyla evin sıcak havası ve mis gibi yemek kokusu yüzüne çarptı.</p>

<p>“Ne güzel ısınmış ortalık anacım. Sıcacık, çok güzel” dedi.</p>

<p>Annesi oğlunun boynuna sarılıp, sıkı sıkıya kucakladı ve birden ağlamaya başladı. Tverzin annesinin başını okşadı bir süre sonra yavaşca kendinden uzaklaştırdı kadını. “Birazcık cesaretle her şeyin üstesinden geliniyor anacım” dedi usulca. “Moskova’dan ta Varşova’ya kadar bütün demiryolu hattı durdu.”</p>

<p>“Biliyorum, ondan ağlıyorum ya. Kabak senin başına patlamasın. Buralarda kalmamalısın, bir yerlere saklanman gerek yavrum.”</p>

<p>“Senin eski kırığın neredeyse kafamı koparacaktı, hayranlarından, hani Petr Petrov.”</p>

<p>Bunu söylerken Tverzin’in niyeti annesini biraz neşelendirmekti. Ama kadın şakayı anlamadı ve ciddiyetle yanıtladı oğlunu:</p>

<p>“Alay etme adamla, günah. Acımalısın, zavallı bir halde, kalbi kırık.”</p>

<p>“Pavel Antipov’u tutukladılar. Gece yarısı gelmişler, arama yapmaya, her tarafı altüst etmişler. Sabah da götürmüşler. Üstelik karısı Darya tifo, hastanede kadın. Küçük oğulları Paşa, teknik liseye gidiyor, sağır teyzesiyle evde bir başına. Bunlar yetmiyormuş gibi bir de evden çıkartıyorlarmış. Oğlanı bize alalım diyorum. Prov neden gelmiş?”</p>

<p>“Onun geldiğini nereden biliyorsun?”</p>

<p>“Su küpünden. Ağzı açık kalmış, maşrapa üstünde. Görünce onun geldiğini hemen anladım, içi yanmış gene.”</p>

<p>“Zihnin nasıl da çalışıyor Kuprinka. Doğru tahmin etmişsin. Geldi Prov. Ödünç odun istemeye gelmiş. Verdim ben de. Aman, ne kadar da aptalım, odunmuş! Asıl sana getirdiği haberi söylemeyi unuttum. Çar, anlıyor musun, Çar bir karar imzalamış, her şey yeni baştan düzenlenecekmiş. Kimsenin hakkı yenmeyecekmiş. Köylülere toprak verilecek, bundan böyle de herkes soylularla aynı haklara sahip olacakmış. Kanun imzalanmış, bir tek halka ilan edilmesi kalmış. Kilise Meclisi de bunun üzerine bir dilekçe yazıp imzaya mı açmış yoksa şükran duası mı hazırlamış ne, Prov söyledi ama uydurmayayım şimdi, hatırlamıyorum.”</p>

<p class="orta">8</p>

<p class="n">Babası tutuklanan, annesi hastanede yatan Paşa, Tverzinler’in evinde yaşamaya başladı. Temiz ve düzenli bir çocuktu. Yüz hatları belirgindi, açık kumral saçları her zaman ortadan ayrık ve taralıydı. Zaten sık sık saçını fırçalıyor, üstündeki ceketi ve teknik okul armalı kuşağını düzeltiyordu. Etrafındakileri kahkahalara boğacak kadar komik bir çocuktu. Ayrıca iyi bir gözlemciydi. Etrafında olan biten her şeyin mükemmel taklidini yapardı.</p>

<p>17 Ekim’de Çar’ın kararnameyi imzalamasının ardından, şehrin Tver kapısından Kalujskaya sınırına dek büyük bir miting planlanmıştı. Ancak olaylar tıpkı “Yedi ebenin olduğu yerde bebek kör doğar” sözündeki gibi gelişti. Gösteriyi düzenleyen devrimci örgütler, aralarında anlaşmazlık çıkan konularda geri adım atmayınca, birbirlerinin peşi sıra eylemi iptal ettiklerini bildirdiler. Ne var ki miting günü bütün bu gelişmelerden habersiz halkın meydanlarda toplandığını görünce, acilen temsilcilerini gönderdiler. Oğlu Tverzin’in karşı koymasına kulak asmayan Marfa Gavrilovna da yanına Paşa’yı da alarak mitinge gitti.</p>

<p>Kasım ayı başlarında kuru ayazın olduğu bir gündü. Dingin görünen gökyüzü koyu gri renkteydi. Neredeyse sayılabilecek kadar az kar taneleri, yere düşüp yoldaki izlerde kaybolmadan önce salına salına aşağı süzülüyordu.</p>

<p>Sokakları insan seli kaplamıştı. Her tarafta yüzler, yüzler, yüzler vardı. Kalın astarlı paltolar giymiş, astragan kalpaklı yaşlılar, kız öğrenciler ve çocuklar, iş kıyafetleriyle yürüyen demiryolcular, çizmeleri diz kapaklarının üstüne kadar uzanan deri ceketli tramvay işçileri, postane çalışanları ve öğrenciler bu karmaşanın birer parçasıydı.</p>

<p>Kalabalık bir süre “La Marseillaise”, “Varşavyanka” ve “Canınızı feda ettiniz” marşlarını söyledi. Sonra kalabalığın önünde geri geri yürüyerek elinde salladığı kürklü kalpakla marşlara tempo veren adam birden durdu ve kalabalığa sırtını dönerek onlarla aynı düzende yürümeye başladı. Etrafta ilerleyenlerin konuştuklarına kulak kabartmıştı. O, yönlendirmeyi bırakınca da marşların söylenişindeki düzen bozuldu. Artık, aşırı kalabalığın buz tutmuş yolda yürürken çıkardıkları adımlarının sesi işitiliyordu yalnızca.</p>

<p>İyi niyetli birkaç sempatizan, mitingin öncülerine ilerde Kazak askerlerinin pusuda beklediği haberini verdi. Bu durum yakınlardaki bir eczaneye telefonla bildirilmişti. “Ne yapalım, önemli olan soğukkanlılığımızı korumak” diye aralarında konuştu grubun önderleri. “Önümüze çıkan ilk resmi binayı işgal edip halkı tehlikeden haberdar edip dağılalım” diye konuştular hep birlikte.</p>

<p>Hangi binanın daha uygun olduğu konusunda tartışmaya başladılar. Kimileri Tüccarlar Birliği’nin doğru olacağını öne sürüyor, kimileri de Teknik Yüksek Okulu’nu olması gerektiğini söylüyordu. Bazıları ise Yabancı Diller Okulu’nun işgal edilmesi konusunda ısrar ediyordu. Bir yandan yürüyüp bir yandan da tartışmayı sürdürürken karşılarına Meslek Okulu binası çıktı. Eğitim binası olması nedeniyle, sığınak olarak diğer düşündüklerinden daha kötü bir yanı yoktu ve amaçlarına oldukça uygun bir yerdi.</p>

<p>Kortej binanın önüne vardığında, grup liderleri yarım daire şeklinde dizilerek kalabalığı durdurdular ve işaretlerle yürüyüşün biteceğini anlatmaya çalıştılar. Büyük giriş kapısının kanatları açıldı ve yürüyüşe katılanların tümü itiş kakış bir halde okulun avlusuna doluşmaya başladı. Kalabalık artınca öndekiler binanın merdivenlerine yöneldiler. Arkadan bazıları “konferans salonuna, konferans salonuna” diye bağırdıysa da, insanlar koridorlarda yürüyüp sınıflara girip çıkmayı sürdürdüler.</p>

<p>Sonunda bütün kargaşaya rağmen, kalabalığı konferans salonunda toplamayı başardılar. Herkes oturduğunda, grup liderleri birkaç kez ilerde pusu kurulmuş olduğundan yürüyüşü sonlandırdıklarını anlatmaya çalıştı. Ancak, kimse onları dinlemiyordu. Yürümeyi bırakıp kapalı mekâna toplanmaları o anda başlamış doğaçlama bir eylem olarak algılanmıştı.</p>

<p>Herkes bütün o marşlar ve uzun yürüyüşten sonra biraz olsun sessizce oturmak ve başkalarının kendileri için mücadele ettiğini görmek istiyordu. Grup liderlerinin anlaşmazlığa düştükleri konularda birbirlerine saygısızlık etmeden fikirlerini açıklamaları bu küçük molanın keyfi yanında önemsizdi. Bu nedenle, en çok alkışı alan, basit sözlerle en kötü konuşmayı yapan kişi oldu. Adamın konuşması sürekli onaylamalarla kesiliyor, sesi salondan yükselen bağırışlara karışıyordu.</p>

<p>Ortak kararın çıkması için sabırsızlık göstermeye başlanmıştı. “Rezalet” diye bağıranlar vardı. Sonunda ortak bir protesto telgrafı yazıldı ve konuşmaların tekdüzeliğinden sıkılanlar bir anda oturdukları yerlerden kalktı ve kürsüdekilere aldırmadan, birbirlerinin peşi sıra sokağa döküldüler. Yürüyüş tekrar başladı.</p>

<p>Onlar içerdeyken yağan kar her yeri kaplamıştı. Yol bembeyazdı ve kar gittikçe hızlanıyordu. Atlı Kazak askerleri saldırıya geçtiğinde, arka taraflardakiler ilk anda bir şey anlamadı. Ön sıralardakilerin dalgalanmasını sevinç çığlıklarıyla karşıladılar hatta. “İmdat”, “Adam öldürüyorlar” gibi haykırışlar, onların “Yaşasın” bağırışlarıyla karıştı havada. Tam o anda, sıkışık kalabalığın üstünde yükselen bu ses dalgalarının eşliğinde, tırısa geçmiş gürültüsüzce ilerleyen at suratları, havalanan yeleler ve askerlerin kılıçları ortaya çıkıverdi. Yarım bölük asker, kalabalığın ortasında açılan boşluktan dörtnala geçti ve arkalarından dolanıp göstericilerin arasına daldı. Katliam başlamıştı.</p>

<p>Kısa süre içinde sokak bomboş kaldı. İnsanlar, ara sokaklara kaçıştılar. Kar şimdi daha hafif yağıyordu. Akşam, karakalem bir resmi andırırcasına donuktu. Batmakta olan güneş birden evlerin arkasından belirdi. Sanki sokaktaki kırmızılıkları parmağıyla bir bir göstermek istiyordu. Askerlerin şapkalarındaki kırmızı parçalar, yere düşmüş kızıl bayrak, bembeyaz karlar üzerindeki kimi yerde nokta nokta, kimi yerde şerit gibi uzanan kan lekeleri ışık süzmeleri altında parlıyordu.</p>

<p>Kafası yarık bir adam yol kenarında ellerinin üstünde sürünüyordu. Birkaç atlı asker yoldan aşağı doğru tırısa geçmişti. Sokağın bitiminde tuzak kurdukları yerden dönüyorlardı. Marfa Tverzina, atların arasında bir o yana bir bu yana koşuşturuyordu. Başındaki şal kaymış, saçı başı darmadağın olmuştu. Çılgın bir halde “Paşa, Paşa” diye haykırıyordu.</p>

<p>Paşa sabahtan beri hiç yanından ayrılmamıştı. Konferans salonunda bile yanındaydı, hatta son konuşmacının taklidini yaparak Marfa’yı güldürmüştü. Askerler saldırdığında çıkan kargaşada birden gözden kaybolmuştu oğlan.</p>

<p>O kargaşa sırasında Marfa da sırtına bir kırbaç darbesi almıştı. Paltosunun kalın astarı sayesinde çok fazla canı yanmamıştı ama gene de okkalı bir küfür savurmaktan alamadı kendini. Kırbaç sallayan askerlere yumruğunu savurup bir güzel sövdü. Yaşlı bir kadını, bu değerli insanların içinde kırbaçlayacak hakkı kendilerinde nasıl bulabiliyorlardı?</p>

<p>Telaşla yolun iki yanına bakınıyordu Marfa Tverzina. Şans eseri oğlanı karşı kaldırımda gördü. Taş bir konakla bakkalın olduğu köşeye toplanmış bir grubun yanında duruyordu. Kalabalığı köşelerden sıkıştıran atlılar içinden sıyrılan biri, onları kaldırıma kadar kovalamıştı. Atını bir hızlandırıp bir yavaşlatarak onların üzerine doğru sürüyor, sanki sirkteymiş gibi, şaha kaldırıp sonra geri çekerek yarattığı dehşetten keyif alıyordu. Neyse ki çekilmekte olan arkadaşlarını gördü ve atını mahmuzlayarak bölükteki yerine geçti.</p>

<p>Böylelikle, köşeye sıkışanlar dağıldı. Askerden korkusuna sesini çıkartamayan Paşa da yaşlı kadına doğru koştu. Eve doğru yürümeye başladılar. Marfa Tverzina sürekli söyleniyor, “Lanet katiller, kahrolasıcalar! Çar özgürlük verdi, insanlar mutlu oldu diye bunlar yerinde duramıyor. Her şeyi berbat etmekte üstlerine yok, ille işleri tersyüz edecekler” diye tekrar edip duruyordu. O anda her şeye, Kazak askerlerine hatta kendi oğluna bile kızgındı. Dehşet içersinde, bütün olan bitenin “beyinsizler, aptallar” dediği oğlunun arkadaşlarının başının altından çıktığını düşünüyordu.</p>

<p>“Kötü ruhlu engerek yılanları! Bu çaylakların istediği ne ki? Hiç kafaları yok! Bağırıp çağırmaktan başka bir halt bilmiyorlar. Hele o geveze adam! Nasıl taklit etmiştin Paşa, nasıldı? Yap bir daha bakayım. Ay çatlayacağım şimdi! Aynısını yapıyorsun.”</p>

<p>Eve gelince Marfa Tverzina, “Bu yaşımda çam yarması bir atlıdan dayak yiyecek insan mıyım” diyerek sitemle oğluna yüklendi.</p>

<p>Tverzin, “Anacığım, Tanrı aşkına! Kazak askerlerinin ya da jandarmanın kumandanı ben miyim?” diye sakinleştirmeye çalıştı annesini.</p>

<p class="orta">9</p>

<p class="n">Koşuşturanlar ortalığa döküldüğünde Nikolay Nikolayeviç camdan dışarı bakıyordu. Kalabalığın mitingden dağıldığını kavradı hemen. Bir süre gözü uzaklara daldı. Yura ya da başka tanıdık birinin aralarında olup olmadığını anlamaya çalışıyordu. Kimseyi seçemedi. Yalnızca bir ara (adını hatırlayamamıştı) Dudorov’un oğlunu görür gibi oldu. Oysa bu umutsuz delikanlı daha geçen gün omzundan bir kurşunla yaralanmıştı, gene de bulunmaması gereken yerlerde dolaşıyordu.</p>

<p>Nikolay Nikolayeviç, Petersburg’dan sonbaharda gelmişti. Moskova’da kendi evi yoktu, otelde kalmak da istemiyordu. Bu nedenle uzaktan akrabası Sventitskiler’de kalıyordu. Ona evin asma katındaki köşe odayı vermişlerdi. Bu iki katlı ev, çocukları olmayan Sventitskilere büyük geliyordu. Ailenin artık ölmüş olan büyükleri, aslında bir malikâneye ait olan bu evi Prens Dolgoruki’nin soyundan gelen birilerinden kiralamıştı. Malikânede üç avluya yayılmış farklı mimarileri olan pek çok ev ve bahçe vardı. Bunlar, eski adıyla Muçnıy<a id="dn5" href="../Text/dn.xhtml#d5">[5]</a> bölgesine açılan üç sokağa bakıyordu.</p>

<p>Dört penceresi olmasına karşın Nikolay Nikolayeviç’in odası karanlıktı. Kitaplar, kâğıtlar, halı ve gravürlerle tıka basa doluydu oda. Bulunduğu köşeyi çepeçevre saran bir balkonu vardı. Çift camlı balkon kapısının pervazları, kışın soğuk gelmesin diye sıkı sıkıya kapatılmıştı. Odanın iki penceresinden ve balkon camından bakıldığında boydan boya görünen sokakta, uzaklara doğru uzanan kızak izleri, biçimsizce inşa edilmiş evler, eğri büğrü çitler göze çarpıyordu.</p>

<p>Odaya bahçedeki leylak ağaçlarının gölgesi düşmüştü. Ağaçlar, içeri bir göz atıp dallarındaki, leylak çiçeklerine benzeyen ağır buz taneciklerini yere bırakmak istiyorlardı sanki. Nikolay Nikolayeviç, sokağa bakarken geçen yıl Petersburg’da geçirdiği kışı düşündü. Gapon’u<a id="dn6" href="../Text/dn.xhtml#d6">[6]</a>, Gorki’yi, Vitte’yi ziyaret edişini ve diğer çağdaşı yazarları anımsadı. O koşuşturmadan kaçıp buraya gelmiş, tasarladığı kitabı yazmak için ilk başkentin dinginliğine sığınmıştı. Ne dinginlikti ama! Yağmurdan kaçarken doluya tutulmuştu. Her gün birbirinden farklı seminer ve dersler oluyor, kafasını toplamaya fırsat bulamıyordu. Ya Kadınlar Yüksek Okulu’nda ya İlahiyat’ta ya da Grev Komitesi’ndeki toplantılara katılması gerekiyordu. İsviçre’ye gitmek, ormanlık bir bölgede yaşamak istiyordu. Yeryüzünün, göllerin üstündeki aydınlığını, gökyüzüne kavuşan dağları ve huzur veren havadaki yansımasını hissetmek istiyordu.</p>

<p>Nikolay Nikolayeviç pencerenin önünden çekildi. Birini ziyaret etmek ya da amaçsızca sokaklarda dolaşmak arzusu kapladı içini. O zaman, Tolstoyculardan Vıvoloçnov’un işle ilgili olarak ziyarete geleceğini anımsadı. Onu atlatması uygun olmazdı. Odanın içinde bir aşağı bir yukarı dolanmaya başladı. Düşünceleri yeğeninde yoğunlaştı. Nikolay Nikolayeviç, Volga Nehri yakınlarındaki o küçük kasabadan Petersburg’a gitmek üzere ayrıldığında, yeğeni Yura’yı Moskova’daki akrabalarına emanet etmişti. Yura, ilk önce ailedekilerin kısaca Fedya dedikleri yaşlı geveze Ostromıslenski’nin yanında yaşamaya başladı. Fedya, evlatlığı Motya ile gizliden karı koca hayatı yaşıyor, bu nedenle de kendini sınırları aşan nitelikte bir düşünce savaşçısı olarak görüyordu. Ancak, kendisine gösterilen güvene layık değildi. Özellikle Yura’nın ihtiyaçları için kendisine verilen parayı kişisel çıkarları için kullandığında bu durum ortaya çıktı. Bunun üzerine Yura profesör ailesi olan Gromekolar’a taşındı.</p>

<p>Yura, Gromeko ailesinin evinde kıskanılacak kadar huzurlu bir ortam bulmuştu kendine. “‘Nasıl da bir üçlü oldular, orada” diye düşündü Nikolay Nikolayeviç. “Yeğenim Yura, aynı zamanda sınıf arkadaşı da olan Mişa Gordon ve kız kardeşi Tonya.” Bu üçlü sacayağı birlikte Solovyov’un <i>Aşkın Anlamı</i> adlı şiir kitabını ve Tolstoy’un <i>Kroyçer Sonatı</i>’nı ellerinden düşünmüyorlardı. İffetli olmayı, bir vaaz gibi dillerine dolamışlardı. Oysa gençlik dönemi kendi çılgınlıklarıyla yaşanmalıydı. Onlar ise her şeyi abartıyor, mantıklı düşünemiyorlardı.</p>

<p>Deneyimsiz çocuklardı. Benliklerini saran, kendilerini oldukça heyecanlandıran ruh durumunu, nedense “edepsizlik” olarak tanımlıyorlar ve olup olmadık her koşulda bu sözcüğü kullanıyorlardı. Ne kadar da uygunsuz bir seçim oysa! Hem her türlü içgüdü, hem açık seçik yazılar, hem kadın istismarı ve neredeyse bütün fiziksel dünya onlar için “edep dışı”ydı. O kadar ki bu sözcüğü söylemek ya da işitmek kızarmalarına neden oluyordu.</p>

<p>“Moskova’da yaşasaydım, bu gidişe bir dur derdim” diye düşündü Nikolay Nikolayeviç. Elbette insanlarda utanma duygusu olmalıydı ama onun da bir ölçüsü vardı... Konuğunun gelişiyle düşüncelerinden sıyrıldı. “Ah, sevgili dostum” diyerek misafirini karşıladı.</p>

<p class="orta">10</p>

<p class="n">Odaya giren şişman adam kurşuni renkli bir Tolstoy gömleği giymiş, üstüne kalın kemer takmıştı. Ayağında keçe çizmeler vardı. Pantolonu diz kısmından yukarı doğru bollaşıyordu. Başka âlemlerde dolaşan iyi bir adam izlenimi yaratıyordu ilk bakışta. Bir ucundan kara kalın bağı sarkan kelebek camlar burnunun üstünde kindar bir biçimde aşağı yukarı oynuyordu. Daha koridorda üstünü çıkarmaya başlamış ama sonunu getirememişti. Yerlere kadar sarkan atkısı hâlâ boynundaydı. Çıkardığı yuvarlak keçe şapkasınıysa elinde tutuyordu. Hareketlerini engelleyen elinde tuttuğu eşyalar yüzünden Nikolay Nikolayeviç’in elini sıkamamış, gereği gibi bir “merhaba” bile diyememişti.</p>

<p>“Hımm...” diyerek söze başlamak istediyse de etrafı süzüp anlaşılmaz sesler çıkartmakla kaldı.</p>

<p>“Elinizdekileri istediğiniz yere bırakabilirsiniz” dedi Nikolay Nikolayeviç. Böylelikle konuğunun kendini toplamasına ve konuşmaya başlamasına olanak sağlamak istemişti. Vıvoloçnov, sürekli beyin fırtınası içinde durup dinlenmeden yeni fikirler üreten Lev Tolstoy’un çömezlerinden biriydi.</p>

<p>Vıvoloçnov, Nikolay Nikolayeviç’e siyasi mahkûmlar yararına bir okulda konferans verip veremeyeceğini sormaya gelmişti.</p>

<p>“Daha önce orada konferans verdim.”</p>

<p>“Siyasiler yararına mı?”</p>

<p>“Evet.”</p>

<p>“O halde bir kez daha vereceksiniz.”</p>

<p>Nikolay Nikolayeviç önce pek taraftar görünmese de sonrasında kabul etti. Ziyaretin işle ilgili kısmı böylelikle tamamlanmış oldu. Nikolay Nikolayeviç konuğunun daha fazla kalması için bir girişimde bulunmadı, artık gidebilirdi. Ne var ki Vıvoloçnov, hemen kalkıp gitmesinin uygun düşmeyeceğini düşünüyordu. Vedalaşmadan önce laf olsun diye bir iki güzel şey söyleme gereği duyuyordu. Uzun sürecek pek de hoş olmayan bir konu açtı.</p>

<p>“Yoksa siz de mi dekadanlara<a id="dn7" href="../Text/dn.xhtml#d7">[7]</a> yakınlaştınız? Mistisizme mi kaydınız?</p>

<p>“Ne demek istediniz?”</p>

<p>“İnsanlar kayboluyor. İl Meclisi’ni hatırlıyorsunuz değil mi?”</p>

<p>“Nasıl hatırlamam? Birlikte seçimler için çalışmıştık.”</p>

<p>“Köy okulları için uğraşmıştık, sonra eğitmenlere seminerler için. Hatırlıyor musunuz?”</p>

<p>“Elbette. Ne ateşli mücadelelerdi. Sonrasında siz, yanılmıyorsam halk sağlığı ve sosyal yardım işlerine giriştiniz. Öyle değil mi?”</p>

<p>“Evet, bir süreliğine.”</p>

<p>“Evet, şimdi de bu Favni, Ninfe, Efebi ağzınızdan düşmüyor. “Güneş gibi olacakmışız”<a id="dn8" href="../Text/dn.xhtml#d8">[8]</a> ölsem de inanmam bunlara. Böyle akıllı bir insan, mizah gücü yüksek ve halkı bu kadar iyi tanırken... Bırakın lütfen... yoksa ben haddimi mi aşıyorum, belki bütün bunların gizli bir nedeni vardır.”</p>

<p>“Neden bilip bilmeden konuşuyorsunuz? Benim düşüncelerimi bilmiyorsunuz ki.</p>

<p>“Rusya’nın okul ve hastanelere ihtiyacı var. Başka bir şeye değil.”</p>

<p>“Kimse bunun aksini söylemiyor.”</p>

<p>“Köylülerin üstü başı çıplak, aç geziyorlar üstelik...”</p>

<p>Konuşma böyle sürüp gidiyordu. Nikolay Nikolayeviç bir yararı olmayacağını bildiği halde, Sembolist akımın öncüsü bazı yazarlara yakınlık duyduğunu açıkladı ve lafı Tolstoy’a getirdi.</p>

<p>“Bir noktaya kadar sizinle aynı fikri paylaşıyorum. Ama Tolstoy, insan güzelliğe yaklaştıkça iyilikten uzaklaşır, diyor değil mi?”</p>

<p>“Siz bunun farklı olduğunu mu düşünüyorsunuz? Sizce dünyayı güzellik, gizem mi kurtaracak ya da benzeri şekilde Rozanov<a id="dn9" href="../Text/dn.xhtml#d9">[9]</a> ile Dostoyevski mi?”</p>

<p>“Durun da ne düşündüğümü söyleyeyim. İnsanın içinde uyumakta olan hayvanı zincire vurmakla ya da öldürmekle tehdit ederek dizginlemek mümkün olsaydı, insanlığın simgesi kendini kurban eden adam yerine sirkte çalışan eli kırbaçlı havyan terbiyecisi olurdu. İşte bütün mesele de burada. Yüzyıllardır insanı hayvandan üstün tutan unsur sopa değil, savunmasız gerçekliği ve örneğinin cazibesiyle müzik olmuştur. Şimdiye kadar kabul edilen görüşe göre <i>Kutsal Kitap</i>’taki en önemli unsur vecizelerdir. Bense en önemli yanının, Hz. İsa’nın anlatımının günlük gerçeklerle aydınlanan meseller ile olmasıdır diye düşünüyorum.”</p>

<p>“Hiçbir şey anlamadım. Bu konuda bir kitap yazmalısınız.”</p>

<p>Vıvoloçnov gittikten sonra Nikolay Nikolayeviç’in içini korkunç bir öfke kapladı. Herkesten gizlediği fikirlerini, söylediklerinden hiçbir heyecan duymayan bir kuşbeyinliye açmış olduğu için kendineydi kızgınlığı. Ama kimi zaman olabildiği gibi, Nikolay Nikolayeviç’in kızgınlığı aniden yön değiştirdi. Vıvoloçnov, sanki hiç konuşmamışlar gibi, bir anda aklından çıktı. Başka bir şeye takılmıştı kafası. Hiçbir zaman günlük tutmamıştı ama arada sırada kendini sarsan düşüncelerini kalın bir deftere yazdığı olurdu. O defteri bulup çıkardı ve iri harflerle düzgünce yazmaya başladı:</p>

<p>“Bu aptal Schlesinger yüzünden bütün gün kendimde değildim. Sabahtan geldi, öğleye kadar oturdu kaldı. Tam iki saat saçma sapan şeyler okudu. Sembolist yazar A.’nın besteci B.’nin kozmogonik senfonisi için yazdığı lirik bir metindi bu ve yerkürenin ruhundan, dört doğal afetten ve daha pek çok şeyden söz ediyordu. Önce sabrettim, sabrettim ama sonunda tutamadım kendimi, bırakmasını rica ettim.</p>

<p>Birden her şeyi anladım. Her şeyin nasıl olup da Faust’ta bile bu kadar ölümcül, tahammül edilmez ve yanıltıcı olabileceğini kavradım. Bu yapay, yalancı bir ilgiydi. Günümüz insanlarının böyle talepleri yok. Dünyanın varoluşu ile ilgili soruları çözmek için insanoğlu senfoniler yerine fiziğe yoğunlaşıyor.</p>

<p>Sorun yalnızca bu türlerin eskimiş olmasında ve artık çağdışı kalmış olmalarında değil. Ayrıca, ateş ve suyun bilimsel açıklamalarının yeniden kavram kargaşası içine düşmesi de sorun değil. Sorun olan, bu türün günümüz sanatının bütün ruhuna, varlığına ve ilham verici unsurlarına ters düşmesinde. Bu kozmogonlar, insan nüfusunun az olduğu, doğayı henüz çok fazla bozmadığı eski dünyanın gerçekleri. Ormanlarda mamutların dolaştığı, dinozor ve dragonlarla ilgili anıların taze olduğu dönemin. O zamanlar doğa insanoğlunun odağında duruyor, adeta bir canavar gibi ensesine biniyor, kendini asla unutturmuyordu. Evrenin her köşesi tanrılarla dolu gibiydi. İnsanlık tarihinin başlangıç noktası budur işte. Bu eski evren nüfus artışıyla Roma’da son buldu.</p>

<p>Roma benimsenmiş tanrıların ve egemenlik altına alınmış halkların çatışma mekânıydı, kalabalık hem yerde hem gökyüzündeydi. Roma, adeta düğümlenmiş bağırsak misali, kendi etrafında üç düğüm oluşmuş pislik parçası gibiydi. Daçyalılar, Heruliler, İskitler, Sarmatlar, Hyperboreislar, kocaman dingilsiz tekerlekler, yağdan yumuk yumuk olmuş gözler, zoofili, yağdan sarkmış gıdılar, eğitimli esirlerin etiyle beslenen balıklar, cahil imparatorlar Roma’yı doldurmuştu. Sonraki insanlık tarihinde bir daha böyle bir kalabalık görülmedi. Kolezyum geçitlerinde sıkışmış insanlar acı çekiyordu. Sonunda bu mermer ve altın bolluğunun zevksizliğinde, ışıklar içinde O beliriverdi. Hafifçecikti, Celile topraklarından, özellikle taşralı insani görüntüsüyle geldi yeryüzüne. O dakikadan itibaren halkların ve tanrıların sonu gelmiş oldu. Yerlerine marangozlar, çiftçiler, gün batarken koyun sürülerini güden çobanlar, gururun her türlü tınısından uzak sıradan insanlarla dünyadaki bütün anaların ninnilerinde anlatılan ve bütün sanat galerilerindeki tablolarda resmedilen insan tipleri geldi.”</p>

<p class="orta">11</p>

<p class="n">Moskova’daki Petrovka Sokağı, insanda Petersburg’da bir yerdeymiş izlenimi bırakırdı. Yolun iki tarafına dizili binaların uyumu, kapılardaki zevkli oymalar, kitapçı dükkânı, okuma salonu, harita merkezi, çok şık bir tütüncü mağazası, seçkin bir restoran ve bu restoranın hemen önündeki direklerde asılı gazla çalışan, buzlu camlı sokak lambaları bu duyguyu pekiştirirdi.</p>

<p>Kışları sokağa hüzünlü bir erişilmezlik havası hâkim olurdu. Burada oturanların hemen hepsi, ciddi ve saygın kişilerdi. Serbest işlerde çalışıyorlar, iyi para kazanıyorlardı.</p>

<p>Viktor Komarovski de buradaki binalardan birinde, tırabzanları meşeden geniş merdivenlerle çıkılan ikinci katta muhteşem bir bekâr evi kiralamıştı. Ev işlerine kâhya, daha doğrusu temizlikçi olarak Emma Ernestovna adında bir kadın yardımcı oluyordu. Emma son derece özenli, her şeye dikkat eden ama aynı zamanda da hiçbir şeye burnunu sokmayan biriydi. Avukat Komarovski de onun bu tutumunu, kendisi gibi bir centilmene yakışır şekilde, şövalyece bir yaklaşımla ödüllendirir, ücretini ona göre öderdi. Evde kalmış yaşlı kadının dayanamayacağı türden konuk ve kadın ziyaretçileri bu evde ağırlamazdı. Evde manastır kadar sakin bir ortam vardı. Perdeler kapalı durur, tıpkı bir ameliyathane gibi ortalıkta bir toz zerresi bile olmazdı.</p>

<p>Viktor Komarovski pazar günleri yemekten önce buldok köpeğiyle Petrovka ya da Kuznetskiy Sokağı’nda dolaşmaya çıkardı. Yolun belli bir yerinde aktör ve aynı zamanda da kumarbaz olan Konstantin İllarionoviç Satanidi bu ikiliye katılırdı. Birlikte kaldırımları arşınlarken birbirlerine fıkralar anlatır, anlaşılmaz bir şeyler konuşurlardı. Sohbetleri o kadar anlamsız olurdu ki kullandıkları sözcükler yerine, sokağın kaldırımlarını dolduracak anlamsız, gürültülü iniltiler çıkarsalar bile bir şey değişmezdi.</p>

<p class="orta">12</p>

<p class="n">Havalar yumuşamaya başlamıştı. Saçaklardan, su borularından düşen damlaların çıkardığı “pıt pıt” sesleri aralıksız işitiliyordu. Çatılarda karlar erimeye başlamıştı. Bahar geliyordu.</p>

<p>Lara bütün yolu rüyadaymış gibi yürüdü. Ancak eve geldiğinde olan bitenin ayrımına vardı.</p>

<p>Evde herkes uykudaydı. Üstündeki beyaza yakın leylak rengi elbiseyle annesinin tuvalet masasına oturup kaldı. Gene o donup kalmış ruh haline dönmüştü. Baloya gidermiş gibi bir geceliğine atölyeden aldığı elbisenin yaka ve etekleri dantellerle süslüydü. Aynadaki yansımasının önünde oturmuş hiçbir şey görmeden bakıyordu. Sonra ellerini masanın üzerine koydu. Ardından başı ellerinin üstüne düştü.</p>

<p>Annesi olup biteni öğrenecek olsa onu öldürürdü. Önce Lara’yı öldürür sonra da intihar ederdi. Nasıl olmuştu bu iş? Nasıl olabilmişti? Artık çok geçti. Bunları daha önce düşünmeliydi.</p>

<p>Artık o, hani nasıl derler, düşmüş bir kadındı. Fransız romanlarındaki kadınlar gibiydi yani. Ama yarın okula gidecek, kendine oranla süt çocukları olan kızlarla aynı sıraya oturacaktı. Tanrım, nasıl olmuştu bu, nasıl!</p>

<p>Gün gelecek, Lara yıllar sonra bütün bu olanları Olga Demina’ya anlatacaktı. Olga da ona sımsıkı sarılıp hüngür hüngür ağlayacaktı.</p>

<p>Dışarda birbirinin peşi sıra su damlaları yere düşüyor, baharın sohbeti koyulaşıyordu. Sokakta bir komşu evin kapısının çalındığı işitildi. Lara başını kaldırmadı. Omuzları sarsılıyordu. Ağlamaya başlamıştı.</p>

<p class="orta">13</p>

<p class="n">“Ah, Emma, bak bunlar gereksiz şeyler. Bıktım bunlardan.” Söylenen Komarovski’ydi. Ne aradığını bilmeden açıp kapadığı çekmecelerde bulduğu gömlek kolluklarını, manşetleri işe yarayıp yaramadıklarına bakmadan halıya ve divanın üstüne atıyordu.</p>

<p>Aslında onun isteği Lara’yı görmekti. Ama bu Pazar buna olanak yoktu. Vahşi bir hayvan gibi odada dört dönüyor, kendine bir yer bulamıyordu. Lara’nın eşi benzeri olmayan bir güzelliği vardı. Elleri, insanı yüce bir düşüncenin kavrayışı gibi yakalıyordu. Odanın duvarına vurmuş gölgesi Komarovski’ye bozulmamışlığın silueti gibi gelmişti. Gömleği, göğsünün üstünde nakış gergefindeki kumaş parçası gibi gergin duruyordu.</p>

<p>Komarovski, aşağıda asfalt yolda giden atların nal seslerine uyarak camda parmaklarıyla tempo tutmaya başladı. Gözlerini kapayıp “Lara” diye fısıldadı. Hayalinde Lara’nın uykudaki başını tutuyordu. Onu saatlerdir seyrettiğinin farkında değildi. Yastığın üstüne dağılmış saçlarının güzelliği Komarovski’nin gözlerini yakıyor, ruhunun derinliklerine işliyordu.</p>

<p>O Pazar gezisinden keyif alamadı. Köpeği Jek’le birkaç adım atmıştı ki birden durdu. Aklına Kuznetskiy Sokağı, Satanidi’nin şakaları, karşılaşması mümkün tanıdıkların çokluğu geldi. Hayır, bunlar gücünü aşardı! Hepsi de ne kadar iticiydi! Komarovski geri döndü. Köpek başını kaldırmış şaşkın bir biçimde sahibine bakıyordu. Sonra istemeden de olsa peşine takıldı.</p>

<p>“Bu ruh halinin anlamı ne ki?” diye düşündü. “Bütün bunlar ne anlama geliyor? Vicdanım mı sızlıyor, acıma hissi mi duyuyorum, yoksa pişman mıyım? Yoksa huzursuz muyum?” Oysa Lara’nın o anda evinde ve güvende olduğunu biliyordu. O zaman neden düşüncelerinden onu atamıyordu?</p>

<p>Komarovski apartmandan içeri girdi, merdiven boşluğuna ilerledi. Sahanlık köşelerinde kabartma süsler olan Venedik tarzı camla kaplıydı. Renkli tavşan ışıltıları pencereden yere ve pervaza yansıyordu. Merdivenlerin yarısına geldiğinde Komarovski durdu.</p>

<p>Bu içini kemiren sıkıntıya bir son vermeliydi! Çocuk değildi. Söz konusu olan kişinin rahmetli arkadaşının kızı olduğunu, bu küçük çocuğun kendine gönül eğlencesi aracı olması durumunda olacakları anlamalıydı. Aklını başına alması gerekiyordu! Kendine güvenmeli, alışkanlıklarını bozmamalıydı. Yoksa her şey berbat olacaktı.</p>

<p>Komarovski meşe tırabzanı elini acıtacak kadar sıkarken bir an için gözlerini kapamıştı. Sonra kararlı bir biçimde arkasını döndü ve merdivenlerden İnmeye başladı. Tavşan yansımalarının vurduğu sahanlıkta köpeğin kendisine yönelmiş hayran bakışlarını fark etti. Yaşlılar gibi sarkık yanakları, salyalı ağzıyla aşağıdan başını kaldırmış sahibine bakıyordu.</p>

<p>Köpek Lara’yı sevmiyordu, gördüğünde çoraplarını parçalıyor, sürekli kıza hırlıyordu. Sahibini Lara’dan kıskandığı açıktı, genç kızın, sahibine birtakım insancıl duygular aşılamasından korkuyordu sanki.</p>

<p>“Demek öyle ha! Her şey eskisi gibi olsun istiyorsun demek. Satanidi, aptallıklar, fıkralar ha? Al o zaman bunu, al sana, al... Al!..” diyerek Komarovski elindeki baston ve tekmeleriyle köpeği dövmeye başladı. Bir yandan havlayıp bir yandan inleyen Jak, sahibinin darbelerinden kurtulunca merdivenlere atıldı ve sendeleye sendeleye yukarı çıktı. Emma’ya dert yanmak üzere evin kapısını tırmalamaya başladı.</p>

<p>Günler ve haftalar birbirini kovaladı.</p>


<p class="orta">14</p>

<p class="n">İçinden çıkılması ne kadar da zor büyülü bir çemberdi bu! Komarovski’ye karşı beslediği duygular yalnızca nefret olsa Lara kendini içinde bulunduğu durumdan çıkarıp kurtulabilirdi. Ama sorun bu kadar basit değildi.</p>

<p>Toplantılarda alkışlanan, gazetelerde adından söz edilen, babası yaşındaki bu yakışıklı, kır saçlı adamın kendisi için zaman ve para harcaması, ona kraliçe gibi davranması, “akıl gelişimini” sağlaması için tiyatro ve konserlere götürmesi Lara’nın gururunu okşuyordu.</p>

<p>Oysa Lara henüz kahverengi forma giyen, okuldaki muzipliklere katılan bir lise öğrencisiydi. Komarovski’nin arabada giderlerken arabacının gözünün önünde ya da bir salon dolusu insanın içinde, tiyatro locasında cüretkârca kendisine kur yapması Lara’ya cazip geliyor, aldığı zevk onun da karşılık vermesine neden oluyordu.</p>

<p>Ama bu çocuksu ateşli hal çabucak geçiyor, sıkıntı veren ve kendinden nefret etmesine neden olan ruh hali, kalıcı oluyordu. Sürekli uyumak istiyordu. Ağlamaktan ve baş ağrısından dolayı geçirdiği uykusuz geceler, derslerinin sıkıntısı ve genel yorgunluğu buna neden oluyordu.</p>

<p class="orta">15</p>

<p class="n">Komarovski, Lara’nın lanetiydi. Ondan nefret ediyordu. Bu düşünceler her gün tekrar tekrar aklından geçiyordu.</p>

<p>Artık Komarovski’nin kölesiydi ve bu hayatı boyunca böyle sürecekti. Nasıl oluyordu da kendisini böyle esiri yapabiliyordu? Lara’nın onun karşısında uysallaşıp boyun eğmesinin, isteklerine karşı çıkmamasının nedeni ne olabilirdi? Yaşça büyük olması mı, yoksa annesinin ekonomik açıdan ona muhtaç olması mıydı adama üstünlük sağlayan? Ya da Lara’nın korkuları mıydı? Hayır, hayır. Bunların hepsi de çok saçmaydı.</p>

<p>Aslında köle olan biri varsa o da Lara değil Komarovski’ydi. Yoksa Lara onun kendisi için yanıp tutuştuğunu görmüyor muydu? Kızın korkacak bir şeyi yoktu, vicdanı rahat olmalıydı. Utanması ve korkması gereken kişi Komarovski’ydi. Lara olanı biteni anlatacak olsa neler olurdu. Ama Lara böyle davranacak birisi değildi. Bu kadar alçalamazdı. Komarovski’nin, çevresindeki insanlara karşı gücünün nedeni de buydu işte.</p>

<p>Aralarındaki en önemli fark buydu. Bu nedenle de yaşam bütünüyle berbattı. Onun korkup sinmesine neden olan şey gök gürültüleri ve şimşekler miydi? Hayır, imalı bakışlardan ve sinsice yapılan dedikodulardan çekiniyordu. Yaşamda her şey karmakarışık, çelişkilerle doluydu. Örümcek ağı gibiydi. Ağın bir telini yakalayıp çekince kurtuluşun geleceği sanılan, oysa çekip çıkmaya çabaladıkça daha çok dolanılan örümcek ağı gibiydi. İşte zayıf ve alçak ruhlu insanlar bile, böylelikle güçlüleri egemenlikleri altına alabiliyordu.</p>

<p class="orta">16</p>

<p class="n">“Evlensem ne değişecek sanki?” diyordu kendi kendine. “Ne fark eder ki?” Tam bir yanılsamanın içine düşmüştü. Bazen sıkıntı bütün benliğini kaplıyordu.</p>

<p>Komarovski nasıl da utanmadan ayaklarına kapanıp yalvarıyordu: “Bu böyle devam edemez. Seni ne hale getirdiğimi bir düşün. Yokuş aşağı yuvarlanıyorsun sanki. Gel, anlatalım her şeyi annene. Evleneceğim seninle.”</p>

<p>Sanki Lara itiraz ediyor, kabul etmiyormuş gibi ağlayıp ısrar etmeye devam ediyordu. Ancak bunlar yalnızca laftaydı. Lara bu trajik, boş sözleri dinlemiyordu bile.</p>

<p>Komarovski, onu o korkunç restoranın özel odasına götürmeye devam ediyordu. Lara yüzünü uzun bir eşarpla örtmesine rağmen garson ve müşteriler ona yiyecekmiş gibi bakıyordu. İşte o zaman, “İnsan sevdiğini böyle aşağılar mı?” diye soruyordu kendi kendine Lara.</p>

<p>Bir gece bir rüya gördü. Toprağın altındaydı, yalnızca sol omzu ve sağ ayağı dışarda kalmıştı. Sol tarafta toprağın üstünde bir ot öbeği vardı, birileri “<i>Kara gözler, beyaz memeler”</i> ve “<i>Maşa’yı ırmağa götürmezler”</i> diye şarkı söylüyordu.</p>

<p class="orta">17</p>

<p class="n">Lara dindar değildi. İbadet etmeye inanmıyordu. Ama bazen, hayata dayanabilmek için, ruhani müziğe ihtiyaç duyuyordu. Bu tür müziği ise her zaman kendinin bulması mümkün değildi. Bu melodi sadece Tanrı’nın yaşamla ilgili sözlerinde saklıydı. Ve Lara bu sözleri duyup ağlamak için kiliseye gitmeye başladı.</p>

<p>Aralık ayının başında tıpkı Fırtına’daki<a id="dn10" href="../Text/dn.xhtml#d10">[10]</a> Katerina gibi, kendini çok kötü hissettiği, ayaklarının altında yerin yarıldığı bir gün duygularını sakinleştirebilmek için kiliseye gitti. Herkes hak ettiğini alacak, her şeyin sonu gelecekti. Ama ne yazık ki Olga’yı da yanında getirmişti, onun da çenesi kapanmıyordu.</p>

<p>“Prov Afanasyeviç” diye fısıldadı Olga, Lara’nın kulağına.</p>

<p>“Hişş... Sus lüften. Prov Afanasyeviç de kim?”</p>

<p>“Prov Afanasyeviç Sokolov. Uzaktan akrabamız. Şu ilahi okuyan.”</p>

<p>“Ha, şu kayyum Tverzin’in akrabası olan. Hişş... Tamam sus şimdi. Rahat bırak beni lütfen.”</p>

<p>Ayinin başında gelmişlerdi. “<i>Ey ruhum, Yüce Tanrım, bütün varlığımda O’nun kutsal adını yücelt”</i> diye ilahi söylüyorlardı.</p>

<p>Kilise yarı yarıya boştu ve sesler yankılanıyordu. Yalnızca ön tarafta ibadet edenler kalabalık oluşturmuştu. Kilisenin binası yeni yapılmıştı. Pencerelerdeki renksiz camlar, dışarda yaya ve araçların geçtiği gri renkli karlı sokağa bir aydınlık katmıyordu. Camın birinin önünde kilisenin görevlisi durmuş, herkesin işiteceği şekilde sağır bir kadını avaz avaz azarlıyordu. Sesi tıpkı cam ve sokak gibi sıradan bir ceza örneği gibiydi.</p>

<p>Lara ibadet edenlerin arasından yavaşça geçti. Olga’yla kendisi için kapının oradan mum almak için elinde bozuk para dikkatle ilerledi, kimseye çarpmak istemiyordu. Bu arada, Prov Afanasyeviç dokuz duayı, bunlar olmadan da her şeyi biliyorsunuz zaten der gibi, bir çırpıda okumuştu.</p>

<p><i>Tanrı zayıf ruhları korusun</i>... <i>Ağlayanlara güç versin</i>... <i>Doğruluğun, gerçeğin peşinde olanları kutsasın...</i></p>

<p>İlerleyen Lara irkilerek durdu. Dua onu anlatıyordu: <i>Düşkünler kıskanılanlardır. Onların kendilerini anlatmaları şereftir. Her şey geleceklerindedir.</i> Böyle diyen O’ydu. İsa’nın düşünceleriydi bunlar.</p>

<p class="orta">18</p>

<p class="n">Hayatın meydanlara taştığı günlerdi. Ayaklananlar meydanlarda toplanıyordu. Birkaç adım uzaklarında Tverskaya Sokağı’nda barikat kurulmuştu. Misafir odasının camından görülebiliyordu. Avludan barikata kovalarla su taşıyor, siper işini görecek taş, tahta ve tuğlaların üstüne, donup birbirlerine yapışsın diye su döküyorlardı.</p>

<p>Bitişik binanın avlusuysa devrimciler tarafından, sağlık ve yemek merkezi tarzında, toplanma yeri olarak kullanılıyordu.</p>

<p>Oraya iki erkek çocuk gidip geliyordu. Lara bu delikanlıları tanıyordu. Biri aslında Nadya’nın tanıdığı olan ve onlarda tanıştığı Nika Dudorov’du. Açık sözlü, gururlu ve ağırbaşlı bir insandı. Pek çok yönden kendisine benzediğinden Lara’ya pek ilginç gelmiyordu.</p>

<p>Diğeri ise Olga’nın ninesi yaşlı Tverzina’nın yanında kalan realist Antipov’du. Lara, oğlanda bıraktığı etkiyi hissetmeye başlamıştı. Paşa Antipov da henüz toy bir çocuk saflığındaydı ve Lara’nın ziyaretlerinde, tatil günlerinde gittiği akçaağaç koruluklarında taze ot ve bulutların verdiği huzuru buluyor ve bundan duyduğu coşkun sevinci anlayıp kendisiyle dalga geçeceklerinden korkmaksızın duygularını saklamaya gerek görmüyordu.</p>

<p>Delikanlıda bıraktığı etkiyi fark eden Lara, bilinçsizce bundan yararlanmaya başladı. Ama bu yumuşak başlı, uysal karakterli Paşa’yı asıl yıllar sonra kullanacak, delikanlının kendisini taparcasına sevdiğini anladığı ve onsuz yaşayamayacağının bilincine vardığı zaman Paşa’yı avcunun içine alacaktı.</p>

<p>Delikanlılar o gün yetişkin oyunları içersinde en tehlikeli olanını, savaş oyununu oynuyordu. Bu oyunun sonunda idam ve sürgün olabilirdi. Şapkalarını enselerinden bağlama tarzları, çocuk yanlarının ve hâlâ anne ve babalarının denetiminde yaşadıklarının bir göstergesiydi. Lara yetişkin gözüyle onları çocuk görüyordu.</p>

<p>Baskının masumluğu tehlikeli oyunlarında gizliydi. Bu gizemli masumiyet etraftaki her şeye; gecenin ayazına, yoğunluktan beyazlığını yitirip kara görünen upuzun buz sarkıtlarına, laciverte bürünmüş avluya yansıyordu. Delikanlıların saklandığı karşıdaki apartman da aynı buğunun altındaydı. Asıl önemlisi sürekli ateş edilen yer de almıştı aynı gizemden nasibini. “Çocuklar ateş ediyor” diye düşündü Lara. Şehirdeki bütün silahlı gençleri, Nika ve Patula’yı geçirdi aklından. “İyi ve dürüst insanların oradan, onların tarafından ateş ediliyor.”</p>

<p class="orta">19</p>

<p class="n">Barikatın bombalanabileceği ve bu nedenle evlerinin tehlike altında olduğu haberini aldılar. Moskova’nın başka bir yerinde, tanıdık birinin yanına gitmeyi düşünmek için çok geçti. Yaşadıkları mahalle kuşatılmıştı artık. Yakınlarda bir yerde güvenli bir köşe bulmalıydılar. Akıllarına Çernogoriya Oteli geldi.</p>

<p>Orayı düşünenlerin bir tek kendileri olmadığını da anladılar. Otel dolmuştu. Pek çok insan onlarla aynı durumdaydı. Otel, eski müşterilerine çamaşırhanede yer ayarlamaya söz verdi. Bavul taşımak dikkat çekeceğinden en gerekli eşyalarını üç bohçada topladılar. Otele taşınmayı her gün bir sonraki güne erteliyorlardı.</p>

<p>Terzi atölyesinde eskiden beri geleneksel değerler çerçevesinde yürüyen bir sistem vardı. Moskova’nın her yerine yayılan grevlere karşın, burada çalışma devam ediyordu. Ama işte, soğuk ve karanlık bir günde atölyenin kapısı çaldı. Şikâyetler ve homurdanmalar içinde biri girdi içeri. Antrede patronu görmek istediğini söyledi. Ortalığı yatıştırmak için Fetisova gitti adamın yanına.</p>

<p>Ardından “Kızlar, buraya gelin” diyerek diğer kalfaları yanlarına çağırdı ve herkesi birer birer gelen adama tanıtmaya başladı.</p>

<p>Her birinin elini sakin ve abartısız bir tavırla sıkan ziyaretçi, Fetisova’yla bir konuda anlaşıp atölyeden ayrıldı. Salona dönen kalfalar mantolarını giyip atkılarını sarınmaya başladılar. Madam Gişar olanı biteni anlamaya çalışıyor, neler olup bittiğini soruyordu.</p>

<p>“Gitmemiz gerekiyormuş, Madam” dedi çalışanlardan biri.</p>

<p>“Grev yapmalıyız.”</p>

<p>“Nasıl yani?” dedi Madam Gişar. “Size kötü bir şey mi yaptım ki?” Ağlamaya başlamıştı.</p>

<p>“Üzülmeyin Madam, size karşı bir kızgınlığımız yok. Size minnettarız. Konu ne sizinle ne de bizimle ilgili. Genel bir sorun bu. Her yerde grev varken bizim çalışmamız doğru olmaz, öyle değil mi?”</p>

<p>Hepsi çıkıp gitti. Hatta Olga Demina bile. Fetisova giderken bunun atölye ve sahibesinin iyiliğine olduğunu kulağına fısıldadı. Ama bu bile Madam Gişar’ı sakinleştirmeye yetmedi.</p>

<p>“Ne kadar nankörlermiş! Baksana, insan düşüncelerinde nasıl yanılabiliyormuş! Bu kız için ne kadar emek harcadım, ne iyilikler yaptım ona. Tamam, diyelim ki o daha çocuk. Peki, bu yaşını başını almış Fetisova cadısına ne demeli?”</p>

<p>“Anlayın lütfen anneciğim, sizin için bir ayrıcalık yapamazlar ki” diye annesinin öfkesini yatıştırmaya çalıştı Lara. “Kimse size karşı değil. Tam tersi. Şimdilerde etrafımızda olan biten her şey insanlık adına yapılıyor, zayıfları korumak için. Kadın ve çocukların iyiliği için. Yapmayın öyle, inanmamış gibi başınızı sallamayın. Gün gelecek, bu yaşananlar size ve bana iyilik olarak geri dönecek.”</p>

<p>Annesi söylediklerinden bir şey anlamıyordu. “Zaten hep böyle oluyor” dedi. “Kafam karıştığında öyle laflar ediyorsun ki aptal aptal bakıyorum sadece. Bana kötülük yapıyorlar ama nasılsa bu benim iyiliğime oluyor. Hayır, gerçek olan benim aklımı yitirdiğim.”</p>

<p>Rodya okuldaydı. Lara ve annesi boş evde tek başlarına odaları dolanıp durdular. Karanlık sokak boş gözlerle odalara bakıyordu. Odalar da aynı bakışlarla sokağı yanıtlıyordu.</p>

<p>“Anneciğim, karanlık iyice bastırmadan otele gidelim. Duyuyor musunuz anneciğim? Daha fazla ertelemeyelim, şimdi gidelim” dedi Lara.</p>

<p>“Filat, Filat” diye seslendiler kapıcıya. “Filat, Çernogoriya Oteli’ne gitmemize yardımcı ol.”</p>

<p>“Emrederdiniz hanımım.”</p>

<p>“Şu bohçaları alıver Filat, biz yokken buralara da göz kulak ol. Kuşun yemini, suyunu vermeyi unutma. Al işte, anahtarların hepsi burada. Bir de, bize uğra arada.” “Emredersiniz, hanımım.”</p>

<p>“Teşekkürler Filat, İsa seni korusun. Yola çıkmadan oturalım şuraya<a id="dn11" href="../Text/dn.xhtml#d11">[11]</a>, Tanrı yardımcımız olsun.</p>

<p>Hep birlikte sokağa çıktılar ve temiz hava, sanki uzun bir hastalıktan sonra ilk kez dışarı çıkmışlarcasına, iyi geldi onlara. Ayazda, ceviz ağaçlarının altında kalan alana, her köşeden sesler geliyordu. Top atışları ve silah sesleri gümbürdüyor, uzaklarda sessizliği deliyordu. Filat’ın bütün uyarılarına rağmen Madam Gişar ve Lara bu silah seslerini ciddiye almadılar, öylesine atıldığını düşünüyorlardı.</p>

<p>“Aptallık etme Filat. Düşünsene, havaya ateş edilmiyorsa, ateş edenler niye görünmüyor? Kim olduklarını düşünüyordun bu görünmezlerin, kutsal ruhlar mı? Tabii ki kuru sıkı atışlar bunlar” diyerek sakinleştirmeye çalışıyorlardı.</p>

<p>Dört yol ağzında nöbetçi bir devriye grubu durdurdu onları. Bıyık altından gülen Kazaklar kaba hareketlerle tepeden tırnağa üstlerini aradılar. ipleri sarkan asker şapkalarını iyice kulaklarına doğru takmışlardı. Hepsi tek gözlü gibi görünüyordu.</p>

<p>“Ne mutluluk!” diye düşündü Lara. Şehrin diğer kısmından tecrit oldukları süre boyunca Komarovski’yi görmeyecekti. Annesiyle bağlantısı yüzünden onunla ilişkisini koparmayı başaramıyordu. “Anne daha fazla onunla görüşmeyin” diyemezdi. Bu her şeyi açığa çıkarırdı. Peki öyle olsa ne olurdu? Bunda korkacak ne vardı? Aman Tanrım, bütün bunlar sona erse, her şey bitiverse. Tanrım, Tanrım, Tanrım! Lara şimdi bütün duygularını kaybetmiş bir halde, sokağın ortasında yere yığılıverecekti. Birden aklına ilgisiz bir şey geldi. Her şeyin başladığı o odanın duvarında asılı olan, şişman Romalı kadının betimlendiği tablonun adı neydi? “<i>Vazolu Kadın</i> mı? Yoksa, <i>Kadın ya da Vazo</i> mu” Elbette ya şu ünlü tablo. O zaman bu tabloyu örnek alacak kadar yetişkin bir kadın olmamıştı. Bütün bu gelişmeler daha sonrasında olmuştu. Her şey tablodaki masa kadar mükemmel servis edilmişti.</p>

<p>“Böyle koşar adım nereye gidiyorsun? Yetişemiyorum sana” diyen annesi arkasında nefes nefese kalmış, ağlıyordu.</p>

<p>Lara hızlı adımlarla gidiyordu. Bir güç gelmişti, gururla, bilinmeyen bir gücün etkisine girmiş gibi, havada uçarcasına gidiyordu sanki.</p>

<p>“Nasıl da şevkle ateş ediyorlar” diye düşündü. “Kutsanmış zavallılar, kutsanmış inançlılar. Tanrı size güç versin, ateş edenler, ateş, ateş, ateş!”</p>

<p class="orta">20</p>

<p class="n">Gromeko Biraderler’in evi Sivtsev Vrajko Sokağı ile başka bir sokağın köşesindeydi. Aleksandr ve Nikolay Gromeko kimya profesörüydüler. Aleksandr, Petrovskaya Akademisi’nde, Nikolay ise üniversitede çalışıyordu. Nikolay bekâr, Aleksandr ise Anna İvanovna’yla evliydi. Anna, demir fabrikaları olan ve Ural Bölgesi’nde Yuryatin yakınlarında sahibi oldukları gelir getirmeyen terk edilmiş maden ocağının bulunduğu ormandaki büyük bir evde yaşayan Krugerlerin kızıydı.</p>

<p>Ev iki katlıydı. Üst katta yatak odaları, Aleksandr’ın çalışma odasıyla kütüphane, Anna, Tonya ve Yura’nın odaları vardı. Alt kattaysa konukların ağırlandığı salon vardı. Fıstıki perdeler, kuyruklu piyanonun ayna gibi parlayan kapağı, akvaryum, zeytin rengi mobilyalar ve yosuna benzeyen saksı çiçekleri sayesinde burası, dingin yeşil deniz altı izlenimi bırakıyordu insanda.</p>

<p>Gromekolar iyi eğitimli bir aileydi. Konuksever, oldukça deneyimli, müziksevever insanlardı. Sık sık misafir davet eder, piyano eşliğinde trionun çaldığı oda konserleri düzenlerlerdi. Kemanlar, yaylı çalgılar, sonatlar çalınırdı evlerinde.</p>

<p>1906 yılının Ocak ayında, Nikolay Gromeko’nun yurtdışına gitmesinin hemen öncesinde, alışılmış konserlerden biri verilecekti. Taneyev’in, öğrencilerinden birinin yeni bir keman sonatı ile Çaykovski’nin triosunu çalması planlanmıştı.</p>

<p>Hazırlıklara davetten bir gün önce başlandı. Mobilyalar çekilip salonda yer açıldı. Köşedeki piyanoyla uğraşan usta belki yüz kere aynı notaya basıp tiz akort sesleri çıkarıyordu. Mutfakta tavuklar yolunuyor, yeşillikler temizleniyor, sos ve salatalar için yağda hardal eziliyordu. Anna’nın yakın arkadaşı gizemli, Şura Schlesinger daha sabahtan gelmiş, insanları bıktırıyordu. Uzun boylu, zayıfça bir kadındı Şura. Düzgün yüz hatlarında, özellikle misafirliğe gittiği yerlerde yalnızca tülünü kaldırmakla yetinip, kendini ortaya çıkarmadığı, astragan kalpağını taktığı zamanlarda belirginleşen, Çar’ı andıran erkeksi çizgiler vardı.</p>

<p>Kederli ve kaygılı olduklarında iki arkadaş birbirlerini rahatlatırdı. Şura ve Anna karşılıklı kullandıkları iğneli, kırıcı sözlerle yaparlardı bunu. Bu ateşli ortamlar kısa sürer ve gözyaşları ile son bulurdu. Vücutlarındaki bir mikroba panzehir etkisi yapar gibi ikisinin de rahatlamasına neden olan bu tartışmalar, düzenli bir biçimde gelişirdi.</p>

<p>Şura Schlesinger birkaç kez evlenmiş, zaten pek de önem vermediği kocalarını boşandığı anda unutmuştu. Her haliyle başına buyruk bir kadındı.</p>

<p>Şura teosoftu. Buna karşın, Ortodoks kilisesinin bütün ayin çeşitlerini bilir hatta bilmişlik taslayıp papazlara ilahileri, nasıl okumaları gerektiğini fısıldamadan duramazdı. Dualar sırasında Şura’nın ardı arkası kesilmeyen mırıltıları işitilirdi.</p>

<p>Matematik ve Hint felsefesini bilen Şura, Moskova Konservatuvarı’nda çalışan bütün profesörleri, ev adreslerine kadar bilir, kim kimle yaşıyor, nerede ne yapıyor, Tanrı aşkına, her şeyden haberi olurdu. Bu nedenle bütün önemli toplumsal konularda görüşüne başvurulur, fikri alınırdı.</p>

<p>Belirtilen saatte konuklar gelmeye başladı. Adelaida Filippovna, Grints, Furkovlar, Bay ve Bayan Basurman, Verjitskiler, Albay Kavkaztsev ilk gelenler arasındaydı. Kar yağıyordu. Sokak kapısı açıldığında, insanın yüzünü yalayan rüzgâra karışan irili ufaklı kar taneleri yanıp sönen düğümler gibi gözüküyordu. Ayaklarında kalın çizmelerle içeri giren soğuktan donmuş erkekler, darmadağın olmuş ve kaba halleriyle rahat davranışlar sergilemeye çalışıyordu. Ayazda gençleşmiş hanımlarıysa kürk mantolarının üst iki düğmesi açık, ince yün şalları karın aklaştırdığı saçlarında geriye kaymış erkeklerin aksine, kendinden emin, elini versen kolunu koparacak gibi kurnaz ve sinsi görünüyordu. Her yeni gelene “Cui’nin yeğeninin” gelmekte olduğu fısıldanıyordu. Bu ünlü piyanist Gromekolar’a ilk kez davet edilmişti.</p>

<p>Salona açılan iki taraflı kapıdan, yemek odasını boydan boya kaplamış karlı kış yoluna benzeyen hazırlanmış yemek masası görünüyordu. Işığın içki şişelerine vurunca çıkardığı ışıltılar insanın gözünü alıyordu. Gümüş tepsilerde masanın üstüne konmuş küçük şişelerdeki yağ ve sirkeler muhteşem görünüyor, meze ve av etlerinin görselliği, piramit biçiminde dizilmiş peçeteler, tabak ve çatallar, sepetlerdeki badem kokulu leylak renkli otlar iştah kabartıyordu. Bu lezzetli yemeklerle dolu sofraya oturma arzusunu fazla ertelemek istemediler, önce ruhlarını doyurmak için acele ettiler. Konuklar salonda sıralanmış yerlere oturdu. Piyanist piyanonun başına geçtiğinde salonda “Cui’nin yeğeni” fısıltısı dalgalandı. Konser başladı.</p>

<p>Sonatın sıkıcı, zorlayıcı ve monoton olduğu biliniyordu. Üstelik bir hayli de uzun sürdü. Ara verildiğinde müzik eleştirmeni Kerimbekov, Aleksandr Aleksandroviç’le, sonatı tartışmaya başladı. Eleştirmen sonatı yeriyor Aleksandr Gromeko’ysa savunuyordu. Etraftaki herkes sigara içiyor ve sandalyeleri yerlerinden oynatarak gürültülü sesle konuşuyorlardı.</p>

<p>Herkesin gözü tekrar yan salondaki kolalı örtülü masaya takıldı. Bir daha ara vermeden, bir an önce konserin tamamlanmasını önerdiler.</p>

<p>Piyanist dinleyicileri selamlayıp yerine geçti ve partnerlerine başıyla başlama işareti verdi. Kemancı ve çellocu yaylarını kaldırdı trio hıçkırığı andıran seslerle çalmaya başladı.</p>

<p>Yura, Tonya ve zamanının çoğunu Gromekolarda geçiren Mişa Gordon üçüncü sıradaydılar. “Yegerovna size işaret ediyor” diye fısıldadı Yura Aleksandr, Gromeko’ya.</p>

<p>Gromekoların emektar hizmetçileri kır saçlı Agrafena Yegorova salonun eşiğinde durmuş, onlara doğru ısrarlı bakışlar atıyor, baş hareketleriyle ev sahibine mutlaka söylemesi gereken acil bir şey olduğunu anlatmaya çalışıyordu.</p>

<p>Aleksandr Gromeko başını çevirip sert bir biçimde Yegerovna’ya baktı ve omuzlarını silkti. Ancak Yegerovna ısrarından vazgeçmiyordu. Bunun üzerine ev sahibi ve yaşlı hizmetçi arasında salonun bir başından diğerine işitme engellilerininkine benzer bir iletişim kuruldu. Konuklar onları izlemeye başlamıştı. Anna İvanovna gergin bakışlarını kocasının üzerinden çekmiyordu.</p>

<p>Aleksandr Gromeko yerinden kalktı. Bir şey yapması gerekiyordu. Yüzü kızardı ve kenarlardan yavaşca ilerleyerek salonu geçip Yegerovna’nın yanına geldi.</p>

<p>“Ayıp değil mi Yegerovna? Bu kadar acil olan da ne? Hadi çabuk söyleyin, ne oldu?”</p>

<p>Yegerovna bir şeyler mırıldandı.</p>

<p>“Hangi ‘Çernogoriya?’”</p>

<p>“Bir otel.”</p>

<p>“Ne demek oluyor bu?”</p>

<p>“Çok acele çağırıyorlar onu, birileri ölüyormuş.”</p>

<p>“Ölüyorlarmış. Tahmin edebiliyorum. Olmaz Yegerovna. Şu parçayı tamamlasınlar, o zaman söylerim. Ondan önce olmaz.”</p>

<p>“Otel görevlisi bekliyor. Arabacı da. Biri ölüyor diyorum size, anlıyor musunuz? Kibar sınıftan bir hanımmış.”</p>

<p>“Olmaz dedim, olmaz. Beş dakika için konuşuyoruz, anladın mı?”</p>

<p>Aleksandr Gromeko geldiği gibi sessiz adımlarla duvarın kenarından ilerleyerek yerine geçip oturdu. Yüzünde sıkıntılı bir ifadeyle burnunun kenarını kaşıyordu. Birinci bölümün sonunda müzisyenlerin yanına giderek çellocu Tıskeviç için tatsız bir haber aldıklarını ve onu eve götürmek üzere geldiklerini söyledi. Konseri yarıda kesmek gerekiyordu. Sonra konuklara doğru dönerek elini havaya kaldırdı ve alkışları durdurdu.</p>

<p>Konuklara yüksek sesle konsere devam edemeyeceklerini söyledi ve “Tıskeviç’e üzüntülerimizi bildiriyoruz. Evinden kötü bir haber geldi. Yanımızdan ayrılmak zorunda. Sanatçımızı yalnız bırakamayacağım için ben de onunla gideceğim” diye devam etti. Ardından Yura’ya dönerek “Semen’e arabayı hazırlamasını söyle, zaten haberi var” dedi. Konuklara ise hemen döneceğini, kendisini beklemelerini söyledi. Kısa süreliğine onları yalnız bırakıyordu.</p>

<p>Gençler akşamın ayazında Aleksandr Gromeko ile birlikte gitmeye gönüllü oldular.</p>

<p class="orta">21</p>

<p class="n">Aralık ayındaki ayaklanmaların ardından yaşam ne kadar yatışmış olsa da bir yerlerden hâlâ silah sesleri geliyor, yangın alevleri yükseliyordu. Bunlar anlaşan tarafların sanki eski izleriymiş gibiydi.</p>

<p>O geceki kadar uzağa ve bu kadar uzun araba yolculuğu daha önce hiç yapmamışlardı. Şehrin en uzağında diye bildikleri Smolenskiy, Novinskiy’den de uzakta Sadovaya’nın ortasında bir yerdeydi. Korkunç ayaz, sisin de etkisiyle bulundukları yerlerin neresi olduğunu anlamalarını engelliyordu. Sanki yeryüzünde eşi benzeri olmayan, hiç bilmedikleri mekânlardan geçiyorlardı. Sokak ateşlerinden<a id="dn12" href="../Text/dn.xhtml#d12">[12]</a> yükselen düzensiz, parça parça duman ve yoldan geçenlerin kar üstündeki adım sesleri, kızakların hışırtısı, uzun zamandır arabadalarmış ve Tanrı bilir ne kadar uzağa gidiyorlarmış da varamıyorlarmış hissi uyandırıyordu.</p>

<p>Otelin önünde üstüne kalın örtüler örtülmüş bir at duruyordu. Gösterişli, ince uzun bir kızağa çekilmiş atın toynakları paçavralarla sarılmıştı. Yolcu yerinde oturan arabacı yorgun başını eldivenli ellerinin arasına almış, ısınmaya çalışıyordu.</p>

<p>Otelin girişi sıcaktı. Girişle vestiyeri ayıran parmaklığın arkasındaki merdiven boşluğunda kapı görevlisi uykuya dalmıştı. İçerinin sıcaklığı, vantilatörün sesi, sobanın hışırtısı ve kaynayan semaverden sesler adamın içini geçirmişti. Arada kendi horultusunun güçlü sesiyle uyanıyordu.</p>

<p>Girişin sol tarafındaki aynanın önünde, yüzü sürdüğü pudradan bembeyaz olmuş tombulca bir hanım duruyordu. O hava için bir hayli ince kürk bir ceket vardı üstünde. Sırtı aynaya dönük yukarıdan inecek birini bekliyordu. Bir sol, bir sağ omuz tarafından aynaya göz atıp arkadan iyi görünüp görünmediğini anlamaya çalışıyordu.</p>

<p>Donmakta olan arabacı da kapıdan içeri girdi. Sırtındaki kaftanıyla üstüne süsler serpilmiş gevreği andırıyordu. Adamın ağzından, burnundan tüten duman bu çağrışımı güçlendiriyordu. “Artık çıkıyorlar mı, matmazel?” diye sordu. “Sizin erkek kardeşinizle ne zaman bir iş tutsam, atım donuyor.”</p>

<p>Yirmi dört numaralı odada olanlar otel hizmetlilerinin her gün yaşadıkları dertlerin bir başka ayrıntısıydı. Her dakika ziller çalar, duvara sabitlenmiş uzun cam tablonun üzerindeki numaralar birbiri ardına yerlerinden fırlayarak hangi odadaki müşterinin çıldırmakta olduğunu, kendisinin bile ne istediğini bilmeden koridordakilerine huzur vermeksizin hizmetliyi çağırdığının işaretini verirdi.</p>

<p>Bu sefer olay yirmi dört numarada kalan yaşlı ahmak Gişar’a kusturucu ilaçlar vererek mide ve bağırsaklarının temizlenmesiydi. Kat hizmetçisi Glaşa uçarcasına hareketlerle bir yandan yerleri silip diğer yandan kirli malzemeleri götürüyor, temiz kova getiriyordu. Mutfaktaki kargaşa ise bu olayın öncesinde, daha doktoru ve bu bahtsız çalgıcıyı almak için Tereşka araba ile gönderilmeden, henüz Komarovski yokken ve odanın kapısının önünde zaten dar olan koridorda hareket etmeyi iyice zorlaştıran kalabalık toplanmadan başlamıştı,</p>

<p>Kargaşa gündüz vakti yemek salonunun dar çıkışından geçen birinin, garson Sısoy’a yanlışlıkla çarpmasıyla ateşlenmişti. Sısoy o sırada üstü silme dolu tepsiyi havaya kaldırdığı sağ elinde taşıyordu. Çarpmanın etkisiyle Sısoy’un elinden düşen tepsideki iki çorba tabağı ile düz bir tabak kırılmış ve çorba yerlere saçılmıştı.</p>

<p>Sısoy bunun bulaşıkçının hatası olduğunu söylüyor ve zararı onun ödemesi gerektiğini iddia ediyordu. Neredeyse gece oluyordu, saat on bire gelmişti, birazdan çalışanların bir kısmının mesaisi bitecek evlere dağılacaklardı ama onlar hâlâ ağız dalaşını sürdürüyorlardı.</p>

<p>“Eli ayağı titriyor, gece gündüz karısı yerine içki şişesine sarılıp duruyor, burnu içmekten kızarmış. ‘Neden ona çarptılar ki? Tabakları kırdılar, balık çorbasını döktüler!’ Kim sana çarptı ki, şeytan mı çarptı, tövbe tövbe? Kim çarptı ha, boyu posu devrilsin, utanmaz adam.”</p>

<p>“Size kaç kere söyledim Matrena Stepanovna, söylediklerinize dikkat edin.”</p>

<p>“Bir kere de doğru düzgün bir şey olsun, ne uğruna bütün bu gürültü, tabak çanağın kırılması, neymiş efendim, Bayan Satılmış, nazik bulvar kadını sürtük, içmiş bir yerlerden bulduğu arseniği. Otel odalarında yaşayıp zamparalarla düşüp kalkıyor.”</p>

<p>Mişa ve Yura odanın bulunduğu koridorda volta atıyorlardı. Olayın iç yüzü Aleksandr Gromeko’nun düşündüğü gibi çıkmamıştı. O, Tişkeviç gibi bir müzisyenin ancak temiz ve asil bir trajedi yaşayabileceğini öngörmüştü. Oysa burada yaşananların ne olduğunu ancak şeytan bilebilirdi. Çirkin, skandal türünden bir olaydı bu ve kesinlikle çocuklara göre değildi. İşte bu yüzden delikanlılar koridorda bir aşağı bir yukarı dolanıp duruyorlardı.</p>

<p>Yanlarına gelen kat görevlisi sakin bir tonda alçak sesle “Genç beyler, içeriye teyzenizin yanına geçin” diye ikinci kez uyardı onları. “Girin odaya korkmayın. İçerde her şey yolunda artık. Burada durmanız sakıncalı. Burada tatsız bir olay oldu, pahalı porselen tabaklar kırıldı. Görmüyor musunuz, hizmet etmeye çalışıyoruz, koşuşturuyoruz, koridor da dar. Siz girin içeri.”</p>

<p>Delikanlılar kendilerine söyleneni yaptılar.</p>

<p>Odada yemek masasının üstünde asılı duran gaz lambasını yerinden çıkarıp odayı ikiye ayıran üstünde tahtakurularının cirit attığı bölmenin arka tarafına koymuşlardı.</p>

<p>Burası girişten ve meraklı bakışlardan tozlu bir perdeyle korunan yatak odası olarak kullanılan bölümdü. O karışıklıkta perdeyi kapamayı unutmuşlar, bölmenin üstüne doğru toplayıp bırakmışlardı. Lamba orada bir bankın üstünde duruyordu. O köşe tiyatro sahnesi gibi aşağıdan aydınlatılmış gibi görünüyordu.</p>

<p>Bulaşıkçı yanılıyordu. Zehirlenmenin nedeni arsenik değil, tentürdiyottu.</p>

<p>Odada taze cevizin, daha yeşil kabuğu içindeyken çıkardığı kokuya benzer bir koku hâkimdi.</p>

<p>Bölmenin diğer tarafında genç bir hizmetçi yerleri siliyordu. Yatakta yarı çıplak bir kadın, gözyaşı, ter ve sudan saçları birbirine yapışmış başını bir kovaya sokmuş olarak uzanmış, yüksek sesle ağlıyordu. Çocuklar kendileri için uygunsuz ve utanç verici bu tabloyu görmemek için hemen başlarını çevirdiler. Ama Yura, bazı uygunsuz hallerdeki yatar pozlarda, güç ve gergin ortamlarda kadınların yontularda betimlenen hallerini yitirip kisve giymiş kaslı güreşçilere benzediğini anlamasına yetecek kadar bakabilmişti.</p>

<p>Sonunda perdeyi kapamayı akıl edebildiler.</p>

<p>Yataktaki kadın gözyaşları içersinde “Sevgili Fadey Tıskeviç neredesiniz, eliniz nerde? Elinizi verin bana” diye inledi. “Ah, ne acılar çektim! Ne şüpheler içinde kıvrandım! Fadey Tıskeviç... Sandım ki... Neyse ki hepsi aptalcaymış, kuşkularım yersizmiş. Bilseniz Fadey Tıskeviç ne kadar rahatladım! Sonuçta... Bakın işte... Yaşıyorum...”</p>

<p>“Sakin olun Ameliya Karlovna, çok rica ediyorum, sakinleşin. Bu olanlar o kadar tatsız ki, açık söylüyorum, çok tatsız.”</p>

<p>Delikanlılara dönen Aleksandr Gromeko “Eve gidelim artık” dedi sert bir edayla.</p>

<p>İçine düştükleri durumdan rahatsız olan gençler karanlık girişte, kapı eşiğinde durmuş bakışlarını kaçıracak yer bulamadıklarından odanın derinliklerine, lambanın durduğu tarafa doğru bakıyorlardı. Duvarlarda fotoğraflar asılmıştı. Notaların durduğu bir etajer ve üstü albümler, çeşitli kâğıtlarla dolu bir yazı masası duruyordu yanlarında. Üstüne örgü bir örtü serili yemek masasının olduğu taraftaki koltukta genç bir kız uyuyordu. Kollarını uzattığı arkalığa yanağını yaslamıştı. Etrafındaki hareketlilikten ve gürültüden rahatsız olmadan uyuduğuna göre ölümüne yorgun olmalıydı.</p>

<p>Buraya gelişleri anlamsızdı, daha fazla kalmaları ise uygunsuz olacaktı. “Gidelim artık” dedi bir kez daha Aleksandr Gromeko. “Fadey Tıskeviç gelsin de, vedalaşayım çıkalım.”</p>

<p>Oysa Fadey Tıskeviç’in yerine bölmenin arkasından başka bir adam çıktı. İri yarı, özenle tıraş olmuş, kendinden emin görünen biriydi. Yerinden alınmış lambayı taşıyordu elinde. Uyuyan kızın yanındaki masaya yanaşıp lambayı astı. Işık kızı uyandırdı. Gözlerini kırpıştırıp gerinen kız adama gülümsedi. Mişa bu yabancı adamı görünce irkildi, gözlerini ondan alamıyordu. Yura’yı kolundan çekiştirerek ona bir şeyler söylemeye çalışıyordu. “Başkalarının yanında fısıldaşmak ayıp değil mi? Ne düşünecekler sonra bizim için?” diyen Yura onu dinlemedi bile.</p>

<p>O sırada adamla kız arasında değişik bir tablo yaşanıyordu. Birbirlerine tek kelime bile etmeden bakışları ile anlaşıyorlardı. Ancak bu karşılıklı etkileşimleri ürkütücü bir büyüsellikteydi. Sanki adam kukla oynatıcısı, kız ise onun tuttuğu iplere baş kaldırmadan itaat eden kuklaydı.</p>

<p>Kızın yüzünde beliren yorgun gülümseme, hafifçe gözlerini kapamasına ve dudaklarını açmasına neden oldu. Adamın alaycı bakışlarını kurnazca göz kırparak yanıtladı. İkisi de hallerinden hoşnuttu, her şey olumlu sonuçlanmış, sırları açığa çıkmamış ve intihar girişimi başarısız olmuştu.</p>

<p>Yura bakışlarıyla ikisini de yiyecek gibiydi. Kimsenin kendini göremeyeceği loş yerden lambanın aydınlattığı köşeye gözlerini ayırmadan bakıyordu. İzlediği sahnedeki kızın esirliğinde gizemli bir büyü ve açıkça hissedilen bir utanç vardı. Onların bu anlaşılmaz gücünden Yura’nın yüreği sıkıştı.</p>

<p>Tam bir yıldır Mişa ve Tonya ile birlikte uzak durmaya çalıştıkları, bayağılıktan başka bir biçimde tanımlayamadıkları, sözcüklerin güvenli uzaklığında kolayca ürkütücü ama çekim gücü olan diye nitelendirdikleri güçtü bu ve Yura’nın gözünün önünde, sanki hem elle tutulur bir eşyaymışçasına net hem de bir hayal gibi bulanık duruyordu. Acımasızca yıkıcı ama yardıma muhtaç olacak kadar da açmasıydı, bu durumda onların çocukça felsefeleri ne olacaktı? Yura bu durumda ne yapmalıydı?</p>

<p>Sokağa çıktıklarında “O adam kim, biliyor musun?” diye sordu Mişa. Yura’nın zihni kendi düşünceleriyle doluydu, yanıt vermedi.</p>

<p>“Babanı içirip ölümüne neden olan adam. Hatırlıyor musun, hani trende yanında bir avukat vardı diye anlatmıştım sana.”</p>

<p>Yura’nın aklı genç kızda ve gelecekteydi, geçmişi ve babasını aklına getiremiyordu. İlk anda Mişa’nın neden söz ettiğini anlamadı bile. Ayazda konuşmak da güçtü.</p>

<p>“Dondun mu, Semen?” diye sordu arabacıya Aleksandr Gromeko.</p>

<p>Sonra yola koyuldular.</p>
</body>
</html>