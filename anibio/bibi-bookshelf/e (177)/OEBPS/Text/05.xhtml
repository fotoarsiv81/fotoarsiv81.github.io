<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Geçmişe Veda</p>
<p class="bosluk2"></p>
<p class="orta">1</p>

<p class="n">Kasabanın adı Melyuzeyevo’ydu. Verimli kara toprak üzerine kurulmuştu. Kasabadan geçen konvoy ve birliklerin havaya kaldırdıkları çekirge bulutları kara toz gibi çatıların üstünü kaplıyordu. Sabahtan akşama kadar, bitip bitmediğinin bir türlü söylenemediği bir savaştan diğerine giden birliklerin gidip geldikleri yön de belli değildi.</p>

<p>Her gün yeni bir görev ekleniyordu sorumluluklarına. Her şeye onları koşturuyorlardı. Bunlar, büyük şehirlerden gelmiş, deneyimli birkaç becerikli insanla birlikte teğmen Galiullin ve hemşire Lara Antipova’ydı.</p>

<p>Kasabanın idari birimlerindeki işleri yürütüyorlar, ordunun küçük birimlerinde ve sıhhiye bölümlerinde levazım işlerine bakıyorlar ve bütün bunları açık havada eğlence gibi görüyor, yakalamaca oynar gibi işlerini yapıyorlardı. Ama her geçen gün biraz daha fazla evlerine dönüp asıl işleriyle uğraşma isteği içlerini dolduruyordu.</p>

<p>Görevleri gereği Jivago ve Antipova sık sık karşılaşıyorlardı.</p>

<p class="orta">2</p>

<p class="n">Yağmur yağdığı zamanlarda kasabayı kaplayan kara toz bulutu koyu kahverengiye döner, her taraf çamur içinde kalırdı. Hemen hemen hiçbir yerde kaldırım yoktu.</p>

<p>Kasaba küçük bir yerdi. Nereden bakılırsa bakılsın dönemecin ardında kasvetli bozkır, kapalı gökyüzü görünür, her yol savaşın hüküm sürdüğü, devrimin yaşandığı uzama açılırdı.</p>

<p>Yura, karısına gönderdiği bir mektupta şunları yazmıştı: “Orduda yaşanan anarşi ve karışıklık devam ediyor. Askerler arasında disiplin sağlamak, mücadele ruhunu yaşatmak için çaba harcanıyor. Yakın yerlerdeki birlikleri teftiş ediyorum. Sonunda, kısa notlar yerine sana mektup yazabilecek fırsat bulabildim. Aslında daha önce de sana yazabileceğim bir konu var. Burada, Moskova’dan gelmiş, aslında Urallı olan Antipova soyadlı gönüllü bir hemşireyle birlikte çalışıyorum.</p>

<p>Anneni kaybettiğimiz korkunç gecede gittiğimiz Noel partisinde savcıyı vuran kızı anımsıyor musun? Sanırım, sonrasında yargılanmıştı. Sonrasında da bu kızı -o zaman daha lise öğrencisiydi- Gordon ve babanla ne için gittiğimizi unuttuğum, berbat bir otel odasında da gördüğümü sana söylediğimi hatırlıyorum. Korkunç ayaz bir geceydi ve sokak ayaklanmalarının yaşandığı dönemdi gibi geliyor bana. İşte o sözünü ettiğim kız, şimdi birlikte çalıştığım Antipova.</p>

<p>Eve dönebilmek için birkaç kez girişimde bulundum. Ancak bu o kadar kolay bir şey değil.</p>

<p>Sorunsuzca başkasına devredebileceğim işlerden kaynaklanmıyor bu zorluk. Asıl sorun seyahatin kendisi. Trenler ya hiç buradan geçmiyor ya da binmeye hiçbir biçimde imkân olmayacak kadar tıka basa dolu oluyor.</p>

<p>Diğer yandan bu durumun böyle sürüp gidemeyeceği de belli bir şey. Bu nedenle, iyileşen, görev süresi biten bir kişiyle birlikte ben, Galiullin ve Antipova ne yapıp edip gelecek hafta buradan ayrılmaya karar verdik. Araç bulma şansımızı artırmak için farklı günlerde, birbirimizden bağımsız buradan ayrılacağız.</p>

<p>Hiç beklenmedik bir anda, aniden karşına çıkabilirim anlayacağın. Telgraf çekip seni bilgilendirmeye çalışırım elbette.”</p>

<p>Yura henüz yola çıkmadan karısından bir yanıt aldı.</p>

<p>Tonya, hıçkırıkların doğru düzgün cümle kurmasına engel olduğu anlaşılan, gözyaşlarının nokta yerine geçtiği mektubunda, kocasını, Moskova’ya gelmemesi için ikna etmeye çalışıyor ve yaşamı boyunca onu takip edip işaretler göndermiş, tesadüfler yaratmış o mükemmel hemşire kızın peşinden doğrudan Urallar’a gitmesini, kendi yaşam çizgisinin onunkiyle kıyaslanamayacak kadar sıradan olduğunu, söylüyordu.</p>

<p>“Saşa’yı ve onun geleceğini merak etme” diye yazmıştı. “Oğlundan dolayı yüzünün kızarmasına imkân vermem. Kendi ailemden gördüğüm gibi onu terbiye edip yetiştireceğime sana söz veriyorum.”</p>

<p>Yura mektubu okur okumaz hemen cevap yazmaya oturdu.</p>

<p>“Tonya, aklını kaçırmış olmalısın! Nasıl bir şüphe bu? Tam iki yıl boyunca bu korkunç ve yıkıcı savaşta beni ölümden, türlü çeşit yok olmaktan kurtaran tek dayanağın, seni düşünmek olduğunu bilmiyor musun? Neyse fazla söze gerek yok. Kısacası, yakında bir araya geleceğiz ve eski yaşantımıza döneceğiz, her şey yoluna girecek.</p>

<p>Bu şekilde yanıt vermende beni üzen, tamamen başka bir şey daha var. Mektubundaki gibi düşünmene zemin hazırlayacak bir duruma düştüysem, bu belki de net davranmıyorum demek olur. Böyle bir durum ise o kadının karşısında da suçlu olduğum, onun duygularını da yanılttığım için kendisinden de özür dilemem gerektiği anlamına gelir. Yakın merkezlerdeki görevinden döner dönmez bunu yapacağım. Eskiden taşralarda bulunan çiftliklerin, şimdi daha küçük nahiyelerde ve birbirlerinden ayrı ayrı yerlere taşınması isteniyor. Antipova da bu yeni yönetmelik üzerine çalışan bir arkadaşına yardım etmeye gitti.</p>

<p>İlginçtir ki Antipova’yla aynı evde yaşıyor olmamıza rağmen, hangi odanın onunki olduğunu bile bilmiyorum, bunu öğrenmeye de hiç gerek duymadım.”</p>

<p class="orta">3</p>

<p class="n">Melyuzeyevo’dan doğu ve batı yönüne açılan iki anayol vardı. Biri toprak bir yoldu, ağaçlarla kaplıydı ve buğday ticaret merkezi olan Zıbuşino’ya gidiyordu. Pek çok yönden daha ileri olmasına rağmen idari açıdan Melyuzeyevo’ya bağlıydı. Moloz kaplı diğer yolsa yazın kuruyan bataklıktan geçip Biryuça’ya gidiyordu. Burası Melyuzeyevo’ya en yakın tren istasyonuyla karayolunun kesiştiği yerdi.</p>

<p>Haziran ayında Zıbuşino’da iki hafta süren bir “cumhuriyet” ilan edildi. Hareketin lideri oralı olan değirmenci olan Blajeyko’ydu. Cumhuriyet gücünü Biryuça’daki 122. Tümen’den silahlarıyla kaçıp tam da devrim günleri sırasında Zıbuçino’dan geçen askerlerden almıştı.</p>

<p>Cumhuriyet, Moskova’daki “geçici hükümet”i tanımadığını açıklayıp Rusya’dan ayrıldıklarını ilan etmişti. Hizipçi Blajeyko, gençliğinde yazar Lev Tolstoy ile mektuplaşmış olmakla övünüyordu. Yeni binyılın Zıbuçino Çarlığı dönemi olacağını dile getiriyor, emeğin ve malvarlıklarının ortak kullanılacağını söyleyerek kasaba yönetiminin dini esaslara göre belirleneceğini, yönetim birimlerinin isimlerini ve aynı şekilde değiştireceğini buyuruyordu.</p>

<p>Zıbuçino eskiden beri efsane ve abartılı öykülerin merkezinde olan bir yerdi. Etrafı sık ormanlarla kaplı olan kasabanın adına Karışıklık Dönemi<a id="dn33" href="../Text/dn.xhtml#d33">[33]</a> belgelerinde de rastlanıyor, çevresindeki haydut ve serserilerin sayısı hiç azalmıyordu. Adının dilden dile dolaşmasının asıl nedeni, buradaki ticaret olanakları ve doğal kaynakların olağanüstü zenginliğiydi. Yöreye özgün kimi inanç ve gelenekler, bu Batı kısmını diğerlerinden ayıran şive de hep Zıbuçino’dan çıkmıştı.</p>

<p>Şimdilerdeyse Blajeyko’nun başyardımcısı ile ilgili efsanevi şeyler anlatılmaktaydı. Doğuştan sağır ve dilsiz olan bu adamın gökten vahiy indiğinde konuşmaya başladığı, sonra bu yüce an bittiğinde tekrar eski durumuna döndüğü anlatılıyordu.</p>

<p>Temmuz ayında Zıbuçino Cumhuriyeti düştü. Kasaba Geçici Hükümet’in yönetimine girdi. Asker kaçakları Zıbuçino’dan çıkıp Biryuço yoluna döküldüler. Yolların bittiği yerde, ormanın kısmen ağaçsız bölgesinde birkaç versti bulan açık alan vardı. Burası büyümekte olan çilek ağaçları, eskiden kesilip bir kısmı kalmış ağaç kütükleri ve bir zamanlar orada çalışan sezonluk işçilerinin kırıp parçaladığı çalı çırpı ile kaplıydı. İşte asker kaçakları tam burayı kendilerine yaşam alanı olarak seçtiler.</p>

<p class="orta">4</p>

<p class="n">Doktor Jivago’nun önce tedavi olduğu, sonra görev yaptığı, şimdi de terk etmeye hazırlandığı hastane, Kontes Jabrinskaya’nın konağındaydı. Savaşın başında Kontes, yaralı ve hasta askerlerin kullanması için evini boşaltmıştı.</p>

<p>İki katlı konak, Melyuzeyevo’nun en güzel yerlerinden birindeydi. Kasabanın anacaddesi ile meydanın kesiştiği yerde, eskiden askerlerin talim yaptığı sözde tören alanı denilen bu düzlükte şimdi mitingler düzenleniyordu.</p>

<p>Farklı yönlere açılan kavşakta bulunması nedeniyle konağın manzarası mükemmeldi. Kasabanın ana sokakları, meydanlarından başka komşu evlerin avluları, fakir köylerden hiçbir farkı olmayan bakımsız bahçeler de konağın pencerelerinden rahatça görülüyordu. Arka tarafta, duvarın arkasında kalan kontesin eski bahçesini seyretmek mümkündü.</p>

<p>Konak, Kontes Jabrinskaya için hiçbir zaman özel bir önem taşımamıştı. Kontes buralara geldiğinde, daha büyük olan kasabanın dışındaki “Razdolnoe” Konağı’nda kalır, burayı iş için bölgeye gelen konuklara ve yazları dört bir yandan gezmeye gelen dostlarına tahsis ederdi.</p>

<p>Şimdi konak hastaneye dönüştürülmüş, çoktandır Petersburg’da yaşayan sahibesi tutuklanmıştı. Eski zamanlarda konakta çalışanlardan yalnızca iki kişi vardı. Birisi kontesin artık evlenmiş olan kızlarının eski dadısı Matmazel Fleury, diğeri eskiden yüksek tabakaya aşçılık yapan Ustinya’ydı.</p>

<p>Ak saçlı, pembe yanaklı Matmazel Fleury eski püskü, üstüne biraz büyük giysiler içinde, ayağındaki ayakkabılarını sürüye sürüye, artık oradaki herkesle, bir zamanlar Jabrinskilerle olduğu gibi, dost bir halde bütün hastaneyi baştan başa dolanıp duruyor, son heceleri Fransızca aksanla vurguladığı kırık Rusçasıyla bir şeyler anlatıyordu. El kol hareketleriyle bir pozlar takınıyor, gevezelikleri hırıltılı bir kahkahayla başlayan uzun öksürük nöbetleriyle son buluyordu.</p>

<p>Matmazel, Hemşire Antipova’nın içini dışını anlamıştı. Doktor Jivago ile hemşirenin birbirlerinden hoşlanacaklarına inanıyordu. Ruhunun derinliklerindeki romantik duyguların etkisiyle çöpçatanlık sevdasına düşmüş, ikisini bir arada gördüğünde anlamlı anlamlı parmak sallıyor, çapkınca göz kırpıyordu. Onun bu halleri karşısında Lara şaşırıyor, Jivago’ysa sinirleniyordu. Ne var ki Matmazel bütün garip insanlar gibi, her şeyden çok kendi hislerine değer veriyor ve asla onlardan taviz vermiyordu.</p>

<p>Ustinya daha da ilginç birisiydi. Yukarı doğru biçimsizce daralan vücuduyla kuluçkaya yatmış tavuğu andırıyordu. Sinsiliğe varacak derecede kontrollüydü, tuhaf inanışlarla dolu aklını fanteziler üretmekte kullanırdı. Bir dolu kocakarı büyüsü bilir, sobadaki ateşten güç almadan ve evi korumak için kötü güçlere anahtar deliğinden bir şeyler fısıldamadan evden dışarı adımını atmazdı. Ustinya’nın köylü bir büyücünün çocuğu olduğu söylenirdi. Dokunan olmazsa yıllarca susabilirdi. Ama ilk hamleden sonra onu susturmak mümkün değildi. En büyük tutkusu doğruyu bulmaktı.</p>

<p>Zıbuşina Cumhuriyeti’nin son bulmasının ardından Melyuzeyevo yöneticileri, anarşist eğilimlere, kasabadan ayrılanlara karşı mücadele başlattılar. Her akşam meydanda eğitim amaçlı mitingler düzenliyorlardı. Ama az sayıda işsiz güçsüz kasabalı dışında kimse gelmiyor, toplananların sayısı, geçmiş yıllarda yaz akşamları itfaiyenin önünde toplanıp açık havadaki kameriyelerde vakit geçiren insanlardan daha fazla olmuyordu.</p>

<p>Bunun üzerine Melyuzeyevo kasabası kültür sovyeti sorumluları toplantıların ilgi alanını biraz daha genişleterek parti görevlilerini ya da oraya gelmiş toplum insanlarını, kasabalılara konuşmalar yapmaları için meydana yönlendirmeye başladılar. Kürsüye çıkanlar ise Zibuşino ile ilgili anlattıklarında, efsanevi yardımcı, sağır ve dilsiz adamın dile gelmesiyle ilgili masalı ciddi bir saçmalık olarak nitelendiriyorlardı. Konuşmalarında sık sık buna gönderme yaparak, dilden dile dolaşan olayın tuhaflığını gözler önüne sermeye çabalıyorlardı. Ama kasabanın zanaatkârları, kadın askerleri ve hizmetkârları konuşmacılarla aynı fikirde değillerdi. Sağır ve dilsiz adamın arada sırada dile gelmesi onlar için asla zırvalık değildi. Adamın destekçileriydiler. Konuşmacılar, bu tip hikâyelere inanmamalarını söylemeye başladıklarında, dinleyicilerin arasından sağır-dilsizi destekleyen laflar yükseliyordu.</p>

<p>Ustinya’nın sesi özellikle dikkat çekiyordu. İlk günlerde kadınlık utancı onu engellemişti. Sonra gittikçe cesaretini topladı ve her seferinde kürsüde konuşanlara karşı, onların pek de hoşuna gitmeyecek sözlerle, atağa geçti. Sonunda nasıl olduysa, gerçek bir konuşmacı gibi kendi de halka hitap edenler arasında yer almaya başladı.</p>

<p>Konağın açık camlarından adeta bir siren uğultusu gibi içeri yayılan meydandaki insanların gürültüsüne, özellikle durgun akşamlarda bazı konuşmacıların nutuk sesleri de katılırdı. Ustinya konuşurken sık sık odaya gelen Matmazel, içerdekileri konuşmayı dinlemeleri için ikna eder, kelimeleri uzata uzata ve işittiklerini iyi niyetle taklit ederek “Rasputin! Rasputin! Zıbuşino! Çarın Kulu! Sağır-dilsiz adam! İhanet!” gibi laflar ederdi.</p>

<p>Matmazel, Ustinya’nın kıvrak zekâsı ve keskin dilinden gurur duyuyordu. Bu iki kadın birbirine yakından bağlıydılar ve durmadan birbirlerine takılırlardı.</p>

<p class="orta">5</p>

<p class="n">Jivago yavaş yavaş dönüş hazırlıklarını tamamlıyor, vedalaşması gereken insanların evlerini ziyaret ediyor, gerekli evrakı tamamlayabilmek için idari birimleri dolaşıyordu. O günlerde ordunun o bölgedeki birliklerin yönetimini üstlenecek siyasi komiser, cepheye geçmeden önce birkaç günlüğüne kasabaya uğramıştı. Daha yeni reşit olmuş bir delikanlı olduğu konuşuluyordu.</p>

<p>Ordunun yeni ve büyük bir saldırıya hazırlandığı günlerdi. Askerlerin ruh halinin canlandırılmasına çalışılıyordu. Ordular çekilmişti. ihtilalci divan-ı harpler kurulmuş, yakın bir geçmişte kaldırılmış olan ölüm cezası tekrar konmuştu.</p>

<p>Jivago’nun buradan ayrılmadan önce kasabanın idari yöneticisine imzalatması gereken belgeler vardı. Kasabada bulunan, kısaca “Bölge Amiri” denilen komutan, sivil yönetimden de sorumluydu. Her zaman yoğun bir kalabalık kumandanla görüşmek için bekliyordu. Bekleyenler binaya, avluya sığınıyor, sokağın yarısı pencerelerin önleri boyunca insanlarla dolu oluyordu. Görevlilerin masalarına yaklaşmanın imkânı yoktu. Yüzlerce insanın gürültüsünden kimse kimseyi anlamıyordu.</p>

<p>O gün resmi işlem günü değildi. Boş ve sakin olan yazı işlerinde, sürekli çoğalan işlerinden mutsuz kâtipler, birbirlerine alaycı bakışlar atarak sessizce bir şeyler yazıyorlardı. Komutanın odasından, sanki içerdekiler üniformalarının düğmelerinin açıp serinletici bir şeyler içerek keyif yapıyorlarmış izlenimi veren, neşeli sesler geliyordu.</p>

<p>Odadan salona çıkan Galiullin, Jivago’yu görünce, sanki koşmaya hazırlanıyormuş gibi birtakım hareketler yapıp el sallayarak onu içerdeki canlı ortamı paylaşmaya çağırdı. Öyle ya da böyle Jivago’nun zaten odaya girip evraklarını imzalatması gerekiyordu. İçeri girdiğinde karmakarışık bir ortamla karşılaştı.</p>

<p>Kasabanın sansasyonel kişisi ve günün kahramanı yeni genç komiser, atandığı yere gitmesi gerekirken kasabada kalmış, cephedeki yaşamsal sorunlar, stratejik konularla hiçbir bağlantısı olmayan idari işlerle uğraşan kişilere ahkâm kesiyordu.</p>

<p>Tamamen kendi dünyasında olan ve onların tarafına bakmaya bile gerek görmeyen genç komisere, Jivago’yu “İşte yıldızlarımızdan biri daha” diyerek tanıttı “Bölge Amiri”. Kendisi de sadece doktorun uzattığı kâğıdı imzalamak için duruşunu değiştirdi, sonra eski pozuna dönerek Jivago’ya oturması için odanın ortasında bir yerde duran alçak tabureyi gösterdi.</p>

<p>Odadakilerin içinde doğru düzgün oturan bir tek Jivago’ydu. Diğerlerinin hepsi birbirinden garip, umarsız bir şekilde oturmuşlardı. “Bölge Amiri” Peçorin<a id="dn34" href="../Text/dn.xhtml#d34">[34]</a> gibi başını eline yaslamış, masanın önünde neredeyse yatar gibi bir pozisyonda duruyordu. Yardımcısı ayaklarını toplamış, eyerin üstünde bir kadın gibi divanın koluna yerleşmişti. Galiullin bir sandalyeye ters oturup iki elini doladığı sırtlığına başını yaslamıştı. Genç komiser ise kâh pencerenin önündeki çıkıntıyı tutup vücudunu geriyor, kâh olduğu yerde sıçrıyordu. Sürekli hareket ediyor, hiçbir şey yapmasa küçük adımlarla odayı dört dönüyor ve bir dakika bile sakin durmuyordu. Üstelik aralıksız konuşuyordu. Konu bölgedeki asker kaçaklarıydı.</p>

<p>Genç komiser hakkındaki söylentiler boşuna değildi. Zayıf ve uzun boylu, tam bir yeniyetmeydi. Aleviyle etrafı aydınlatmaya çalışan bir mum gibi, yüksek ideallerden söz ediyordu. Söylenenlere göre iyi bir aileden geliyordu ve neredeyse babası senatörlüğe kadar yükselmişti. Şubat olayları sırasında birliğini Duma’ya götürenlerden biriydi. Soyadı Gintze ya da Gintz<a id="dn35" href="../Text/dn.xhtml#d35">[35]</a> olmalıydı, tanıştırdıklarında Yura tam olarak anlayamamıştı. Düzgün bir Petersburg şivesiyle açık ve net konuşuyordu. Çok hafif bir Baltık vurgusu hissediliyordu.</p>

<p>Üstüne sımsıkı oturan bir üniforma giymişti. Bu kadar genç olmasından rahatsızlık duyuyor gibiydi. Bu nedenle olsa gerek, yüzüne hırçın bir ifade verip sırtı hafif öne eğik duruyordu. Bu pozu alabilmek için ellerini pantolonunun ceplerine sokması ve yeni, sert apoletlerin altındaki omuzlarını yukarı kaldırması gerekmişti. Bu haliyle omuz başlarından ayaklarına uzanan iki paralel çizgi ile çiziliverilecek bir süvariyi andırıyordu.
</p>

<p>“Yakınlarımızda, demiryolu boyunda bir Kazak<a id="dn36" href="../Text/dn.xhtml#d36">[36]</a> birliği var. Kızıl Ordu’ya katılmışlar, sadıklar. İsyancıları kuşatmaları için onları çağırmalı. Kolordu komutanı bir an önce isyancıların silahlarının alınması konusunda ısrar ediyor” dedi Bölge Amiri genç komisere.</p>

<p>“Kazaklar mı? Hiçbir koşulda kabul edilemez!” diye şiddetle karşı çıktı genç komutan. “1905 yılını hatırlıyor musunuz, devrim arifesinde yaşanan unutulmadı! Bu konuda sizinle farklı noktalardayız. Generalleriniz biraz fazla akıllı davranıyor.”</p>

<p>“Henüz bir şey yapıldığı yok. Her şey daha kâğıt üstünde, öneri halinde.”</p>

<p>“Harekât düzenlemelerine karışılmaması konusunda genel kumandanlıkla yapılmış bir anlaşma var. Kazaklar seçeneğini de tamamen reddetmiyorum. Bu da olabilir. Ama ben kendi açımdan sağduyumun sesini dinleyip girişimlerde bulunacağım. Bu adamlar orada bir karargâh mı kurmuşlar?”</p>

<p>“Nasıl anlatmalı, daha çok kamp gibi. Korunaklı bir yer.”</p>

<p>“Çok güzel. Oraya gitmek istiyorum. Bu orman haydutlarının tehdit yuvasını gösterin bana. İster asi, hatta ister asker kaçağı olsunlar, sonuçta onlar da halktan, beyler. İşte unuttuğunuz nokta bu. Halk dediğiniz bebek gibidir, onu tanımak, psikolojisini anlamak gerekir. Bu noktada özel bir yaklaşımda bulunmalıdır. İyi bir ses çıkarması için en hassas teline hafifçe dokunabilmeyi becermek önemlidir. İnlerinden çıkarmak için yanlarına gideceğim ve onları can damarlarından vuracağım. Onların nasıl da örnek bir şekilde terk ettikleri birliklerine geri döndüklerini göreceksiniz: iddiaya girmek ister misiniz? İnanmıyor musunuz?”</p>

<p>“Biraz şüpheli. Ama dilerim olur.”</p>

<p>“Şöyle diyeceğim onlara: Kardeşlerim, beni dinleyin. Ben ailesinin tek ümidi, biricik erkek evladı biriyim. Hiçbir şeye acımadan, adımı, işimi gücümü, aileme olan sevgimi feda edip dünyada hiçbir halkın sahip olmadığı özgürlüğe sizi kavuşturmak için savaşa girdim. Bunu benim gibi olan pek çok gençle birlikte yaptım. Eski şanlı öncülerimiz muhafız subaylarından, sürgüne gönderilen Shlisserburg Kalesi’nde<a id="dn37" href="../Text/dn.xhtml#d37">[37]</a> tutulan halkçı önderlerden, Petersburg bölgesinin özgürlük savaşçılarından söz etmiyorum bile. Peki, bizler kendimiz için mi mücadele ediyoruz? Bunları kendimiz için mi yaptık? Sizler artık eskiden olduğu gibi sadece bir orduya bağlı erler değilsiniz, sizler artık dünyada tek olan devrim ordusunun birer parçalarısınız. Bu yüksek unvanı hak edip etmediğinizi dürüstçe kendinize sormalısınız. Ülkemiz kanla yıkanıp, son gücünü dört bir yandan saldırmış Hidra’dan<a id="dn38" href="../Text/dn.xhtml#d38">[38]</a> kurtulmaya harcarken, sizler ipsiz sapsız hırsızların aklınızı karıştırmasına izin verip sınırsız özgürlükte boğulan asi bir grup çapulcu içinde kendinizi ayaktakımı haline getirdiniz. O adamlara ne kadar, ne yaparsan yap az olduğunu düşünürler, doğrusu elini versen kolunu alamazsın, tiksiniyorum onlardan!”</p>

<p>Yardımcısıyla anlamlı anlamlı bakışan Bölge Amiri “Sakın ha, olmaz, bu çok riskli” diyerek karşı çıkmaya çalıştı. Galiullin de genç komiseri bu çılgınca fikrinden vazgeçirmeye çalışıyor, bu delibaşları eski görev yeri olan 212. Alay’dan bildiğini söylüyordu. Ama komiser onu dinlemedi bile.</p>

<p>Jivago kalkıp gitmek için fırsat kolluyordu. Komiserin saflığı utandırmıştı onu. Bölge Amiri ile yardımcısının kaypak halleri, kurnazca kendilerini çok bilmiş görmeleri daha da rahatsız ediciydi. Gencin ahmaklığı, diğerlerinin riyakârlıklarıyla örtüşüyordu.</p>

<p>Bütün söylenenler, aslında yaşamın kurtulmaya can attığı, sözcük israfına yol açmış, lüzumsuz, gerçeklikten uzak, açık olmayan düzeysiz bir konuşmaya dönmüştü. İnsan bazen nasıl da yeteneksizliğin üst sınırındaki bu gevezeliklerden bıkıp doğaya, sessizliğe ve anlamlı çalışmalara dönmek istiyordu. O anda Yura, derin uykulara dalmak sonrasında gerçek müziğin kalplere dokunuşunu hissetmek istedi!</p>

<p>Doktor, ne kadar tatsız bir durum olsa da Antipova’yı bulup bir açıklama yapması gerektiğini anımsadı. Diğer yandan nedeni ne olursa olsun onu görecek olmasına seviniyordu. Kuşkusuz en önemlisi, hemşirenin gittiği yerden bir an önce dönmesiydi. Bulduğu ilk fırsatı değerlendirip kimseye belli etmeden odadan çıktı.</p>

<p class="orta">6</p>

<p class="n">Hemşire artık evdeydi. Onun döndüğünü söyleyen Matmazel, Lara’nın çok yorgun olduğunu, güçlükle bir şeyler yiyip odasına çekildiğini söyledi ve rahatsız edilmemesi için rica ettiğini de ekledi ve “Siz gene de kapısını tıklatabilirsiniz, daha uyumamıştır, herhalde” diye de önerdi Matmazel. “Odası nerede ki?” diye sordu Yura. Muhatap olduğu soru karşısında şaşkınlığını gizleyemeyen Matmazel, odanın üst katta, konağın sahibesinin eşyalarının depolandığı odaların yanında olduğunu söyledi. Yura daha önce evin o tarafıyla hiç ilgilenmemişti.</p>

<p>Bu arada hava kararmıştı. Sokak daralmıştı sanki. Akşamın karanlığında evler, avlular birbirlerinin üstüne yığılmış gibi duruyordu. Bahçelerin diplerindeki ağaçlar, lambalarla aydınlanmaya başlayan pencerelere yaklaşmıştı. Sıcak ve boğucu bir akşamdı. Her hareket buhar çıkmasına neden oluyordu. Avluya düşen gazyağı rengi şeritler, ağaçların gövdelerinde çamur dereleri gibi aşağıya süzülüyordu.</p>

<p>Son basamağa gelen doktor durakladı. Yol yorgunu bir insanı, kapıdan da olsa rahatsız etmenin uygunsuz ve sırnaşık bir davranış olacağını düşündü. Yapacağı konuşmayı ertesi güne ertelemek en iyisi olacaktı. Bir türlü peşini bırakmayan kararsızlıkla, dalgınlık içinde koridoru geçip diğer ucuna kadar yürümüştü. Komşu bahçeye bakan cam açıktı. Doktor başını uzatıp dışarıyı seyretmeye koyuldu.</p>

<p>Akşam sakin ve gizemli seslerle doluydu. Koridorda, yakın bir yerdeki musluğun birinden, düzenli bir ritimde su damlıyordu. Camın altından fısıltılar işitiliyordu. Bahçelerin başladığı tarafta kovadan kovaya su doldurup salatalık yataklarını suluyorlardı. Kuyudan su çektiklerinde zincirin şıngırtısı geliyordu.</p>

<p>Yeryüzünün bütün çiçekleri bir anda kokmaya başlamış da, toprak gün boyu cansızken şimdi bu kokuyla kendine gelmişti sanki. Kontesin yüzyıllık bahçesi kuru ağaç dallarıyla öylesine doluydu ki büyük bir binanın duvarı gibi yükselen kocaman ağaçlar ve çiçek açmış yaşlı ıhlamurla geçit vermez bir hale gelmişti.</p>

<p>Bahçe çitinin sağındaki sokaktan keskin sesler geliyordu. izne çıkmış bir asker, bağıra çağıra serserilik ediyor, kapılar çarpılıyor, şarkı nakaratları işitiliyordu.</p>

<p>Kontesin bahçesindeki karga yuvalarının ardından olağanüstü büyüklükte kıpkırmızı ay göründü. Başlangıçta Zıbuşinskaya’daki kerpiç değirmenin rengindeydi, sonra Biryuçevskaya demiryolundaki su kulesinin rengine, hafif sarıya döndü.</p>

<p>Pencerenin altındaki yeni biçilmiş otların, bitki çayını andıran ıtırlı kokusu gecenin diğer güzelliklerinin esansına karışıyordu.</p>

<p>Yakın köylerin birinden yeni alınan bir ineği orada bir yere bağlamışlardı. Bütün gün yürüyen inek yorulmuştu ve belli ki sürüsünü özlüyordu. Henüz alışamadığı yeni sahibesinin elinden yem yemek istemiyordu. “Hadi, hadi ama şımarma da ye sarı kız, şimdi göstereceğim sana, seni şeytan, çifteliyorsun ha” diye söylenip duran köylü kadın hayvanı ikna etmeye çalışıyordu. Ama inek koca kafasını bir taraftan diğerine çeviriyor, boynunu uzatıp öfkeyle acı çeker gibi böğürüyordu. Kasabanın koyu renk samanlıklarının ardında ise yıldızlar ışıldıyordu. Sanki gökteki bu parıltılar, inek için üzülen başka bir dünyanın avlularında dolaşan hayvanlarmış gibi, yıldızlarla inek arasında görünmez bir bağ varmış gibiydi.</p>

<p>Etrafta her şey hareket halindeydi, canlanıyor, var olmanın sihrinde mayalanıp çoğalıyordu. Yaşamın gücüne duyulan hayranlık duygusu, hangi köye, hangi şehre ulaştığının ayrımına varmadan duvarlardan, bahçelerden geçip, ağaçların, bedenlerin arasından süzülen geniş bir dalga halinde yayılan hafif bir meltem gibiydi. Yol boyu önüne çıkan ne varsa heyecanlandırıyordu. Bu yoğun akımın etkisinden kurtulmak isteyen Yura, konuşmaları dinlemek üzere, dışarı çıkıp meydana gitmeye karar verdi.</p>

<p class="orta">7</p>

<p class="n">Ay iyice yükselmişti. Işığı yoğun beyaz bir tabaka gibi her şeyin üstünü kaplıyor, etrafı aydınlatıyordu. Meydanı çevreleyen sütunlu taş binaların geniş gölgeleri siyah halılar gibi yerde uzanıyordu.</p>

<p>Sokak toplantısı talim alanının karşı tarafında yapılıyordu. İnsan istese, talim alanından da konuşmaları işitebilirdi. Ama etraftaki muhteşem manzara doktoru büyüledi. İtfaiye binasının önündeki banka oturup yolun öte tarafından işitilen seslere kulak asmadan, meydanı seyre koyuldu.</p>

<p>Meydanı köşelerinden sarmış küçük, ıssız sokaklar buraya açılıyordu. Sokakların derinliklerinde derme çatma küçük evler görünüyordu. Yollar tıpkı köy sokakları gibi aşılması imkânsız çamur kaplıydı. Söğüt dallarından yapılmış uzun çitler, bu çamur deryasının içinde gölete batırılmış balıkçı sepetleri ya da yengeç yakalamak için dizilmiş kovalar gibi görünüyordu.</p>

<p>Bu küçük evlerin camları arada solgun bir ışıkla göz kırpıyordu. Sanki fırçayla yağlanmışçasına parlak koyu sarı mısır koçanları ön bahçelerden odaların içine doğru uzanıyordu. Yeteri kadar gelişmemiş solgun ebegümeci öbekleri yer yer çökmüş çitlerin ardından, yalnız yalnız uzaklara bakıyor, bu halleriyle de sırtlarında terden ıslanmış gömlekleriyle sıcaktan bunalıp temiz hava almaya çıkmış köylü kadınlara benziyorlardı.</p>

<p>Mehtaplı gece Tanrı’nın bir lütfu ya da şefkatli bir el gibi şaşırtıcıydı. Birden bu peri masallarını andıran ışıltılı gecenin sessizliği sanki daha yeni konuşulmuş tanıdık, ölçülü, gür bir sesle bozuldu. Hoş bir sesti bu, ateşli ve inandırıcıydı. Doktor şöyle bir kulak kabartınca hemen tanıdı. Bu Komiser<a id="dn39" href="../Text/dn.xhtml#d39">[39]</a> Gintz’di. Meydanda konuşuyordu.</p>

<p>Herhalde, resmi makamlar, ondan, otoritelerinin tanınmasına yardımcı olacak bir konuşma yapmasını rica etmişlerdi. O da bütün kalbiyle Melyuzeyevolulara iç disiplinlerini kaybettikleri için serzenişte bulunuyor, bu kadar kolayca oyunbozan Bolşeviklerin, gerçek suçluların etkisi altına girmelerini eleştiriyordu. Zıbuşino’da yaşanan olaylar söylediklerinin kanıtıydı. Komutanın odasında konuştuğu tarzda şeyler söylüyor, vatanın zor bir dönemeçte olduğunu sert ve acımasız bir düşmanla mücadele ettiğini hatırlatıyordu. Konuşmasının ortasında kalabalıktan sesler yükselmeye başladı.</p>

<p>Komiserin sözünün kesilmemesini isteyenlerin sesleri, protesto edenlerinkine karışıyordu. Karşı çıkanların bağırışları giderek yükselmeye başladı. Gintz’e eşlik eden görevlilerden biri, o dakikada inisiyatifi ele alarak söyleyecek sözü olanların oldukları yerden değil, düzen içinde konuşmaları gerektiğini söyledi. Kalabalığın içinden bir grup, bir kadına söz verilmesini istiyor, diğerleri karşı çıkarak komiseri dinlemelerine engel olunmamasını talep ediyordu.</p>

<p>Kalabalığın içinden bir kadın, kürsü olarak kullanılan tersine çevrilmiş tahta kasanın durduğu yere geldi. Üstüne çıkmak istemedi, tam önünde durdu. Kadını tanıyorlardı. Bir anda sessizlik oldu. Kadın kalabalığın dikkatini çekmişti, Ustinya’ydı.</p>

<p>“Komiser Yoldaş” diye söze başladı. “Siz şimdi Zıbuşino’dan söz ediyorsunuz, sonra da gözümüzü açmamızdan söz ediyor, insanın gözleri olmalı ve tuzağa düşmemeli diyorsunuz ya, bu arada, sizin konuşmanızı dinledim, sadece Bolşevikler Menşevikler diye geveliyorsunuz. Bolşevik ve Menşevik lafından başka bir şey çıkmadı ağzınızdan. Daha fazla savaş olmasın, kardeşce yaşayalım diyorsanız, bu Tanrı’nın isteğidir, Menşeviklerin değil, fabrikaların, atölyelerin fakirlere verilmesi ise gene Bolşeviklerin değil insanlığın tasası, özlemidir. Sağır-dilsiz adama gelince, siz olmadan da zaten onu sürekli başımıza kakıyorlardı. Bunları dinlemekten bıktık artık. Size çok mu lazım, artık onu rahat bırakın. Size ne yaptı ki o? Dilsiz dilsiz gezip kimseye danışmadan konuşmaya başlaması mı kabahat? Sanki yaptığı büyük bir işmiş gibi, anlatıp duruyorsunuz. Dünyada daha neler oluyor, haberiniz var mı? Örneğin, meşhur dişi eşek ‘Balaam<a id="dn40" href="../Text/dn.xhtml#d40">[40]</a>, Balaam şerefim için, ne olur oraya gitme, pişman olursun’ diye yalvarmış. Elbette, herkesin iyi bildiği gibi, dinlememiş eşeği gitmiş Balaam. Siz de tıpkı Balaam gibi laftan anlamıyorsunuz bir türlü, dolamışsınız dilinize onu, anlatıp duruyorsunuz. Balaam da, bunları ona söyleyen dişi eşek, hayvanın teki diye dinlemedi onu, hor gördü. Ama sonra nasıl pişman oldu, değil mi? işin sonunu biliyorsunuz herhalde değil mi?”</p>

<p>“Neymiş sonu?” diye sordu biri.</p>

<p>“Tamam be!” diye kızdı Ustinya. “Çok bilen çabuk yaşlanır.”</p>

<p>“Böyle olmaz, olmaz, söyle sonunu” dedi aynı ses ısrarla.</p>

<p>“Neyse ne, dulavrat otu gibi yapıştın. Balaam sonunda tuz taşına döndü.”</p>

<p>“Uyduruyorsun hanım” diyen başka sesler yükseldi. “Tuza dönen Lut’un karısı, atma.”</p>

<p>Herkes gülmeye başladı. Toplantının yöneticisi sakin olmalarını istedi.</p>

<p>Doktor uyumaya gitti.</p>

<p class="orta">8</p>

<p class="n">Ertesi gün akşam Lara ile görüştü. Büfe olarak kullanılan odada buldu onu. Lara’nın önünde koca bir yığın kurumuş çamaşır vardı. Ütü yapıyordu.</p>

<p>Konağın üst katındaki arka odalardan biriydi burası, bahçeye bakıyordu. Semaverlerin durduğu, mutfaktan taşınan yiyeceklerin tabaklara konduğu, kirli bulaşıkların toplanıp yıkanmak üzere aşağı götürüldüğü yerdi. Hastane malzemeleri de burada depolanmıştı. Kap kacak burada sayılıyor, çarşaf ve nevresimler burada listeleniyordu. Ayrıca, çalışanların dinlenme ve boş zamanlarında birbiriyle buluşma yeriydi.</p>

<p>Bahçe tarafındaki pencere açıktı. Oda ıhlamur çiçeği, eski parkları anımsatan kurumuş frenkkimyonu dalı ve Lara’nın biri soğuyunca ısınmakta olan diğerini aldığı iki ütüden hafifçe yayılan odun kömürü kokuyordu.</p>

<p>“Akşam neden kapımı çalmadınız? Matmazel söyledi. Aslında, doğru olanı yapmışsınız. Yatmıştım, sizi içeri davet edemezdim. Neyse, hoş geldiniz. Dikkat edin, üstünüz leke olmasın. Kömür saçıldı her yere.”</p>

<p>“Hastanenin bütün çamaşırlarını siz mi ütülüyordunuz?”</p>

<p>“Hayır, bunların çoğu benim zaten. Siz buradan gidemeyeceğim diye hep takılıyordunuz bana. Ama bu sefer iş ciddiye bindi. Gördüğünüz gibi toparlanıyorum, eşyalarımı hazırlıyorum. Bavulumu kapayacağım ve haydi bakalım, diyeceğim. Ben Urallar’a gideceğim siz de Moskova’ya. Sonra günün birinde size ‘Melyuzeyevo diye bir yer biliyor musunuz?’ diye soracaklar. Siz de Anımsayamıyorum’ diyeceksiniz. Antipova’yı soracaklar, ‘Hiçbir fikrim yok’ diyeceksiniz.”</p>

<p>“Göreceğiz bakalım. Sizin yolculuğunuz nasıl geçti? Köylerde durum iyi mi?”</p>

<p>“Ayaküstü anlatılacak bir konu değil. Ütü ne de çabuk soğuyor! Zahmet olmazsa diğerini verir misiniz bana lütfen? Orada ateşin üstünde. Bunu da oraya koyun, evet öyle. Teşekkür ederim. Köylerin durumu farklı farklı. Sakinlerine göre değişiyor. Kimi yerlerde halk çalışkan, işlerin ucundan tutuyorlar. Bazı yerlerde ise, doğrusunu söylemek gerekirse, sanki herkes sarhoş. O köyler terk edilmiş gibi.”</p>

<p>“Saçmalık. Hangi sarhoşlardan söz ediyorsunuz? Anlamadığınız pek çok şey var. İçki içecek adam mı kaldı ortada, hepsini askere aldılar. Neyse. Yeni Devrim Komitelerinde durum ne?”</p>

<p>“Sarhoşlar konusunda yanılıyorsunuz, sizinle iddiaya girebilirim. Komiteler mi? Bu konuda sıkıntı biraz uzun sürecek. Yönergeler uygulanabilir değil, nahiyelerde çalışacak insan yok. Şu anda köylüleri ilgilendiren tek konu toprak sorunu. Yolda Razdolnoe’ye de uğradım. Ne kadar güzel bir yer! Siz de gidip görmelisiniz. Baharda biraz zarar görmüş, yangınlar geçirmiş, yağmalanmış. Samanlık yanıp kül olmuş, meyve ağaçları kömüre dönmüş, bazı tarafları is kaplı. Zıbuşino’ya gidemedim, imkân olmadı. Ama her yerde sağır adamdan söz ediyorlar, güya anlatılanlar gerçekmiş. Tipini tarif ediyorlar. Söylediklerine göre genç ve okumuş yazmış birisiymiş.”</p>

<p>“Dün de Ustinya, meydanda abarta abarta bu adamı anlattı.”</p>

<p>“Gelir gelmez burada Razdolnoe’den gelmiş bir araba dolusu döküntüyle karşılaştım. Oysa kaç kere rahat bırakmalarını rica ettim. Sanki bizim başımızdakiler bize yetmiyor. Bu sabah da yönetimden bir nöbetçi elinde Bölge Amirinden bir notla geldi. Kontesin gümüş çay takımıyla kristal şarap bardaklarına çok ihtiyaçları varmış. Yalnızca bir akşam kullanıp sonra iade edeceklermiş. Biz iyi biliriz bu geri vermeleri. Eşyaların çoğunu ara ki bulasın. Dediklerine göre bir davet varmış. Biri gelmiş.”</p>

<p>“Hım, kim olduğunu tahmin edebiliyorum. Genç bir komiser gelmiş. Ben de tesadüfen gördüm. Asker kaçaklarının peşine düşmeye niyetli, onları yola getirip silah bıraktıracakmış. Daha çok toy, bu işler için bebek sayılır. Buradakiler bu iş için Kazakları kullanmayı öneriyor, o ise merhametle işi çözmekten yana. Halkın çocuk gibi olduğunu söylüyor, üstüne üstlük bütün bunların çocuk oyunu olduğunu düşünüyor. Galiullin ikna etmeye çalıştı, ‘Uyuyan canavarı uyandırmayın, bu işi bize bırakın’ dedi ama böyle birine laf dinletmek mümkün mü? Neyse, beni dinleyin. Bir dakika ütüyü bırakıp da dinleyin. Yakında burada içinden çıkılmaz karışıklıklar yaşanacak. Buna engel olmak bizim elimizde değil. Bütün bu olaylar patlak vermeden önce buradan gitmenizi isterim!”</p>

<p>“Hiçbir şey olmayacak. Abartmayın. Zaten gideceğim. Ama bu olay, şip şak, hadi sağlıcakla kalın, diyerek olacak bir iş değil. Elimdeki demirbaşları tutanakla teslim etmeliyim, yoksa bir şeyler çalmışım gibi olur. Kime teslim edeceğim peki? İşte asıl sorun bu. Bu malzemeler konusunda ne kadar uğraştıysam da hiçbir şey halledemedim. Kontes’in eşyalarını hastaneye demirbaş olarak kaydetmiştim. Çünkü talimat öyleydi. Şimdi de bunu Kontes’in eşyalarını korumak için özellikle yapmışım gibi bir durum çıktı ortaya. Ne kadar aptalca!”</p>

<p>“Of, boş verin halılar, porselenleri, hangi cehennemde kaybolurlarsa kaybolsunlar. Üzülecek daha önemli şeyler var! Evet, evet dün sizinle görüşmememiz bir hayli can sıkıcı oldu. Oldukça dertliydim. Size kâinatın bütün güçlerini anlatıp lanetli soruların tamamının yanıtını verebilirdim! Yok, yok şaka yapmıyorum, o kadar çok konuşup içimi dökmek istiyordum ki. Karımı, çocuğumu anlatmak, kendi hayatımdan söz etmek... Lanet olsun, yetişkin bir erkeğin yetişkin bir kadınla sohbet etmesi bu kadar mı imkânsız? Hemen altında bir ‘buzağı’ mı aramak gerekiyor? Off... Şeytan alsın öküzlerini de, buzağılarını da!</p>

<p>Siz ütüleyin, ütüleyin, lütfen, yani çamaşırlarınızı ütülemeye devam edin, beni dert etmeyin, ben konuşmayı sürdüreceğim. Hem de uzun uzun anlatacağım. İçinde bulunduğumuz dönemin, farkındasınız değil mi? Biz bu günleri sizinle birlikte yaşıyoruz. Böyle efsanevi olaylar ancak yüzyılda bir olur. Düşünebiliyor musunuz, Rusya’nın tamamının üstündeki çatı uçtu ve biz halkla birlikte bir anda kendimizi açıkta bulduk. Bizi koruyup kollayacak kimsemiz de yok.</p>

<p>Özgürlük! Sözcüklerde, taleplerde sözü geçen özgürlük değil, umulmadık bir biçimde sanki gökten inmişçesine gelen gerçek özgürlük. Beklenmeden gelen, anlaşılamayan özgürlük. Herkes ne kadar da şaşkın! Farkındasınız değil mi? Sanki herkes kahramanlığını keşfedip kendisini aşmış gibi.</p>

<p>Evet, siz ütülemeye devam ediyorsunuz, ben de hâlâ konuşuyorum. Sıkıldınız mı? Ütünüzü değiştireyim. Dün akşam mitingi gözlemledim. Çarpıcı bir gösteriydi. Rusya Anamız harekete geçti, yerinde duramıyor, nereye gideceğini bilemiyor. Dile gelmek istiyor, ne anlatacağını kestiremiyor. Konuşanlar yalnızca insanlar olmasın diye yıldızlar da, ağaçlar da toplaşıp sohbete koyulmuşlardı. Akşam çiçekleri felsefe yapıyor, taş evler mitinge destek veriyordu. Bütün bunlarda kutsal bir yan var, değil mi? Havariler zamanı gibi. Havari Paulus’un sözlerini anımsıyor musunuz? ‘Ruhunuzun ve aklınızın dilleriyle konuşun ve kehanette bulunun. Duygularınızı dile getirmenizi sağlayan bu armağanlar için dua edin’ diyor ya hani.”</p>

<p>“Ağaç ve yıldızların mitinge katılma konusu açık. Ne demek istediğinizi anlıyorum. Bazen bana da böyle oluyor.”</p>

<p>“‘Olan bitenin yarısının nedeni savaş, diğer yarısını da devrim tamamladı. Savaş, doğal olmayan bir biçimde yaşama ara verdi, gerçekten de hayatımız belli bir süre ertelenebilir ne saçmalık! Devrim, uzun süre tutulan nefes gibi, istem dışı patlayıverdi.</p>

<p>Herkes canlandı, yeniden dünyaya gelmiş gibi oldu. Herkes bir dönüşüm, yeniden yapılanma içinde. Şöyle de söyleyebiliriz: Herkes iki devrim birden yaşıyor. İlki, kendi, kişisel devrimi, diğeri ise toplumsal olan. Bana kalırsa, sosyalizm bir deniz. Bütün bu kişisel, farklı farklı devrimlerin derecikler halinde akıp toplandığı yaşam denizi, özgürlükler denizi. Yaşam denizi derken kastettiğim yaşam, tablolarda görülecek cinsten sanatsal açıdan zenginleştirilmiş, dâhice biçimlendirilmiş bir yaşam. Şimdi insanlar bunu kitaplarda okuyup soyut olarak değerlendirmektense kendilerinde deneyerek pratikte görmeye karar verdiler.”</p>

<p>Aniden titremeye başlayan sesi, doktorun heyecanlanmaya başladığının işaretini verdi. Ütüye bir dakikalığına ara veren Lara, ciddiyet ve şaşkınlıkla Yura’ya baktı. Bu bakışla kafası karışan Yura, ne söylediğini unuttu. Kısa bir aranın ardından tekrar konuşmaya başladı. İlgili ilgisiz konulardan söz etmeye koyuldu.</p>

<p>“‘Bu günlerde dürüst ve üretken yaşamayı öylesine istiyorum ki! Bu canlanmış bütünün bir parçası olmayı nasıl da arzu ediyorum. Ama bu herkesi sarıp sarmalayan coşkulu duygular içinde sizin gizemli, Kaf Dağı’nın ardında bir yerlerde gezinen hüzün dolu bakışlarınızı görüyorum. Yüz ifadenizin kaderinizden memnun olduğunuzu, kimseye muhtaç olmadığınızı göstermesi için neler neler verirdim. Keşke bir yakınınız, bu arkadaşınız ya da kocanız olabilir (en iyisi elbette subay olması) elimden tutsa ve sizin için endişelenmememi, üstünüze düşerek sizi rahatsız etmememi söylese bana. Eli fırlatsam, her şeye boş versem ve... Of... Gevezeliğe daldım! Affedersiniz.”</p>

<p>Sesi bir kez daha ele verdi doktoru. İçine düştüğü durumun huzursuzluğuyla elini havada şöyle bir sallayıp oturduğu yerden kalktı ve pencerenin önüne gitti. Sırtı odaya dönük bir halde camın pervazına abandı. Ellerini yanaklarına dayayıp huzur arayan ve başka bir şey görmeyen bakışlarını bitki örtüsünün karanlığı ile kaplı bahçenin derinliklerine sabitledi.</p>

<p>Diğer cam tarafındaki köşede duran ütü masasının etrafını dolaşan Lara, doktorun birkaç adım gerisine geldiğinde odanın orta yerinde durdu. Kendi kendine konuşurmuş gibi alçak sesle “Ah, hep bundan korkuyordum” dedi. “Ne büyük felaketlere neden olabilecek bir yanılsama! Doğrulun Yuri Andreeviç, böyle yapmayın. Aman, gördünüz mü, sizin yüzünüzden ne yaptım?” diye çığlık atarak ütü tahtasına yöneldi.</p>

<p>Üstünde ütüyü unuttuğu bluzdan ince bir duman tütüyordu. “Yuri Andreeviç” diye devam etti konuşmaya. Bir yandan da kızgın bir ifadeyle ütüyü metal levhanın üstüne koydu. “Lütfen aklınızı başınıza alın, biraz Matmazel’in yanına gidin de bir bardak su için ve lütfen buraya sizi görmeye alışık olduğum halinizle geri dönün kuzum. Ben sizi hep öyle görmek istiyorum. Beni işitiyor musunuz, Yuri Andreeviç? Bunun elinizde olduğunu biliyorum. Lütfen sizden rica ettiğim şeyi yapın.”</p>

<p>Bir daha aralarında benzer bir olay yaşanmadı. Bir hafta sonra Lara yola çıktı.</p>

<p class="orta">9</p>

<p class="n">Kısa bir süre sonra Jivago da yola çıkmak için hazırlıklara başladı. Hareketinden bir gece önce Melyuzeyevo’da korkunç bir fırtına koptu. Fırtınanın uğultusu, çatıları dimdik döven ama aşağı doğru indikçe rüzgârın hızıyla her hamlesinde gücünü kaybedip sokaklarda yön değiştiren sağanağınkine karışıyordu.</p>

<p>Aralıksız devam eden gökgürültülerinin her biri diğerinden daha güçlü gümbürdüyordu. Şimşeklerin aydınlattığı sokakların derinliklerinde aynı yöne doğru eğilmiş ağaçlar görünüyordu.</p>

<p>Gece yarısı telaşla vurulan kapı Matmazel Fluery’i uyandırdı. Korkuyla yatağında doğrulan Matmazel kulak kabarttı. Hâlâ kapıya vuruyorlardı. “Koskoca hastanede kalkıp kapıyı açacak kimse yok mu?” diye düşündü. “Her şeyi bir başıma ben mi halletmeliyim, bu zavallı ihtiyar kadının dürüstlüğü ve görev anlayışı yüzünden mi hep böyle oluyor? Tamam, anlıyorum. Jabrinskiler zengin insanlardı. Aristokrattılar. Ama hastane halka aitti. Onu kime bırakıp gittiler? Sağlık görevlileri nereye kayboldu merak ediyorum.</p>

<p>Herkes bir taraflara gitti, ortada ne yönetici, ne hemşire ne de doktor var. Oysa burada hâlâ yaralılar var, yukarıda eski misafir odası şimdiki ameliyathanede ayaklarını kaybetmiş biri yatıyor, alt katta çamaşırhanenin yanındaki odada bir dolu dizenterili hasta var. Şeytan kadın Ustinya bir yerlere misafirliğe gitti. Fırtınanın yaklaşmakta olduğunu görmesine rağmen, aptal şey, uyanıklık edip gitti. Başkasının evinde kalmak için iyi bahane. Neyse, Tanrı’ya şükür kapıya vurmayı bıraktılar. Baktılar açan yok, boş verip gittiler. Bu havada sokağa çıkmak da şeytan işi. Belki de Ustinya’ydı. Yok, yok onun anahtarı var. Tanrım, ne korkunç, tekrar vuruyorlar! Bu kadarı da alçaklık ama! Jivago’dan bir şey beklemek olmaz. Yarın yola çıkacak, çoktan kafası Moskova’da ya da yoldadır.</p>

<p>Ama Galiullin’e ne demeli? Ya uyuyor ya da gürültüye aldırmadan yatağında rahat rahat yatıyor herhalde. Nasıl olsa zavallı yaşlı, korumasız kadın kalkıp bu kim olduğu belli olmayan insana, bu korkunç ülkenin korkunç gecesinde kapıyı açar. Galiullin mi? O da nereden çıktı şimdi.”</p>

<p>Böyle tuhaf bir düşünce uyku sersemliğinden aklına gelmiş olmalıydı! Yoksa artık gölgesi bile orada olmayan Galiullin nasıl kalkabilirdi ki? O korkunç ayaklanmada Komiser Gintz’i istasyonda öldürdüklerinde Galiullin’i de Biryuçina’dan Melyuzeyevo’ya kadar ateş altında takip etmişlerdi. Bütün kasabayı onu bulmak için altüst ettiklerinde bizzat Matmazel, Jivago’yla birlikte ona sivil kıyafetler giydirip hangi köylerden geçip, hangi yollardan kaçabileceğini anlatmıştı. Şimdi hangi Galiullin’den söz edilebilirdi?</p>

<p>O sırada zırhlı birlik kasabaya gelmemiş olmasıydı, taş üstünde taş kalmayacaktı. Birlik tamamen tesadüfen oradan geçiyordu. Sivillere yardım edip, asileri püskürtmüşlerdi.</p>

<p>Fırtına hafifler gibi olmuştu. Gök gürültüleri daha ender ve uzaktan duyuluyordu. Yağmur da dinmek üzereydi. Yağmur damlaları yaprakların üstünden ve oluklardan sessizce süzülüyordu. Gürültüsüzce çakan bir şimşeğin ışığı Matmazel’in odasını aydınlattı ve sanki bir şey ararmışçasına bir süre ışığını odada tuttu.</p>

<p>Bir süredir işitilmeyen kapı sesi tekrar işitildi. Bu kadar umutsuzca ve ısrarla çalındığına göre birisinin yardıma ihtiyacı olmalıydı. Rüzgâr tekrar başlamış, yağmur hızlanmıştı.</p>

<p>“Geldim!” diye seslendi Matmazel, kapıdaki kim olduğunu bilmediği kişiye. Sesinden kendi de ürktü. Bir anda aklı başına gelmişti. Ayaklarını aşağı indirdi, aceleyle terliklerini giyip sabahlığını sırtına geçirdi ve tek başına kapıyı açmaya ürktüğü için Doktor Jivago’yu uyandırmak üzere aceleyle odadan çıktı. Yuri de sesleri işitmişti. Elinde bir mumla aşağı iniyordu. Kapıyı çalanla ilgili ikisinin de tahmini aynıydı.</p>

<p>“Jivago, Jivago, kapı vuruluyor, tek başıma açmaya korkuyorum” diye Fransızca seslenen Matmazel, ardından Rusça ekledi: “Herhalde Lara ya da Galiullin’dir.”</p>

<p>Yuri Jivago da kapıdan gelen sese uyanmıştı. Gelenin tanıdıkları birisi olduğunu düşünüyordu. Ya kaçarken Galiullin’in başına bir şey gelip dönmüştü ya da hemşire Antipova yolda karşısına çıkan bazı zorluklar nedeniyle geri gelmişti.</p>

<p>Kapının eşiğine geldiklerinde Jivago elindeki mumu tutması için Matmazel’e verip kilidi çevirip sürgüyü açmaya koyuldu. Kapının açılmasıyla birlikte rüzgâr, Jivago’nun tuttuğu kanadı savurup mumu söndürdü ve her ikisinin de yüzüne soğuk yağmur damlalarıyla vurdu.</p>

<p>“Kim var orada? Kim o? Nerdesiniz?” diye karanlığın içine doğru bağırdılar. Ancak yanıt veren olmadı.</p>

<p>Sonra aniden benzer sesler evin başka tarafından işitildi. Sesin kullanılmayan taraftan ya da bahçeye bakan bir camdan geldiği izlenimine kapıldılar.</p>

<p>“Sanıyorum, rüzgârın sesi bu” dedi Doktor. “Ama içimizin rahat etmesi için arka tarafa bir bakın, eğer gerçekten, başka bir nedenden değil de, biri varsa kaçırmamak için ben burada bekleyeyim.”</p>

<p>Matmazel evin arkasına doğru giderken Jivago kapının dışına çıkıp verandanın saçağının altında durdu. Karanlığa alışan gözleri, birazdan sökecek şafağın izlerini görüyordu. Kasabanın üstünü kaplayan bulutlar, kaçıp kurtulmak istermişçesine çılgınca bir çeviklikle dağılıyordu. O kadar alçaktan uçuyorlardı ki aynı yöne doğru eğilmiş ağaçlara neredeyse tutunmuş gibi görünüyorlardı. Bu halleriyle ağaçları süpürge gibi kullanarak gökyüzünü temizliyordu sanki. Yağmur evin tahta duvarını ıslatmış, boz renkli duvar siyaha dönmüştü.</p>

<p>“Bir şey buldunuz mu?” diye sordu Jivago, geri dönen Matmazel’e.</p>

<p>“Haklıymışsınız. Kimse yok” diyen Matmazel, evin etrafını dolaştığını anlattı. Ihlamur ağacının dallarının çarptığı yemekhanenin camı kırılmış, içeriye su dolmuştu. Lara’nın kaldığı odada da durum aynıydı. Yer denize dönmüştü, hatta deniz demek yeterli değildi, okyanus olmuştu.</p>

<p>“Panjur kopmuş, pervaza çarpıyormuş. Anlaşıldı, sesin nedeni bu.”</p>

<p>Biraz daha konuştular, sonra kapıyı kilitleyip yatmak üzere odalarının yolunu tuttular. Her ikisi de bekledikleri heyecanın gerçekleşmemiş olmasından dolayı üzülmüştü.</p>

<p>Oysa ikisi de, kapı açıldığında çok iyi tanıdıkları bir kadının içeri gireceğini ve iliklerine kadar ıslanmış olan bu kadını soru yağmuruna tutacaklarını, onun da kâh saçlarını düzeltip kâh gülerek yolda başından geçen maceraları anlatacağını sanmışlardı.</p>

<p>Bundan o kadar emindiler ki kapıyı kapadıklarında hâlâ kadının gölgesi, filigran halinde sokakta evin köşesinde kalmış gibi geliyordu onlara.</p>

<p class="orta">10</p>

<p class="n">Biryuçina İstasyonu’nda yaşanan olayda, herkes dolaylı bir biçimde telgraf memuru Kolya Florenko’nun suçlu olduğunu düşünüyordu.</p>

<p>Kolya kasabanın ünlü saat ustasının oğluydu. Melyuzeyevo’da herkes onu çocukluğundan beri biliyordu. Küçükken soylu ailelerden birinde kaldığı zamanlar Matmazel’in gözetiminde Kontes’in kızlarıyla oynamaya gelirdi. Bu nedenle Matmazel, Kolya’yı gayet iyi tanıyordu. O zamanlar biraz Fransızca anlamaya bile başlamıştı.</p>

<p>Kasaba halkı her türlü havada onu ceketsiz, şapkasız görmeye alışıktı. Ayaklarında da yazlık ince bez ayakkabılar olur ve hep bisiklete binerdi. Bisikletini gidonunu tutmadan, elleri göğsünde çapraz, hafifçe geriye eğik oturarak sürerdi. Telgraf direklerini ve telleri kontrol ederek anayolda ve kasabada böyle dolaşırdı.</p>

<p>Kasabadaki bazı evlerde istasyondaki hatta bağlı telefon vardı. Ana santral görevini gören istasyon hattı ve bağlantılarının idaresinden Kolya sorumluydu.</p>

<p>Çok fazla işi vardı: İstasyondaki kutudan telgraf ve telefon haberleşmesini idare ediyor, bazen istasyon şefinin kısa süreliğine ayrıldığı zamanlarda makas işaretleri ve sinyalizasyon işini de üstleniyordu. Bütün teçhizat istasyonda aynı odadaydı. Aynı anda pek çok düzeneği kullanmak zorunda kalan Kolya sonunda farklı bir iletişim tarzı geliştirmişti. Kısa ve kaba sözcükler kullanıyor, özellikle yanıt vermek istemediği, işine gelmediği için konuşmaktan kaçındığı durumlarda bulmaca gibi laflar ediyordu. Karışıklığın yaşandığı gün de, bu kendine özgü tarzı kullandığı kasabada dilden dile yayılmıştı.</p>

<p>Kasabadan telefon ederek uyarmaya çalışan Galiullin’in iyi niyetli bütün çabalarına suskun kalan Kolya, belki de bilinçsizce, olayların kötü bir biçimde gelişmesine neden olmuştu.</p>

<p>Galiullin, telefona cevap veren Kolya’dan istasyon binasında ya da yakınlarda bir yerde bulunan komiseri çağırmasını istemişti. Amacı Komiser Gintz’e oraya gelmek üzere yola çıktığını, kendisi gelmeden hiçbir şey yapmamasını söylemekti. Kolya, Biryuçina’ya gelmekte olan tren nedeniyle hattın meşgul olduğunu öne sürerek Galiullin’e bu isteğini yerine getiremeyeceğini söylemişti. Oysa türlü çeşit nedenlerle kasabaya Kazakları getiren bu treni makas hattında bekleten kendisiydi.</p>

<p>Her şeye    rağmen    askeri tren istasyona girdiğinde    Kolya hoşnutsuzluğunu gizleyemedi. İstasyonun kara platformuna yavaş yavaş yaklaşan tren, tam da idare binasının büyük penceresinin önünde durmuştu. Kolya, Devlet Demiryolları ambleminin işli olduğu koyu yeşil çuha perdeyi sonuna kadar açmıştı. Camın taş ön pervazındaki büyükçe bir tepside su dolu koca bir sürahi ile kalın cam bardaklar duruyordu. Bardaklardan birine su dolduran Kolya, birkaç yudum içerek dışarıyı seyre koyuldu.</p>

<p>Kolya’yı gören makinist dostane bir şekilde başını sallayarak onu selamladı. Kolya ise nefretle bok böceği kokulu, pis herif diye aklından geçirdi ve makiniste yumruk sallaması yetmezmiş gibi bir de dil çıkardı. Makinist mimiklerle kendisine söylenmek isteneni gayet iyi anlamıştı ama bununla da yetinmedi, omuzlarını silkerek başını arka tarafa çevirdi. Vagonları işaret ederek “Ne yapabilirim ki? Kolaysa sen yap, benim elimde olan bir şey yok” der gibiydi.</p>

<p>“Ne olursa olsun, alçağın tekisin” diye yanıtladı Kolya mimikleriyle. Vagonlardan atları boşaltmaya başlamışlar. Atlar inat ediyor, yerlerinden hareket etmek istemiyorlardı.</p>

<p>İnmeleri için vagonun önüne konulan tahta çatkının üstünden yayılan tok nal sesleri biraz sonra yerini taş perondan çıkan tiz seslere bıraktı. Huysuzlaşarak şaha kalkan atlara rayların üzerinde tur attırdılar. Yolun sonunda kullanılmayan, çürümeye yüz tutmuş iki vagon vardı. Her taraflarını otlar sarmıştı. Yağmurun altında boyaları akmış, çürüyen tahtalarını kurtlar kemirmişti. Vagonlar bu halleriyle, hemen arkalarında bulut kümelerinin altında başlayan, huş ağaçlarının ağaç mantarından çile çektiği ormanla derin bir bağlantı içinde olduğu izlenimi veriyorlardı.</p>

<p>İstasyon dışına çıkan Kazaklar komut üzerine atlarına binip hayvanları mahmuzladılar. İsyancıları kuşatma işi başlamıştı. At üstündeki askerlerin ağaçların arasındaki görüntüsü her zaman yerdekilere göre daha heybetliydi. Bu görüntü isyancıları etkiledi, oysa onların da depoları silah doluydu. Kazaklar kılıçlarını çektiler.</p>

<p>Devrilmiş ağaç kütüklerinin etrafında çember halinde düzen kurmaya çalışan atlıların arasından sıyrılan Gintz topluluğa dönerek konuşma yapmaya başladı.</p>

<p>Artık alışkanlık haline getirdiği askerlik bilinci, vatan sevgisi gibi yüksek duygulardan söz etmeye başladı. Oysa bu duyguların orada karşılığı yoktu. Toplanmış insan sayısı oldukça fazlaydı ve bu insanlar savaş hakkında pek çok şey dinlemişlerdi. Artık kalpleri nasırlaşmış, dinlediklerinden yorgun düşmüşlerdi. Gintz’in ağzından dökülen sözlere kulakları çoktan alışıktı. Dört ay boyunca ne o tarafa ne bu tarafa yaranamamış olmaları onları taciz etmişti. Üstelik Gintz’in Almanları çağrıştıran soyadı ve Baltık aksanı da sıradan insanların oluşturduğu bu kalabalığı rahatsız etmişti.</p>

<p>Gintz uzun konuştuğunu fark edip kendine kızmıştı. Ne var ki kendisine minnettarlık göstermeleri gerekirken umursamaz davranıp sıkıldıklarının işaretini veren dinleyicilerin daha iyi anlaması için böyle yapıyordu. Dinleyenler üstünde bir türlü istediği etkiyi yaratamayınca, daha sert bir üslupla konuşması gerektiği inancına kapıldı ve her ihtimale karşı hazırladığı tehditlerini savurmaya başladı. Gruptan yükselen homurtuları işitemeyecek bir halde, askeri divan-ı harp mahkemelerinin kurulduğu tehditleri içinde, bir an önce silahlarını bırakmalarını ve elebaşlarının teslim olmasını istedi. Bunları yapmadıkları takdirde, aşağılık hainler, pislik cahiller olarak günlerini göreceklerdi. Kalabalık tepkisi aynı tonda oldu.</p>

<p>Bir anda yüzlerce insanın sesi yükseldi. Bir kısmı “Sonunda dedi diyeceğini günümüzü gösterecekmiş”, “Oldu, oldu” gibisinden bağırışıyordu, bunların sesinde öfke yoktu. Diğer bir grup ise oldukça sinirliydi. “Gördünüz mü yoldaşlar, nasıl da lafı çeviriyor? Eskisi gibi aynı! Senin komutan ayakların bize sökmez! Biz hainiz öyle mi? Peki sen nesin efendi? Bununla konuşacak bir şeyimiz yok. Görmüyor musunuz, Alman bu adam, ajan. Hey sen, evraklarını göster bize, sen bizim kanımızdan değilsin! Ne oldu ağzınız açık kaldı, donup kaldınız mı? Hadi tutuklayın bizi!”</p>

<p>Gintz’in bu talihsiz konuşması Kazakları da hoşnutsuz etmeye başlamıştı. “Hepsi domuz kafalı bunların. Bu da amma adammış ha!” diye birbirleriyle fısıldaşıyorlardı. Önce birkaçı kılıcını kınına soktu, sonra hemen hepsi kılıçlarını yerleştirip birbirlerinin peşi sıra atlarından inmeye koyuldular. Çoğunluk yere indiğinde düzensiz bir şekilde halkanın ortasına atılıp 212. Alay’ın isyancı askerleriyle kucaklaştılar.</p>

<p>Meydandaki herkes birbirine karıştı. Ortalığı dostluk havası sarmıştı.</p>

<p>Olayların gidişatından endişelenen bazı Kazak subayları Gintz’e “Buradan usulca uzaklaşın” dediler. “İstasyonun girişinde bir arabamız var. Oraya birisini gönderip arabanın yakına gelmesini söyleriz. Bir an önce gidin buradan.”</p>

<p>Gintz subayların sözünü dinledi ama kimseye fark ettirmeden sıvışmayı âcizlik olarak nitelendirdiğinden, neredeyse herkese göstere göstere istasyon binasına yöneldi. Gururundan dolayı kendini sakinmiş gibi gösterip telaşsız adımlarla yürümeye çaba gösteriyordu.</p>

<p>Ormanın hemen ardındaki istasyon binasına varmasına az kalmıştı. Ağaçların seyreldiği yerde artık rayları görebildiği yerde ilk kez arkasına baktı. Silahlı askerler peşinden geliyordu. “Ne istiyorlar ki?” diye aklından geçirdi ve adımlarını sıklaştırdı.</p>

<p>Arkasından gelenler de aynı şeyi yaptılar. Aralarındaki mesafe aynı kaldı. Önünde kullanılmayan vagonların oluşturduğu bir duvar belirdi. Onun arkasına geçtiğinde koşmaya başladı Gintz.</p>

<p>Kazakları getiren tren park yerine çekilmiş olduğundan raylar bomboştu. Gintz demir rayları koşarak geçip bir sıçrayışta perona çıktı. Aynı anda peşindeki isyancı askerler de kırık vagonların ardından belirdiler. İstasyon şefi ile Kolya, Gintz’i içerde koruyabileceklerini düşündüklerinden, ona bir şeyler bağırıp el kol işaretleri yaparak istasyon binasına girmesini söylemeye çalıştılar.</p>

<p>Ancak gene, bulunduğu yerde bir karşılığı olmayan ama Gintz’in yetiştiği yerlerde nesilden nesile aktarılan, her koşulda onurunu koruma anlayışı, kurtuluşunun önünde bir bariyer oluşturmuştu. İnsanüstü bir gayretle kalp atışlarını durdurmaya çalışıyordu. İsyancılara dönüp “Hey kardeşlerim, aklınızı başınıza alın, ajan olduğumu nereden çıkardınız?” diye bağırmalıyım diye düşündü. İsyancıların zihinlerini aydınlatıp onları durduracak içten bir şeyler söylemeliydi.</p>

<p>Son aylarda yaşadığı zafer duygusu, yüreğinden yükselen çığlıklar, istemsiz bir şekilde, kalabalıkları ateşlemek için konuşma yaptığı kürsü ve sandalyelerle bilincinde yer etmişti.</p>

<p>İstasyon kapısının önünde, hemen çanın olduğu yerde büyükçe bir yangın fıçısı vardı. Ağzı sıkı sıkıya kapalıydı. Gintz bir sıçrayışta fıçının üstüne çıktı. Yaklaşmakta olan isyancıların ruhuna hitap edebilecek birkaç söz söylemek istiyordu, ağzından tutarsız, yerli yersiz cümleler döküldü. İki adım atıp binadan içeri girerek kolayca kendini kurtarmak yerine, dışarda kalarak kendilerine konuşma yapma cesareti isyancıları şaşkına çevirmişti. Hepsi oldukları yerde kaldılar. Silahlarını indirdiler.</p>

<p>Gintz fıçının tam kenarına bastığı anda kapak kaydı. Bir ayağı fıçının içine girmiş diğeri dışarda aşağı doğru asılı kalmıştı. At sırtında oturuyormuş gibi bir duruşu vardı.</p>

<p>Askerler onun bu çaresiz haline kahkahalarla gülerek tepki verdiler. Bazıları ateş etmeye başlamıştı. Ön taraflardan birinin silahından çıkan kurşun boynuna isabet etti. Talihsiz Gintz o anda öldü. Ardından diğerleri süngü darbeleriyle cesedi delik deşik etti.</p>

<p class="orta">11</p>

<p class="n">Matmazel Fleury, Kolya’ya telefon etmiş Jivago’ya trende iyi bir yer ayarlamasını, aksi halde başına kötü bir şeyler gelebileceğini söylüyordu. Kolya ise artık alışıldığı gibi tuhaf bir üslupla Matmazel’e yanıt veriyor, diğer hattan şifreli birtakım konuşmalar yapıp telgraf yazdırıyordu: “Pskov, duyuyor musun beni? Hangi kolu? Ne diyorsunuz Matmazel? Hayır, uydurma bütün bunlar. Durun, kapayın telefonu, çalışmama engel oluyorsunuz. Pskov, komosev, Pskov. Otuz altı virgül sıfır sıfır on beş. Matmazel gene mi siz? Size Rusça söylüyorum değil mi, imkânsız, yapamam. İstasyon şefiyle konuşun. Saçma bunların hepsi, uydurma şeyler. Otuz altı... Hay lanet olsun... Durun, Matmazel işime engel oluyorsunuz, Matmazel.”</p>

<p>Matmazel devam ediyordu: “Öyle Pskov, Pskov deyip gözümü boyayamazsın Kolya bozuntusu. Ben senin ne mal olduğunu gayet iyi biliyorum. Yarın doktoru yolcu vagonuna bindireceksin ve ben de bir daha katillerle, günümüzün küçük ispiyoncu Yehuda’sıyla muhatap olmayacağım, ona göre.”</p>

<p class="orta">12</p>

<p class="n">Yuri Jivago’nun kasabadan ayrıldığı gün boğucu ve sıcak bir hava vardı. Gene geçen günkü gibi fırtına kopacağa benziyordu. Etraftaki kerpiç kulübeler ve istasyon meydanını kaplamış çekirdek kabuklarının üstünde dolaşan kazlar, kapkara bulutların altında ürkütücü bir beyazlıkta görünüyorlardı.</p>

<p>İstasyon binasının önünde uzaklara doğru uzanan genişçe bir meydan vardı. Otların kapladığı bu alanın her köşesi insanlarla doluydu. Her biri haftalardır istedikleri yere kendilerini götürecek farklı trenlerin bekleyişi içindeydiler.</p>

<p>Kalabalığın içindeki gri ceketli yaşlı adamlar, yakıcı güneşin altında insan öbekleri arasında dolaşıyor, yeni bir haber olup olmadığını sorup kulaktan kulağa yayılan bilgileri öğrenmeye çalışıyorlardı.</p>

<p>Dirseklerine dayanıp yerde yan yana uzanmış on dört yaşlarındaki suskun yeniyetme gençler, ellerindeki yapraklarından temizledikleri dallarla hayvan güden çobanları andırıyorlardı. Pembe yanaklı kızlı erkekli küçük kardeşleri gömleklerini çekiştire çekiştire ayak altında dolanıyorlardı. Sırtlarında kahverengi el dokuması ceketlerle yere oturmuş anneler ise kucaklarındaki süt bebeklerini göğüslerine bastırmışlardı.</p>

<p>Doktor Jivago’yla istasyonun önünde ve içinde yatan insanların arasından zorlukla ilerlerken, “Ateş başlayınca koyunlar gibi kaçıştılar. Hoşlarına gitmedi!” dedi düşmanca bir tavırla istasyon müdürü Povarihin. “Bir anda çimenler ortaya çıktı! Toprağın nasıl göründüğünü anımsayıp mutlu olduk! Dört aydır bu kalabalığın yüzünden göremiyorduk da unutmuştuk. Gintz tam burada yatıyordu. Savaşta o kadar çok olay gördüm ki alışmış olmam lazım ama bu çok korkunç bir manzaraydı! Her şeyden önemlisi sebepsiz yere oldu! Öldürmelerinin nedeni neydi ki? Onlara ne kötülüğü dokundu. Bunu yapanlar insan mı? Söylediklerine göre ailesinin kıymetlisiymiş. Şimdi şurdan, sağdan buyrun. Odam burada. Bu trene binmeyi düşünmeyin, ezilip ölebilirsiniz. Ben sizin başka trene binmenizi sağlayacağım, kasabadan kalkacak olana. Biz buradan bir tren organize edeceğiz, şimdi işlemlerine başlıyoruz. Yalnız binene kadar kimseye söylemeyin, hiç kimseye! Ağzınızdan kaçıracak olursanız daha yola çıkmadan treni parçalarına ayırırlar. Gece yarısı Suhuniçe’ye vardığınızda Moskova trenine aktarma yapacaksınız.”</p>

<p class="orta">13</p>

<p class="n">Saklı tutulan tren daha deponun ağzında belirip istasyona doğru raylarda yavaş yavaş ilerlemeye başladığında binanın önündeki kalabalık hareketlendi ve bir anda hücuma geçti. Zincirden boşanmış gibi koşup ray çukurlarını geçtiler. Birbirlerini ite kaka bir şekilde trene tutunmaya çalışıyor, kimileri de pencerelerden vagonların tepesinden içeri girmenin yolunu arıyordu. Tren bir anda taşıyamayacağı kadar insanla dolmuştu. Perona vardığında tek bir kişinin bile binebileceği yer kalmamıştı.</p>

<p>Mucize eseri olarak doktor trene binmeyi başarmıştı. Kendisinin de anlamadığı bir biçimde vagonun koridoruna da geçebildi. Yol boyunca da orada kaldı. Suhuniçe’ye dek orada bavulunun üstünde oturdu.</p>

<p>Fırtınanın işaretçisi bulutlar çoktan dağılmıştı. Yakıcı güneş ışıkları altındaki tarlaları baştanbaşa kaplayan cırcır böceklerinin düzenli sesleri trenin tıkırtısına karışıyordu.</p>

<p>Pencerelerin önünde duran yolcular diğerlerinin ışığına engel oluyordu. Onların iki katı, üç katı büyüklüğe varan uzun gölgeleri yere, vagon sıralarına ve bölmelerine vuruyordu. Vagona sığmayan karartılar, karşı pencerelerden dışarı süzülüyor, trenin gölgesiyle birlikte ilerliyordu.</p>

<p>Yolcuların kimileri bağırıp çağırıyor, kimileri şarkı söylüyor, kimileri tartışıyor, kimileri de iskambil oynuyordu. Bir istasyona vardıklarında içerdeki gürültüye dışarının hengâmesi de ekleniyor, uğultu deniz fırtınasının sağır edici gücüne ulaşıyor, tıpkı denizde olduğu gibi, istasyonun ortasında, birden bir sessizlik çöküyordu. Platformda tren boyunca acele eden adımların sesi, yük vagonunun önündeki kargaşa ve tartışmalar, geçirmek için bekleyenlerin uzaktan duyulan sesleri, istasyon bahçesinden gelen tavuk gıdaklamaları ve ağaç dallarının hışırtıları bir anda kesiliyordu.</p>

<p>Tam o sırada, yolda eline ulaşan bir telgraf ya da Melyuzeyevo’dan Yuri Jivago’ya gönderilmiş bir selam gibi güzel bir koku süzülüyordu camdan içeri. Tarlalardaki çeşitli bitkiler ve alışılmışın dışındaki çiçek tarhlarının içinden geçip usul usul yukarılardan bir yerlerden geliyor, zengin bir aroma hissediliyordu.</p>

<p>İzdiham yüzünden doktorun pencereye yanaşması mümkün değildi. Ama o hiç bakmadan bu bitkileri görebiliyordu. Muhtemelen oldukça yakın bir yerlerde büyümüşlerdi ve rayların tozuyla kaplı dağınık ve sık dallarını, yapraklarıyla vagonların üstüne doğru sakince uzatıyor, yapraklar gökyüzünde küçük parıltılarıyla ışıldayan yıldızlar gibi göz kırpıyordu.</p>

<p>Yol boyunca bu durum devam etti. Kalabalık insan grubu sürekli gürültü etti. Ihlamurların kokusu hiç kesilmedi.</p>

<p>Her yere sinen bu koku sanki bütün makaslarda, kontrol noktalarında kuzeye giden trene eşlik ediyor, yolcular gittikleri her yerde aynı kokuyu duyuyorlardı.</p>

<p class="orta">14</p>

<p class="n">Gece yarısı Suhuniçi’ye vardıklarında eski alışkanlıkları sürdüren bir hamal doktora yardım etti. Karanlık rayların üstünden geçirdiği doktoru, istasyona henüz gelmiş tarifede bile görünmeyen bir trenin ikinci mevki vagonuna bindirdi.</p>

<p>Hamal tam vagonun arka kapısını elindeki kondoktör anahtarıyla açıp eşyaları ara boşluğa koyduğu sırada asıl tren görevlisi gelerek inmelerini söyledi. Hamalla görevli arasında başlayan kısa süreli itiş kakış Yuri Jivago’nun dil dökmeleriyle son buldu. Doktor yalvarıp yakararak trende kalmayı başardı.</p>

<p>Özel olarak hazırlanmış bu trenin gizemli bir hali vardı, oldukça hızlı gidiyor, istasyonlarda kısa süreli duraklamalar yapıyor ve özel olarak korunuyordu. Vagon bir hayli boştu. Jivago’nun bindiği kompartıman, masanın üstünde yanan ve alevi yarı açık camdan esen rüzgârla dalgalanan bir mumla aydınlatılmıştı.</p>

<p>Mum kompartımanın yegâne yolcusuna aitti. Sarışın bir delikanlıydı, kol ve bacaklarına bakarak boyunun oldukça uzun olduğu söylenebilirdi. Sanki vidaları kötü sıkıştırılmış aletler gibi kol ve bacakları eklem yerlerinde kıpır kıpır oynuyordu. Jivago içeri girdiğinde yarı yatar pozisyonunu düzeltip nazik bir biçimde oturur duruma geçti.</p>

<p>Oturduğu kanepenin altında yer bezine benzeyen bir şey görünüyordu. Ama birden bu beze benzeyen şeyin ucu hareket etti ve kanepenin altından mutsuz hırıltılar çıkaran, sarkık kulaklı bir av köpeği çıktı. Yuri Jivago’yu etraflıca inceleyip, koklayıp tanıdıktan sonra kompartmanın içinde bir köşeden diğerine hareket etmeye başladı. Bacak bacak üstüne atmış sahibi gibi o da patilerini iyice geriyordu. Kısa bir süre sonra sahibinin komutuyla tekrar divanın altına girip bezin üstündeki eski kıvrık pozisyonunu aldı.</p>

<p>Yuri ancak o zaman kompartmanın askılığında asılı duran kılıfındaki çift namlulu tüfeği, deri fişekliği ve vurulmuş av kuşlarıyla ağzına kadar dolu çantayı fark etti. Demek, delikanlı avcıydı.</p>

<p>Oldukça konuşkan bir gençti ve saygılı bir şekilde tebessüm ederek aceleyle doktorla sohbete başladı. Sohbet ederken kelimenin gerçek anlamıyla sürekli olarak doktorun ağzının içine bakıyordu.</p>

<p>Delikanlının sesi itici derecede yüksekti ve metalik bir tınısı vardı. Başka tuhaf bir yönü de sesli harfleri, özellikle de “u” sesini garip bir biçimde telaffuz ediyor, daha çok Fransız ya da Alman aksanıyla çıkartıyordu. Üstelik bu yanlış telaffuzu yetmiyormuş gibi, “u”ları söylerken ayrı bir çaba sarf ediyor, bu sesi diğerlerinden daha yüksek bir tonda çıkarıyordu. Daha ilk ifadelerinde çıkardığı “u” sesleri Yuri’nin kulağını tırmalamaya yetti. Dakikalar ilerledikçe, belli ki kendini kontrol altında tutuyordu, bu hatasını bıraktı, ancak yinelememesi için aklından çıkarması gerekiyordu.</p>

<p>“Bu rahatsızlığın adı neydi?” diye düşündü Jivago. “Böyle bir şey okumuştum, bildiğim bir rahatsızlık. Bir doktor olarak bunu biliyor olmam gerekir ama aklımdan uçup gitmiş işte. Bu, beyinde dile etki eden bir unsurun belirtisi. Ne var ki böyle komik bir biçimde konuşmaya yansıyınca insanın ciddiyetini koruması çok zor. Sohbet etmenin imkânı yok. En iyisi üst kuşete çıkıp yatmalı.”</p>

<p>Düşündüğü gibi de yaptı. Yuri kuşete yatmaya hazırlandığında delikanlı, mumun rahatsız edip etmeyeceğini sordu. Doktor isterse söndürecekti. Yuri söndürmesine memnun olacağını söyledi. Yol arkadaşı denileni yaptı. Kompartman karanlığa gömüldü.</p>

<p>Cam yarıya kadar açıktı. “Pencereyi kapatayım mı?” diye sordu doktor. “Hırsızlardan korkar mısınız?” Yol arkadaşı yanıt vermedi. Yuri Jivago bu sefer oldukça yüksek sesle yineledi sorusunu, ancak gene cevap alamadı. Bunun üzerine Jivago kibrit yakarak delikanlıya bakmak istedi. Bu kadar kısa sürede imkânı yoktu ama belki de kompartımandan dışarı çıkmış ya da uykuya dalmıştı.</p>

<p>Ama hayır, delikanlı yerinde oturuyordu, gözleri açıktı ve yukarıdan ona ışık tutan doktora gülümsüyordu. Kibrit bitti. Yuri Jivago yenisini yakıp kibritin aydınlığında üçüncü kez tekrarladı sorusunu.</p>

<p>“Siz nasıl arzu ederseniz öyle yapın” diyerek yanıt verdi Avcı. “Çalabilecekleri bir şeyim yok. Aslında, açık kalması daha iyi. Kapanınca havasız oluyor.”</p>

<p>“Ah seni kerata!” diye düşündü Jivago. “Demek sadece aydınlıkta konuşabiliyorsun. Nasıl da düzgün konuştu, hiç hata yapmadı! Akıl alır gibi değil!”</p>

<p class="orta">15</p>

<p class="n">Geçen hafta yaşadığı olaylar, yol öncesinin endişeleri, istasyonlarda gördükleri ve trene biniş macerasının etkisiyle Yuri kendini bitkin hissediyordu. İlk uzandığı köşede hemen uyuyacağını düşünmüştü. Ancak hiç de öyle olmadı. Aşırı yorgunluktan uykuya dalamıyordu bir türlü. Daldığında da şafak söküyordu.</p>

<p>Bu uzun zaman diliminde kafasında dolaşan düşünceleri karmakarışıktı. Arapsaçına dönmüş düşünceler iki yumak halinde beyninin içinde dolaşıp duruyor, biri çözülürken diğeri düğümleniyordu.</p>

<p>İlki Tonya’yla ilgili düşüncelerden oluşuyordu. Evleri ve küçük ayrıntılarıyla da olsa şiirle bağlantılı içtenlikle dolu, tertemiz eski düzenleri geliyordu aklına. Doktor bu yaşam için endişeleniyor, bütünselliği ve değerleriyle onu koruyabilmek adına gecenin en hızlı treniyle uçup gitmek, iki yıl aradan sonra eski düzenini yeniden kurmak için elinden geleni yapmak istiyordu.</p>

<p>Devrime olan inancı ve hayranlığı da bu yumaktaydı. Devrim diye nitelendirdiği, orta sınıfın ve 1905 devriminin oluşumuna katkıda bulunan ve Blok’a inanan gençlik tarafından kabul edilendi.</p>

<p>Bu, benimsediği ve alışkın olduğu düşünceler yumağıydı. 1912 ve 1914 yılları arasında savaştan önceki dönemde ufukta beliren Rus düşüncesi, Rus sanatı, genelde halkın tamamını, özelde ise Jivagoları kapsayan Rus kaderiyle ilgili yeniliklerin işareti olan vaatler ve geleceğe yönelik önsezilerle doluydu.</p>

<p>Savaştan sonra nasıl da bu yaklaşımların yeniden canlanmasını ve devam etmesini istemiş, bu boşluk duygusu onu eve geri dönmeye yönlendirmişti.</p>

<p>Yeni olan düşünceler ikinci yumağı oluşturuyordu ama “öteki” olduğu oranda yeniden ayrılıyordu! Bunlar içselleştirdiği, alıştığı düşünceler değildi, eskiler istemsizce karşı konulmaz bir biçimde, bir anda meydana gelen şok sarsıntı gibi gerçeğin yönlendirmesiyle yeniyi doğurmuştu.</p>

<p>Savaş, döktüğü kan ve sebep olduğu felaketler, evsizlik ve yalnızlığıyla böyle bir yeniydi. Ondan kaynaklanan acılar ve halkın savaştan öğrendiği bilgelik de bu yeniler arasında yer alıyordu. Savaşın boşalttığı kentler ve buna maruz kalan insanlar da böyle bir yeniydi. 1905 yılında üniversite gençliğinin idealize ettiği devrim yerine şimdiki, savaştan doğan kanlı, hiçbir biçimde askerin olduğu söylenemeyecek, bolşeviklerin felakete doğru yönlendirdiği devrim de bu yeni olguların içindeydi.</p>

<p>Savaşın nereye sürüklediğini yalnızca Tanrı’nın bildiği hemşire Lara Antipova’nın da yeni düşüncesiydi. Yaşamı tamamen bilinmezliklerle doluydu ve kimseyi bunun için suçlamıyor, şikâyetini sessizliğiyle anlatıyor, gizemli suskunluğu onu güçlü kılıyordu. Yuri yaşamı boyunca etrafındaki herkesi, ailesi ve yakınları dışındakileri, sevmek için ayrı bir çaba harcamışken “onu sevmemek” için gösterdiği üstün gayret de yeni düşüncelerin arasındaydı.</p>

<p>Tren bütün hızıyla ilerliyordu. Açık pencereden giren rüzgâr Yuri’nin saçlarını dağıtıp toz içinde bırakıyordu. Gece trenlerinin durduğu istasyonlarda yaşananlar gündüz trenleriyle aynıydı. Kalabalık insan grupları kargaşaya neden oluyor, ıhlamur dalları hışırdıyordu.</p>

<p>Zaman zaman gecenin derinliğinden el ve at arabalarının takırtıları istasyona ulaşıyordu. İnsan sesleri ile tekerlek gürültüleri ağaçların hışırtılarına karışıyordu.</p>

<p>O dakikalarda bu gölgeleri birbirlerine yaklaştırıp fısıldaşmaya zorlayan şeyin ne olduğu anlaşılıyordu. Uykudan ağırlaşan yapraklar güçlükle kımıldayarak birbirlerine fısıltı dilinde bir şeyler mırıldıyorlardı. Bunlar Yuri Jivago’nun kompartımanın üst kuşetinde yattığı yerde dönüp dururken kendi kendine söyledikleriyle aynıydı. Bunlar Rusya’yı boydan boya kaplayan endişelerin, devrimin, onun felakete yol açan güçlüklerle dolu döneminin ve sonuçtaki olası azametinden haberler veren fısıltılardı.</p>

<p class="orta">16</p>

<p class="n">Doktor ertesi gün geç vakitte uyandı. Saat on bir olmuştu. Yol arkadaşı alçak sesle “Markiz, Markiz!” diyerek, huzursuzlanmaya başlayan köpeğini sakinleştirmeye çalışıyordu. Yuri, gece boyu kompartımana başka bir yolcunun binmemiş olmasına ve avcıyla hâlâ yalnız oluşlarına şaşırdı. Bulundukları istasyonun adını çocukluğundan biliyordu. Tren Kaluga’yı geride bırakıp Moskova bölgesi sınırlarına doğru harekete geçti.</p>

<p>Savaş öncesi dönemdeki alışkanlığıyla sabah temizliğini yapıp meraklı yol arkadaşının ona ikram ettiği kahvaltıyı yapmak için kompartımana geri döndü. Bu sefer onu daha dikkatle inceledi.</p>

<p>Delikanlının en önemli özelliği çok konuşkan olması ve hareketliliğiydi. Evet, bu yabancı konuşmayı çok seviyordu ama bu eyleminde onun için önemli olan fikir alışverişinde bulunmak ya da bir konudaki görüşlerini açıklamak değildi. Asıl derdi konuşmak eyleminin kendisiydi. Sözcükleri yüksek sesle söylemeyi seviyor, sesleri çıkarmaktan keyif alıyordu.</p>

<p>Konuşurken kanepede yay gibi geriliyor, nedensiz yere güçlü kahkahalar atıyor, memnuniyetini göstermek için hızlı hızlı ellerini ovuşturuyordu. Ruh halini anlatmaya bunların yetmediğini düşündüğü durumlardaysa elleriyle dizlerine vurarak kendini dövüyor ve gözlerinden yaş gelinceye kadar gülüyordu.</p>

<p>Konuşmaları geceki tuhaflığı çerçevesinde sürüyordu. Delikanlının anlattıkları şaşırtıcı biçimde bağlamdan uzaktı. Kimi zaman ona sorulmadığı halde birtakım sırlarını söylüyor ama kimi zaman da sorulan en basit soruları kulak arkası yaparak yanıtsız bırakıyordu. Kendisiyle ilgili bir dolu hayali ve ilgisiz bilgi verdi. Belli ki birçoğunu uyduruyordu. Karşısındakini etkilemek için görüşlerinin alışılmışın ötesinde, çizgi dışı olduğunu göstermek ister gibiydi.</p>

<p>Bütün bunlar Yuri’ye eskiden çok iyi bildiği şeyleri anımsattı. Geçen yüzyılın nihilistleri böyle bir radikal ruh çerçevesinde konuşurlardı. Onları Dostoyevski’nin bazı kahramanları izlemişti. Yakın bir geçmişteyse Rusya’nın taşrasında ortaya çıkan, görüşleri artık büyük kentlerde moda olmaktan çıksa da derinliklerinde fikir önderlerinin özünü koruması nedeniyle sık sık başkente gelen takipçileri vardı.</p>

<p>Delikanlı ünlü bir devrimcinin yeğeni olduğunu anlattı, anne ve babası ise tam tersi gerici, onun deyimiyle tutucu insanlardı. Cepheye yakın bir yerde geniş toprakları vardı. Delikanlı orada büyümüştü. Ailesi hayatları boyunca dayısıyla kanlı bıçaklı yaşamıştı ama dayı kindar bir insan değildi ve şimdi nüfuzunu kullanarak onların zarar görmemesi için uğraşıyordu.</p>

<p>Dayısına olan inancıyla, geveze bir şekilde, her konuda aşırı maksimalist olduğunu açıkladı. Sözünü ettiği hayati konular, siyaset ve sanattı. Gene Pyotr Verhovenski esintisi seziliyordu konuşmasında. Solcu görüşler değildi bu benzeyişin nedeni, düşüncelerinin dağınıklığı ve boş gevezeliğiydi.</p>

<p>Şimdi fütüristlerden alıntı yapacak diye düşündü Yuri Jivago ve gerçekten de öyle oldu, delikanlı fütürizmden söz açtı. Ardından spordan, atlardan ya da Fransız savaşından konuşmaya başlayacak diye tahminde bulunmaya devam etti Yuri ve her seferinde de bildi. Sonunda konu ava gelmişti.</p>

<p>Delikanlı kendi topraklarında avlandığını söyledi. Olağanüstü bir nişancı olmasıyla övünüyordu. Eğer fiziksel engeli askere gitmesine engel olmasaydı, savaşta bu becerisiyle öne çıkabilirdi.</p>

<p>Jivago’nun ne engeli dercesine kendisine baktığını görünce hayretler içinde haykırdı: “Nasıl yani, fark etmediniz mi? Oysa anladığınızı düşünmüştüm.” Cebinden çıkardığı iki kartı Jivago’ya uzattı. Biri kendi kartvizitiydi. İki soyadı taşıyordu. Adı tam olarak Maksim Aristarhoviç Klintsov-Pogorevşih’ti. Dayısının soyadıyla aynı olmasından dolayı kısaca Pogorevşih diye hitap edilmesini rica ediyordu. Diğer karttaysa çeşitli el ve parmak işaretleri ile betimlenmiş sağır-dilsiz alfabesi vardı. Jivago işte o anda her şeyi anladı.</p>

<p>Bu geveze delikanlı sağır ve dilsizleri eğiten olağanüstü yetenekli kişiler olan Gartman ya da Ostgorgadski’nin okullarından birinde eğitim almış olmalıydı. Bu değerli insanlar, sağır ve dilsizlere dudak okumayla söylenenleri anlamayı ve konuşmayı öğretmeyi başarıyorlardı.</p>

<p>Bunun üzerine Yuri delikanlının avlandığı yerleri şöyle bir değerlendirince, “Cüretimi bağışlayın, isterseniz yanıt vermeyebilirsiniz, sizin Zıbuşino Cumhuriyeti’nin kuruluşuyla bir bağlantınız oldu mu?” diye sordu.</p>

<p>“Nereden biliyorsunuz?.. Müsaade ederseniz... Siz Blajeyko’yu tanıyor musunuz? Elbette ilişkim oldu.” Pogorevşih mutluluktan sözcükleri yuvarlaya yuvarlaya konuşuyordu. Kompartımanın içinde dört dönerken bir yandan kahkahalar atıyor, bir yandan da dizlerini dövüyordu. Ardından gene fantastik hikâyeler anlatmaya koyuldu.</p>

<p>Anlattığına göre Blajeyko onun için bir araçtı, Zıbuşinskaya’yı ise düşüncelerini hayata geçirebileceği bir yer olarak seçmişti.</p>

<p>Yuri Jivago, delikanlının hikâyelerini takip etmekte zorlanıyordu. Pogorevşih’in felsefesinin temelinin yarısında anarşizm, diğer yarısında ise avcıların uydurma hikâyeleri vardı.</p>

<p>Serinkanlı bir edayla yakın bir zamanda gerçekleşecek ölümcül darbelerle ilgili nutuk atıyordu. Yuri içinden, belki de bunların kaçınılmaz olaylar olduğunu kabul etse de, bu itici delikanlının savlarını ortaya koyarken takındığı bilgiç sakinlik onu çileden çıkardı. “Durun bakalım, durun biraz” diyerek karşı çıktı delikanlıya. “Olaylar dediğiniz gibi gelişebilir. Ama bence, baskıcı düşman karşısında kaos ve yıkıntılar arasında kalmışken böyle riskli deneyimler yaşamanın hiç de sırası değil. Yeni bir ayaklanma gerçekleştirmek yerine ülkeye kendisine gelmesi, yaşadığı darbelerden nefes alması için fırsat vermek gerek. Öncelikle huzur ve düzen ortamının sağlanmasını beklemek gerekir.”</p>

<p>“Bu çok naif bir düşünce” dedi Pogorevşih. “Bu karışıklık ve yıkımlar, daha geniş ölçekli yapıcı plan için gerekli olan unsurlardır. Toplum yeteri kadar yıkım yaşamadı henüz. Devrimci egemen gücün, toplumsal yapının parçalarını farklı prensiplerde temelden yeniden yapılandırabilmesi için, öncelikle tamamen çökmesi gerekir.”</p>

<p>Yuri Jivago dehşet içinde kalmıştı. Koridora çıktı. Gittikçe hızlanan tren Moskova’ya yaklaşmaktaydı. Geçen her dakika kır evleri ile huş korularını daha da yaklaştırıyordu. Gölgeliksiz dar platformlarla kadınlı erkekli sakinleri ile kır evleri gözünün önünden hızla geçiyor, trenin kaldırdığı toz bulutunun içinde sanki atlıkarıncaya binmişler gibi sallanıyorlardı. Tren birbirinin peşi sıra düdük çalıyor, uzaklara gönderdiği bu sesler, dar uzun tarlalar ve insansız ormanların yankısını besliyordu.</p>

<p>Yuri Andreeviç Jivago birden nerede olduğunu, başına neler geldiğini ve kısa bir zaman, muhtemelen iki saatten biraz daha fazla bir süre sonra onu nelerin bekleyebileceğini bütün açıklığıyla anladı. Günler boyunca ilk kez oluyordu bu. Üç yıla yakın bir süre içinde yaşadığı bilinmezlikler, ordan oraya savrulmalar, savaş, devrim, ayaklanmalar, yaralanmalar, ölüm sahneleri, patlayan köprüler, yerle bir edilen köyler, yangınlar hepsi bir anda anlamını yitirmiş, yerleri koca bir boşluğa dönmüştü.</p>

<p>Uzun bir aradan sonra yaşadığı ilk gerçek olay bu trende bulunmak ve hâlâ yeryüzünde var olduğuna inandığı, her taşı değerli olan evine baş döndürücü bir yakınlıkta olmaktı. İşte yaşam buydu, maceraperestlerin peşinde koştukları heyecan bundan başka bir şey değildi. Sanatın bütünsel olarak anlatmaya çalıştığı gibi yakınlarına, evine dönmek varoluşun yeniden canlanmasıydı.</p>

<p>Koruluklar geride kaldı. Sık yaprakların arasından sıyrılan tren düzlüğe çıkmıştı. Geçtiği vadi dar bir boğaz şeklinde yükselip ilerde geniş tepelere açılıyordu. Vadinin her yanı koyu yeşil patates tarlalarıyla kaplıydı. Vadinin en ucunda, patates tarlalarının bittiği noktada seraların kocaman camları yükseliyordu. Vadinin aksi yönünde, trenin arka tarafında ise gökyüzünün yarısı koyu leylak rengi büyük bir bulutla kaplıydı. Güneşin ışıkları bu bulutun arasından geniş daireler çizerek her yana süzülüyor, tren yolundan geçip seranın camlarına ulaşıyor ve göz alıcı bir biçimde parlatıyordu.</p>

<p>Birdenbire iri taneli bir yağmur başladı. Güneşte ışıldayan damlacıklar, trene yetişmek ya da onun arkasında kalmamak istercesine, trenin tekerleklerinin hızına eşit telaşta bir tempoyla yere düşüyordu.</p>

<p>Doktor bu görselliğin tam olarak farkına varmaya fırsat bulamadan tepenin arkasından “Hrista Spasitelya”<a id="dn41" href="../Text/dn.xhtml#d41">[41]</a> Kilisesi göründü. Bir dakika geçmeden de kubbeler, çatılar, evler ve şehrin bütün bacaları göz önüne serildi. Kompartımana dönüp “Moskova göründü” dedi. “Toparlanma vakti.”</p>

<p>Yerinden fırlayan Pogorevşih av çantasını karıştırmaya koyuldu ve içinden iri bir ördek çıkardı, “Buyrun” dedi. “Bir anı olarak kabul edin. Bütün gün sizinle çok güzel bir yolculuk yaptım.”</p>

<p>Doktor ne kadar itiraz ettiyse de bir faydası olmadı. Sonunda “Peki, o zaman” diyerek kabul etmek zorunda kaldı. “Bunu sizden karıma bir armağan olarak kabul ediyorum.”</p>

<p>“Evet, karınıza, karınıza! Karınıza bir hediye!” diye mutlulukla tekrarladı Pogorevşih. Kesinlikle bu sözcüğü ilk kez duyuyordu. Bütün vücudu titremeye başlamıştı, bir yandan da kahkahalar atıyordu. Markiz de yerinden fırlayarak sahibinin mutluluğuna ortak oldu.</p>

<p>Bu arada tren perona girmişti. Vagonun içi gece gibi karanlığa büründü. Sağır yol arkadaşı bir afiş parçasına sardığı yaban ördeğini Jivago’ya uzattı.</p>
</body>
</html>