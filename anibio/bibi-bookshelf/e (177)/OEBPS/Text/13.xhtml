<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Heykelli Ev’in Karşısı</p>

<p class="bosluk2"></p>

<p class="orta">1</p>

<p class="n">Malaya Spaskaya Sokağı kavisli bir yokuşla Tüccarlar Sokağı’na iniyordu. Daha yukarı mahallelerdeki ev ve kiliseler sokağa bakıyordu.</p>

<p>Heykelli Ev tam köşedeydi Dört köşesi heykellerle süslü binanın tüm dış cephesi hükümet ilanları, son kararnameler ve bildirilerle kaplanmıştı. Gelip geçen insanlar küçük gruplar halinde kaldırımda toplanıp yazıları okuyordu.</p>

<p>Son birkaç gün havalar gayet iyi gitmişti. Şimdi kuru bir ayaz vardı ve ısı tekrar düşüyor gibiydi. Kısa bir süre önce karanlığın çöktüğü saatlerde gökyüzü daha ışıklı oluyordu. Kış gitmiş yerini aydınlığa bırakmıştı. Bu aydınlık akşam olunca yeryüzünü terk etmekte hiç acele etmiyordu. İnsanı alıp uzaklara götürüyor, heyecanlandırıyor, korkutup endişelendiriyordu.</p>

<p>Beyazlar kısa bir süre önce şehri Kızıllara bırakıp kaçmışlardı. Artık bomba ve ateş sesleri gelmiyor, ortalık kan gölüne dönmüyor ve sirenler ötmüyordu. Bu durum da, aynı kışın bitip baharın gelmesi gibi, korkutup endişe veriyordu. Uzayan günün son ışığında sokaktan geçenlerin okuduğu bildiride şunlar yazılıydı:</p>

<p>“Vatandaşlara duyurulur:</p>

<p>İlgili kişiler çalışma karnelerini, Oktyabrskaya Sokağı No: 5 adresindeki Yuryatin Şehir Komisyonu’nun 137 No’lu odasından 50 Rubleye alabilir.</p>

<p>Çalışma karnesi olmayan ya da farklı bir karneye sahip olanlar ve yanlış bilgiyle dolduranlar Savaş Mahkemelerinin en ağır maddeleri uyarınca cezalandırılacaktır.</p>

<p>Çalışma karnelerini doldurma tamimi Yuryatin İcra Komitesi’nin bu yıl yayımlanan 86 (1013) No’lu bülteninde belirtilmiş ve bu bülten 137 No’lu bülteninde belirtilmiş ve bu bülten 137 No'lu odaya asılmıştır.”</p>

<p>Bir diğer bildiride şehirde yeteri kadar yiyecek bulunduğu, ancak bazı burjuvaların kargaşa ortamı yaratmak ve Yuryatin İaşe Komitesi’ni zor duruma sokmak için ellerindeki malları gizledikleri yazılıydı. Bildiri şu ifadelerle son buluyordu: “Gizli gıda stoğu yapanlar tespit edildikleri yerde vurulacaktır.”</p>

<p>Üçüncü bildirideyse şunlar yazılıydı:</p>

<p>“İaşe işlerinin düzenli olarak yürümesini sağlamak için sömürü güçleriyle ilişkisi olmayanlar tüketici komünlerinde bir araya gelecektir. Daha geniş bilgi için Oktyabrskaya Sokağı No:5 137’ye başvurun.”</p>

<p>Askerler içinse şöyle bir uyarı vardı: “Silahlarını teslim etmeyenler ya da yeni düzenlemeye göre ruhsat çıkartmamış olanlar en sert biçimde cezalandırılacaktır. Yeni silah ruhsatları Yuryatin Devrim Komitesi, Oktyabrskaya, 6, oda 63’te çıkartılmaktadır.”</p>

<p class="orta">2</p>

<p class="n">Binanın önünde bildiri okuyan kalabalığın yanına sıska, epeydir yıkanmamış ve bu yüzden de esmer gözüken yabani tipli bir adam yanaştı. Elinde bir değnek, omuzlarında da eski püskü bir çanta vardı.</p>

<p>Doktor Yuri Andreeviç Jivago’ydu bu. Kürk kabanını ya yolda çalmışlar ya da yemek karşılığı vermiş olmalıydı. Üstünde başkasının olduğu anlaşılan kısa kollu bir gömlek vardı. Onu soğuktan koruması imkânsızdı. Çıkınında son uğradığı köyde verilen bir parça ekmek ve biraz domuz yağı vardı. Kamptan kaçtığından beri günlerce yolda yürümekten o kadar gücü tükenmiş, öylesine zayıf düşmüştü ki şehre demiryolu tarafından bir saat kadar önce varmasına rağmen, buraya ulaşması bir saati bulmuştu. Artık ayakta durmakta güçlük çekiyordu. Yere düşüp bir daha göreceğini hiç ummadığı bir dostla karşılaşmış gibi şehrin taşlarını öpmemek için sık sık durması gerekmişti</p>

<p>Katettiği yolun neredeyse yarısı kadar uzunca bir mesafeyi demiryolu boyunca yürümüştü. Karlarla kaplı yol artık kullanılmıyordu. Kolçak’ın ordularının bozgun ve yakıt kıtlığından bırakmak zorunda kaldığı yolcu vagonları ve yük katarlarıyla doluydu her yer. Bir daha hiç hareket etmeyecek gibi karın altında kalmış bu vagon dizisinin uzunluğu onlarca versti buluyordu. Hırsız çeteleri, yol eşkıyaları, siyasi ve askeri kaçaklar soğuktan donmamak için bunlara sığınmışlardı. Ayrıca, vagonların bir kısmı demiryoluna yakın köylerde şiddetli salgın olan tifüsten ve soğuktan ölenler için de toplu mezar haline gelmişti.</p>

<p>Tam da “İnsan insanın kurdudur” sözünün doğrulandığı zamandı. O ya da bu nedenle yollara düşmüş bir insan, karşısına çıkan başka birini öldürüyor, kendisi kurban olmaktan korkanlar göz kırpmadan diğerini katlediyorlardı. Tek tük de olsa yamyamlık olaylarıyla bile karşılaşılıyordu. Medeniyetin insanlık yasaları geçerliliğini yitirmişti. Artık vahşet zamanıydı. Tarihöncesi devirlerde mağara insanlarının sürdürdüğü gibi bir yaşam söz konusuydu. Kimi zaman, önünde, sağında, solunda, kendini göstermemeye çalışan ve tek başlarına dolaşan gölgeler beliriyordu. Yuri Andreeviç, becerebildiği kadarıyla onlardan uzak durmaya çalışıyor, sık sık da onları bir yerlerde görmüş olduğunu sanıyor, yüzleri tanıdık geliyordu. Hemen hepsini Partizan kampından tanıdığını düşünüyordu. Çoğunda yanılsa da bir keresinde gerçekten haklıydı. Yataklı vagonu kaplayan kar yığının altından süzülen bir delikanlı, tuvalet ihtiyacını giderdikten sonra tekrar kendine barınak edindiği vagona geri dönmüştü. Kurşuna dizilen Galuzin’den başkası değildi. İnfaz sırasında yalnızca yaralanıp bayılmıştı. Partizanlar onu öldü sandıkları için dokunmamışlardı. Bir süre sonra ayılan genç sürünerek ormana kaçmış, yarasını iyileştirmişti. Şimdi kendine başka bir soyadı uydurmuş, terk edilmiş vagonlarda barınarak, insanlardan kaçarak köyüne dönmeye çalışıyordu.</p>

<p>Karşılaşılan bu manzaralar, bu yaşam kesitlerini akılla açıklamanın olanağı yoktu. Ne olduğu tam olarak bilinmeyen uzaylı yaratıklar tarafından yanlışlıkla yeryüzünde kurulmuş bir sahnenin parçası olabilirlerdi ancak. Bu çerçevenin içinde tarihe bağlı kalan yalnızca doğaydı ve modern sanatçıların görüşleri doğrultusunda yansıtıyordu üstünde yaşanılanları. Koyu pembeyle açık grinin birbirine geçtiği dingin kış geceleriydi. Huş ağaçlarının kara, elle çizilmiş harfler kadar ince tepeleri şafak aydınlığında çizgi gibi beliriyordu. Kirlenmiş karlara gri sis tabakasının altında tam olarak buza dönüşememiş sarkıtlardan iri siyah damlalar düşmeye başlıyordu. İşte böyle soğuk, açık gri, merhamet dolu bir akşam er ya da geç Yuryatin’de heykelli evin karşısında olacağını vaat etmişti.</p>

<p>Doktor, ilanları okumak için duvarın önüne doğru hareketlendi ancak bakışlarını karşı evden alamıyordu. Bakışları üst kattaki pencerelere takılı kalmıştı. Bu pencerelerin camları bir zamanlar kireçle badana edilmişti. Ev sahibinin eşyalarıyla tıka basa dolu olan odalardı bunlar. Pencere pervazları buzlanmıştı ama camlar saydamdı, kireçten arınmışlardı. Bu değişikliğin anlamı ne olabilirdi? Ev sahipleri geri mi dönmüştü? Lara gitmişti de, evde başkaları mı yaşıyordu? Belki de her şey değişmişti.</p>

<p>Belirsizlik doktoru heyecanlandırdı, duygularını kontrol edemiyordu. Karşı kaldırıma geçti ve ana girişten binaya girerek, o çok iyi bildiği merdivenleri çıkmaya başladı. Partizan kampındayken sık sık bu çok sevdiği merdivenleri, onun dökme demirden yapılmış parmaklıklarını ve dönemeçlerini anımsamıştı. Dönemeçlerden birinde durulup aşağı bakıldığında bir sürü kova, leğen ve kırık dökük sandalyeler görünürdü. Şimdi de aynen öyleydi. Değişen bir şey yoktu, her şey eskisi gibiydi. Doktor, geçmişe bağlılığı için neredeyse merdivene şükran duyacaktı. Bir zamanlar kapıda zil vardı. Ama daha doktor Partizanların eline düşmeden önce düzeneği bozulmuştu. Kapıya vurmak istediği anda eski tahta kapıya sıkı sıkıya asılı halkalara geçirilmiş ağır asma kilidi fark etti. Eskiden böyle bir vandallığa izin verilmezdi. Kapılara gömme kilitler takılır, bozulursa çilingire tamir ettirilirdi. Bu basit ayrıntı, kötü yöndeki gelişmelerin açık bir habercisiydi.</p>

<p>Doktor, Lara ve Katya’nın evde olmadıklarına emin oldu. Belki Yuryatin’de bile değildiler. Hatta belki hayatta da yoktular. En kötü sonuca hazırlamıştı kendini. Gene de vicdanını susturmak için içeri girip bakmaya karar verdi. Anahtar var mı diye Katya’nın fare çıkmasından korktuğu deliği kontrol edecekti. Önce fareleri kaçırmak için ayağıyla duvara vurdu. Deliğin ağzı bir kerpiçle kapatılmıştı. Yuri Andreeviç kerpiçi çıkartıp elini soktu ve mucize gerçekleşti! Anahtar ve bir not vardı. Dosya kâğıdına yazılmış uzunca bir nottu. Doktor okuyabilmek için sahanlıktaki cama yaklaştı. İnanılmaz bir olaydı: Bu kendisine yazılmış bir mektuptu! Hemen okudu.</p>

<p>“Tanrım, ne büyük bir mutluluk! Senin bulunduğunu, sağ olduğunu söylediler. Yakınlarda bir yerlerde seni görünce haber vermek için koşmuşlar bana. İlk önce Varıkino’ya gideceğini düşünerek ben de Katya’yla oraya gidiyorum. Her ihtimale karşı anahtarı bildiğin deliğe bırakıyorum. Ev bomboş, ev sahibinin bazı eşyalarını satmak zorunda kaldım. Sana biraz yiyecek, yani haşlanmış patates, bıraktım. Tencerenin kapağının üstüne, benim yaptığım gibi, ütü ya da başka ağır bir şey koy ki fareler gelmesin. Mutluluktan uçuyorum.</p>

<p>Hiçbir yere gitme ve dönüşümü bekle. Haberin olsun ben artık evin sokağa bakan ön kısmındaki odalarda yaşıyorum. Kendin de göreceksin zaten.”</p>

<p>Kâğıt burada bitiyordu. Doktor arkasının da yazılı olduğuna dikkat etmedi. Avcunda buruşturduğu kâğıdı dudaklarına götürdü, sonra hiç bakmadan anahtarla birlikte cebine koydu. Akıl almaz mutluluğu bir anda derin bir acıyla karıştı. Lara hiç çekinmeden Varıkino’ya gittiğine göre ailesi orada değildi demek ki. Bunu düşününce ailesiyle ilgili endişeleri iyice arttı. İçini derin bir hüzün kapladı. Lara onların nerede olduklarıyla ilgili tek bir sözcük bile yazmamış, sanki hiç yoklarmış gibi davranmıştı. Uzun boylu düşüncelere dalacak zamanı yoktu. Hava kararmak üzereydi.</p>

<p>Henüz ortalık aydınlıkken yapması gereken işler vardı. Her şeyden önce duvar ilanlarını okuması gerekliydi. Bu işler şakaya gelmezdi. Yeni kuralları bilmemek insanın ölümüne bile neden olabilirdi. Eve girmekten vazgeçti. Çantasını bile bırakmadan aşağı inip karşıya geçti. Duvarın tümünü kaplamış bildirileri okumaya koyuldu.</p>

<p class="orta">3</p>

<p class="n">İlanların bir kısmı kesilmiş gazete makaleleri, protokoller ve toplantı tutanaklarıydı. Yuri Andreeviç hızla başlıklara göz attı: “Varlıklı kişilerin mallarının kamulaştırılması, İşçi Kontrolleri, Fabrika Komiteleri.” Hepsi de şehre yeni hâkim olanların eski işleyişi düzeltmek için aldıkları kararlardı. Beyazların yönetimde olduğu dönemde halkın büyük bir olasılıkla unuttuğu koşulsuz kabul etme düzenini çağrıştırıyorlardı. Sürekli tekrarlanan ifadelerden Yuri Andreeviç’in başı döndü. Kaç yıldır gündemdeydi bu başlıklar? İlk devrimden beri böyle söylemler var mıydı? Yoksa son dönemlerde ya da Beyazlardan sonra yaşanan çalkantıların ardından mı çıkmıştı bunlar? Verilmek istenen mesaj neydi?</p>

<p>Geçen yıla mı aitti bu bildiriler? Yoksa ondan da önceki yıldan mı kalmışlardı? Yaşamında sadece bir kez böyle düz ve yalın ifade tarzını beğenmişti. Peki artık o beğenmesinin bedelini uzun yıllar yaşamdan kopuk, anlaşılmaz, yerine getirilmesi hiç de kolay olmayan taleplerin tekdüze söylemleriyle mi ödemesi gerekiyordu? Bir anlık sempati duygusu muydu asırlarca sürecek tutsaklığının bedeli?</p>

<p>O sırada gözüne bir yerlerden kesilmiş bildirinin alt parçası ilişti:</p>

<p>“Açlık çekildiğine dair elde edilen veriler, yerel örgütlerin ne kadar iş bilmez olduklarını göstermektedir. İstismar gerçeği ve spekülasyonun boyutu bilinirken yerel İşçi Birlikleri ve Fabrika Komiteleri ne yapmıştır? Bizler, Yuryatin ve Razvilye bölgelerinde sıkı denetimler yapmadan, yiyecek stoğu ve karaborsacılıkla uğraşanlar bulundukları yerde kurşuna dizilmeden açlık sorunu ortadan kalkmayacaktır.”</p>

<p>“Ne kadar da kıskandırıcı bir körlük!” diye düşündü doktor. Çoktandır bir parça ekmek bulunamazken hangi stoklardan söz ediyorlar? Diğer bildirilerde ortadan kaldırdıklarını gururla ilan ettikleri varlıklı sınıfı suçlamalarına ne demeli? Sözü edilen köylü hangisi, o köyler nerede? Kendi elleriyle taş üstüne taş bırakmayanlar nasıl olup da yapılanları unutabiliyorlar? Çoktan ortadan kalkmış şeyleri tekrar tekrar ısıtıp halkın önüne koymak, bunlardan başka bir şey görmemek, duymamak için nasıl bir insan olmak gerekli?</p>

<p>Doktorun başı dönmeye devam ediyordu. Kendinden geçip kaldırıma yığıldı. Kendine geldiğinde kalkması için yardım ediyorlardı. Gideceği yere kadar yardım etmeyi önerdiler. Evinin hemen karşıda olduğunu söyleyerek teşekkür etti.</p>

<p class="orta">4</p>

<p class="n">Bir kez daha merdivenlerden yukarı çıktı ve Lara’nın dairesinin kapısını açarak içeri girdi. Merdiven boşluğuna karanlık daha tam çökmemişti. Güneşin acele etmemesi, bir an için sevindirdi onu.</p>

<p>Kapının açılmasıyla içerden birtakım gürültüler geldi. Boş ev, devrilen teneke kutularının tangırtısıyla karşıladı Yuri’yi. Her köşede dolaşan fareler kaçışmak için kendilerini yere atmışlardı. Bu iğrenç manzara karşısındaki çaresizliği çileden çıkardı doktoru. Ev bir fare ordusunun istilası altındaydı. Eve varabilmek için onca çektiği sıkıntıdan sonra içerde yaptığı ilk iş uyumadan önce farelere karşı tedbir almak olacaktı. Uygun bir oda seçecek ve buradaki fare deliklerini kırık cam ve bulabildiği metal parçalarıyla kapayacaktı. Girişten sola dönüp evin daha önce bilmediği kısmına doğru yürüdü. Karanlık bir odadan geçip aydınlık, sokağa bakan iki penceresi olan bir odaya girdi. Hemen karşıda heykelli ev görünüyordu. Alt duvarları gazete parçalarıyla kaplıydı. Cama sırtları dönük insanlar onları okuyordu.</p>

<p>İçerdeki ışık ile dışardaki aynıydı. Erken ilkbahar akşamının yumuşak aydınlığıydı bu. Işık o kadar aynıydı ki sanki evle sokak arasında hiç sınır yokmuş gibi geliyordu insana. Tek fark, Yuri’nin durmakta olduğu Lara’nın yatak odasının dışardan daha soğuk olmasıydı. Bundan bir iki saat önce, Yuri Andreeviç şehrin yakınlarına vardığında, gittikçe artan şiddette duyduğu yorgunluk hissinin, gelmekte olan bir hastalığın işareti olduğunu düşünerek endişelenmişti.</p>

<p>Şimdiyse içerinin sokak kadar aydınlık oluşu onu mutlu etmeye yetiyordu. Avluya, eve, sokağa inmeye başlayan akşam soğuğu onu sokaktan gelip geçen insanlarla yakınlaştırıyor, kendisini şehrin ve yaşamın bir parçası olarak hissetmesini sağlıyordu. Endişeleri dağılmıştı. Artık hasta olacağına ihmal vermiyordu.</p>

<p>Bahar akşamının saydamlığı, her tarafa işleyen aydınlık gelecek güzel günlerin, zengin ümitlerin işaretiydi. Her şeyin düzeleceği inancı doldu içine. Her şeyi yoluna sokacak, kaybettiği insanları bulacak, onlar için ne gerekiyorsa yapacaktı. Lara’yla buluşacak olması bütün isteklerinin gerçekleşmesi yolunda ilk adımdı.</p>

<p>Güçsüzlük duygusunun yerini heyecan ve denetleyemediği bir telaş almıştı. Aslında bu durum yaklaşmakta olan hastalığın daha önce duyduğu halsizlikten daha açık bir göstergesiydi. Yerinde duramıyordu bir türlü. Tekrar sokağa çıkmak için başka bir bahane buldu.</p>

<p>Eve yerleşmeden önce saçlarını kestirip sakalını tıraş ettirmek istiyordu. Aslında şehir merkezinden geçerken eski berber dükkânlarına bakmıştı. Bildiği kimi dükkânların yeri boşalmış, kiminde de başka işyerleri açılmıştı. Bazılarının kapılarında kocaman kilitler vardı. Ortada tıraş olabileceği bir yer, kendisinde de ustura yoktu. Evde bir makas bulsa işini halledebilirdi. Ama telaşla Lara’nın çekmecelerini altüst etmesine karşın bir makas bulamadı.</p>

<p>Aklına bir zamanlar Malaya Spaskaya Sokağı’nda bulunan terzi dükkânı geldi. Atölye hâlâ faaliyetteyse ve dükkân kapanmadan yetişebilirse bir makas rica edebilirdi. Tekrar sokağa çıktı.</p>

<p class="orta">5</p>

<p class="n">Belleği onu yanıltmamıştı. Atölye eski yerindeydi ve çalışıyordu. Sokağa bakan pencere neredeyse kaldırım hizasından başlıyor, dükkânın içi bir uçtan diğerine olduğu gibi görünüyordu. Gelen geçen herkes atölye de çalışan insanları seyrediyordu. Çalışanlar çok kalabalıktı. Asıl ustaların yanı sıra, Heykelli Ev’in duvarındaki ilanda yazdığı gibi, çalışma karnesi almak için bazı Yuryatinli yaşı geçkin kadınlar da işe alınmışa benziyordu. Bunların her hali, diğerlerinden farklı olduklarını anlatıyordu. Atölyede kalın pantolonlar, apoletli ceketler ve kabanlar gibi askeri elbiseler ve Yuri Andreeviç’in Partizan kampında örneklerini gördüğü tipten, köpek derisinden paltolar dikiliyordu. Bu iş deneyimsiz terziler için oldukça zordu. Amatör terzilerin sakar parmakları dikiş makinelerinin büyük iğneleri altındaki kalın kumaş parçalarıyla baş edemiyordu.</p>

<p>Yuri Andreeviç atölyenin vitrin camına vurarak el kol hareketleriyle içeri girmek istediğini anlatmaya çalıştı. İçerdekiler de, aynı şekilde, özel sipariş almadıklarını jestlerle anlattılar. Yuri içeri girmekte kararlıydı, ısrarla hareketlerini yineliyordu. Camın arkasındakiler, acil yetiştirecek işleri olduğunu ve onlara engel olmamasını söylüyorlardı. Terzilerden biri, avucunu açıp elini uzattı ve ne istediğini sordu. İşaret ve orta parmaklarını açıp kapatarak makas işareti yapmaya çalıştı Yuri. Ancak terziler bunu anlamadı. Yuri’nin onlara müstehcen işaretlerle uygunsuz tekliflerde bulunduğunu sandılar. Gülüşmeye başlayan kadınlar camın önünden onu kovdular. Sonunda Yuri’nin aklına atölye çalışanlarının kullandığı bir kapısı olması gerektiği gelebildi Avluyu dolaşıp arka kapıyı buldu ve çaldı.</p>

<p class="orta">6</p>

<p class="n">Siyah elbiseli, esmer suratlı bir terzi açtı. Sert görünüşüne bakılırsa oranın sorumlusu olmalıydı.</p>

<p>“Amma da yapışkansınız! Ceza mısınız başımıza? Çabuk söyleyin, ne istiyorsunuz? Sizinle harcayacak vaktim yok.”</p>

<p>“Şaşıracaksınız belki ama sadece bir makasa ihtiyacım var. Bir iki dakikalığına ödünç vermenizi rica edecektim. Hemen burada sakalımı kesip size iade ederim. Eğer verebilirseniz minnettar kalırım size.”</p>

<p>Terzi kadının yüzünde şaşkın bir tereddüt ifadesi belirdi. Yuri’nin aklını yitirmiş birisi olduğundan şüphe duyduğu açıkça belliydi.</p>

<p>“Uzaklardan geliyorum” diye açıklamaya koyuldu Yuri. “Şehre yeni geldim. Yollarda saçım sakalım birbirine karıştı. Tıraş olmak istiyorum. Ama tek bir berber bulamadım. Ben de kendim halledeyim dedim, bu sefer de makasım yok. Bu nedenle geldim buraya, lütfen sizinkilerden birini kullanmama izin verin.”</p>

<p>“Peki, sizi ben tıraş edeceğim. Yalnız bakın, eğer aklınızda başka bir şey varsa, hani bir kurnazlık yapmayı düşünüyorsanız, ne bileyim siyasi kaçaksanız filan, toz olup gidin buradan. Sizin için hayatımızı tehlikeye atamayız, hemen sizi ihbar ederiz. Şimdi zaman çok farklı.”</p>

<p>“Sizi korkuttuğum için üzgünüm ama inanın endişelenecek bir şey yok.”</p>

<p>Bu konuşmanın üstüne kadın doktoru içeri alıp neredeyse bir dolap büyüklüğünde olan, köşedeki bir odaya götürdü. Yuri bir dakika sonra, aynı berber dükkânlarındaki gibi, boynuna büyükçe bir beyaz örtü takılmış olarak sandalyede oturuyordu.</p>

<p>Odadan çıkan kadın, birazdan elinde makas, çeşitli büyüklüklerdeki taraklar ve tıraş aletleriyle geri döndü. Doktorun şaşkın bakışlarını fark edince “Bu hayatta her işi yapmayı denedim ben” dedi. “Berberlik de yaptım. Savaşta hemşireydim, saç sakal kesmeyi de o zaman öğrendim. Sakalınızı önce makasla keseceğim, sonra usturayla alırım.”</p>

<p>“Saçımı iyice kısaltın lütfen.”</p>

<p>“Elimden geleni yaparım. Kültürlü insanlar gibi konuşuyorsunuz ama önemli konuları bilmiyor gibi davranıyorsunuz. Artık mesailer haftalık değil on günlük hesaplanıyor ya Bugün de ayın on yedisi. Yedili günler berberlerin tatil günü. Sanki bunu bilmiyormuşsunuz gibi, berber aramaya çıkmışsınız.”</p>

<p>“Gerçekten haberim yok, yoksa neden bilmiyormuş gibi yapayım. Size söyledim ya. Uzaklardan geldim. Buralı değilim.”</p>

<p>“Tamam durun. Kımıldamayın. Hemen hallederim. Demek buralı değilsiniz, öyle mi? Neyle geldiniz buraya?</p>

<p>“Yürüyerek.”</p>

<p>“Dağ yolundan mı?”</p>

<p>“Bir kısmını dağ yolundan yürüdüm. Ama çoğunu demiryolundan geldim. Ne kadar çok tren vardı bir bilseniz! Hepsi de karlar altındaydı. Lüks, yataklı, kuşetli her türlü tren vardı.”</p>

<p>“Neyse, az bir yer kaldı. Şurayı da aldım mı tamamdır. Ailevi nedenlerden mi yoldasınız?”</p>

<p>“Ailenin ne işi olur oralarda? Eski kredi kooperatiflerinin birtakım sorunları nedeniyle. Müfettiş olarak araştırma için gönderdiler, kuş uçmaz kervan geçmez yerler. Doğu Sibirya’da kalakaldım. Geri dönmem imkânsızdı. Trenler çalışmıyordu. Yapacak başka bir şey yoktu, yürümek zorunda kaldım. Bir buçuk aydır yoldayım. Gördüklerimi anlatmaya bir ömür yetmez.”</p>

<p>“Anlatmayın da zaten. Size biraz akıl vermek lazım. Ama önce durun bakalım, alın şu aynayı. Örtünün altından uzatın elinizi. Bir bakın bakalım. Nasıl, beğendiniz mi?”</p>

<p>“Biraz az kesmişsiniz galiba. Daha kısaltamaz mısınız?”</p>

<p>“Kısaltmasına kısaltırım da düzgün durmaz. Şimdi bakın, kimseye bir şey anlatmanız gerekmez diyorum size. Şimdilerde en önemli şey insanın çenesini tutmayı bilmesi. Yok kredi kooperatifi, yok kar altındaki lüks trenler, müfettişler, bilmem daha neler neler... Hiç sözünü etmeyin bunların. Hatta aklınızdan silin atın bu sözcükleri. Bunları konuşursanız başınıza gelmeyen kalmaz! Ondan, bundan söz etme zamanı değil şimdi. En iyisi doktor ya da öğretmen olduğunuzu söyleyin. Hah şöyle, sakalınızı usturaya gelecek hale getirdim. Şöyle bir sabunlayalım, sonra da çık-çık yaptık mı, on yıl gençleşeceksiniz. Ben gidip biraz su ısıtayım da getireyim.”</p>

<p>Terzinin ardından “Bu kadın kim olabilir acaba?” diye aklından geçirdi doktor. Sanki bir zamanlar, bir yerlerde ortak bir şeyleri olmuş gibi hissediyor, kadını tanıyabileceğini düşünüyordu. Bir yerlerde görmüş ya da sesini işitmişti. Belki de birini çağrıştırıyordu. Ama kim olduğunu çıkartamıyordu bir türlü.”</p>

<p>O sırada kadın döndü. “Artık sakalınızı tıraş edebiliriz. Evet, ne diyordum, bu zamanda en iyisi fazladan bir şey konuşmamak. Bu gerçek, hep böyle kalacak. Söz gümüşse, sükût altındır diye boşuna dememişler. Trenler de, krediler de orada kaldı. Dedim ya, başka bir şey uydurun, doktor ya da öğretmen gibi. Gördükleriniz sizde kalsın. Anlattıklarınıza şaşıracak kim kaldı ki? Acıtıyor mu?”</p>

<p>“Birazcık.”</p>

<p>“Tahmin ederim. Biraz sabredin lütfen. Buraları da almam gerek. Sakallarınız öyle sertleşmiş ki, teniniz de tıraşı unutmuş. Evet. Gördüklerinizle kimseyi şaşırtamazsınız. İnsanlar neler, neler gördü. Biz de çok acı çektik, ne işkencelerden geçtik. Burada tam bir çete zihniyetiyle yapmadıkları kalmadı. Irza geçmeler, adam öldürmeler, kaçırmalar. İnsanları hayvanlar gibi avladılar. Örneğin burada bir yönetici bozuntusu, teğmenlerden birine sinir olmuş, düşünebiliyor musunuz, teğmenden nefret etmiş. Sonra da topladığı gibi adamlarını Krapulskiy binasının karşısına gelen yerde pusu kurmuş. Silahlarını almışlar, atlı muhafızlar eşliğinde Razvilye’ye göndermişler. Şimdi Gubçeka<a id="dn76" href="../Text/dn.xhtml#d76">[76]</a> neyse, o zamanlar Razvilye de öyleydi. Giden geri gelmezdi. Neden başınızı oynattınız? Canınız mı yandı? Haklısınız, biliyorum. Ama yapacak bir şey yok. Sakallarınız fırça gibi olmuş, tıraş etmek zor tabii. Çok sertleşmiş. Burayı da aldık mı tamamdır. Neyse, acımasızlığın hüküm sürdüğü yer yani. Karısı sinir krizleri geçiriyor, teğmenin karısı, ‘Kolya’m benim’ diyor başka bir şey çıkmıyor ağzından. Doğrudan bölgenin en yetkilisine gitmek istedi. Tabii lafın gelişi ‘doğrudan’. Kim bırakır kadını kumandanın yanına. İyi bir tanıdık lazım, öyle kolay mı? Burada iki sokak aşağıda bir kadın yaşıyordu, komutana nasıl ulaşılacağını iyi biliyor, herkese de yardım ediyordu. Komutan da diğerlerinden çok farklıydı, insancıldı bir kere, duyarlıydı, başkalarına benzemezdi. General Galiullin. Sorgusuz sualsiz insanların idam edildiği, vahşetin hüküm sürdüğü, kıskançlık dramları almış başını gidiyordu. Tıpkı İspanyol romanlarındaki gibi.”</p>

<p>“Lara’dan söz ediyor” diye düşündü doktor. Ama kendini ele vermemek için hiçbir şey söylemedi hatta pot kırmamak için soru bile sormadı. Terzi kadının “İspanyol romanları” benzetmesi güçlü bir çağrışım yapmıştı ama kimdi-neydi çıkartamıyordu bir türlü. Bu ilgisiz göndermeyi daha önce de duymuştu.</p>

<p>“Şimdi durum tamamen farklı tabii. Gene takipler, sorgular, ihbarcılık var, kurşuna dizmeler olmuyor değil, hem de fazlasıyla. Ama şimdi bunların amacı farklı. Her şeyden önce yönetim değişti. Daha dün bir bugün iki, yeni başladılar işe. Üstelik, bunlar halktan yana, güçlerini buradan alıyorlar. Bizi örnek alalım, benle beraber dört kız kardeşiz. Hepimiz çalışıyoruz. Doğal olarak Bolşeviklere yakın hissediyoruz kendimizi. Kardeşlerimden biri öldü, siyasi bir sürgünle evliydi. Kocası buradaki fabrikalardan birinde yönetici olarak çalışıyordu. Oğulları, benim yeğenim, partizanlara komutan oldu, epeyce bilinen biri olduğunu söyleyebilirim.”</p>

<p>“Hah, şimdi hatırladım” diye geçirdi içinden Yuri Andreeviç, “Kadın Liberi’nin teyzesi, Mikulitsin’in de baldızı. Elinden her iş gelir diye anlattıkları. Berber, terzi, demiryolu makasçısı, on parmağında on marifet olan kadın. En iyisi ben fazla bir laf etmeyeyim de kim olduğum ortaya çıkmasın.”</p>

<p>“Yeğenim çocukluğundan beri halka yakındı. Babasının yanında işçilerin içinde büyüdü. Varıkino’daki fabrikaları duymuşsunuzdur herhalde. Ne yapıyorum ben böyle? Aptal geveze kadınlar gibi! Sakalınızın yarısını tıraş etmişim, diğer yarısı olduğu gibi duruyor. Çenem düştü. Siz de öyle duruyorsunuz, işine devam et, desenize. Sabun kurudu yüzünüzde. Gideyim de suyu ısıtayım tekrardan, baksanıza soğumuş.”</p>

<p>Kadın geri döndüğünde Yuri Andreeviç “Varıkino burada yaşananlardan etkilenmeyecek kadar uzakta bir yer, öyle değil mi?” diye sordu.</p>

<p>“Ne desem bilmem ki? Orada da az şeyler yaşanmadı. Kimlerden oldukları bilinmeyen silahlı bir çetenin baskınına uğradılar. Başka bir dilde konuşuyorlarmış. Evlere girip herkesi öldürmüşler. Sonra da tek bir açıklama yapmadan çekip gitmişler. Cesetler hâlâ karların altında, toplanmadı. Kışın yaşandı ya baskın. Gene kıpırdanmaya başladınız. Rahat durun da usturayla boğazınızı kesmeyeyim.”</p>

<p>“Eniştenizin Varıkino’da yaşadığını söylemiştiniz. Ona ne oldu peki, kurtulabildi mi?”</p>

<p>“Neyse ki, Tanrı korudu onları. Karısıyla beraber tam zamanında ayrıldılar oradan. Yeni karısıyla yani. Nerede olduklarından haberimiz yok ama en önemlisi yaşadıklarını biliyoruz. Son zamanlarda onların yanına birileri yerleşmişti. Moskova’dan gelmiş bir aile. Onlar bizimkilerden de önce gitmişlerdi. Ailenin genç erkeği, doktordu. Ortadan kayboluverdi bir gün. Öyle habersiz ortadan kaybolmak ne demek? İnsanları üzmek istemedikleri zaman böyle laflar uyduruyorlar. Gerçek anlamı öldü demek, öldürdüler adamı. Aradılar, aradılar bir türlü bulamadılar. Ardından yaşlı olanı, ailedeki diğer erkeği Moskova’dan çağırmışlar. Profesörmüş adam. Tarım konularını biliyormuş. Duyduğuma göre, çağrı doğrudan hükümetten gelmiş. Yuryatin’e ikinci kez Beyazlar gelmeden önceydi. Gene hareketlendiniz yoldaş, rahat durun. Ustura eldeyken böyle kıpırdanır mı? Az kaldı, rahat durun da bir yerinizi kesmeden bitireyim. Berberden çok şey bekliyorsunuz.”</p>

<p>“Demek ki Moskova’ya gitmişler” diye düşündü Yuri.</p>

<p class="orta">7</p>

<p class="n">“Moskova’dalar! Moskova’dalar!” diye yüreği heyecan içinde üçüncü kez demir basamakları çıktı. Boş daire gene oraya buraya kaçışan farelerle karşıladı onu. Ne kadar yorgun olursa olsun, bu rezalet duruma karşı önlem almadan yatıp uyuması mümkün değildi. Yatmadan önce fare deliklerini kapamaya başladı. Neyse ki yatak odasında, evin diğer yerlerine oranla daha az delik vardı. Yatak odası dışında bütün döşeme ve duvarlar korkunç bir haldeydi. Acele etmesi gerekiyordu. Birazdan karanlık tam olarak çökecek, göz gözü görmeyecekti. Mutfakta, büyük bir olasılıkla onun gelişi için duvardan indirilerek hazırlanmış yarısı dolu bir gaz lambası masanın üstünde duruyordu. Hemen yanında da kibrit kutusu vardı. Yuri Andreeviç içinde on kibrit çöpü saydı. Gazı ve kibritleri, her ikisini de, özenerek kullanması gerekiyordu. Yatak odasında da bir yağ lambası vardı ama o belli ki farelerin hışmına uğramıştı.</p>

<p>Kimi yerlerde süpürgelikler yer döşemesinden kopmuştu. Yuri Andreeviç odadaki deliklerin içini kırılmış çam parçalarıyla iyice doldurdu. Odanın kapısı da sıkıca kapanınca evin diğer bölümlerinden ayrı, korunaklı bir köşe oluşturmuş olacaktı kendine. Bütün bunları halletmesi bir saatten fazla zamanını almıştı. Köşede renkli fayans bir soba vardı. Mutfakta, desteler halinde hazırlanmış ince odun öbekleri duruyordu. Yuri Andreeviç Lara’nın hâzinesinden kullanmaya karar verdi ve dizlerinin üstüne çöküp sol eliyle yakacak demetlerinden aldı. Bunları odaya taşıyıp sobanın yanına koydu. Biraz kurcalayınca nasıl yakması gerektiğini anladı. Odanın kapısını kapamak isteyince kilidin kırık olduğunu gördü. Arasına kâğıtlar sıkıştırarak kapıyı kapayabildi. Hiç acele etmeden sobayı tutuşturmak için işe koyuldu. Tahta parçalarını sobaya yerleştirirken birinin üstündeki işaret dikkatini çekti. Hemen tanıdı mührü. Eskiden kütüklerin kimin deposundan olduğunu anlamak için basılan türde, “K” ve “D” harflerinden oluşan mühürdü bu. Krugerler fazla kütüklerini satışa çıkardıklarında mühürlerinde bu harfleri kullanırlardı.</p>

<p>Lara’nın elinde bu odunlardan bulunması onun Samdevyatov’la tanışık olduğunu ispatlıyordu. Demek ki bir zamanlar doktora ve ailesine yardımcı olduğu gibi şimdi de Lara’ya kol kanat geriyordu. Böyle bir sonuca varmak Yuri’yi kalbinden yaraladı. Adamı ve eskiden yaptığı yardımları anımsamıştı. İyiliklerinin altında kalmış olmanın ezikliği başka duygularını tetikliyordu. Samdevyatov, Lara’nın büyüleyici gözleri uğruna kadına yardım elini uzatmış olabilirdi. Samdevyatov’un çapkın davranışlarıyla Lara’nın kadınca saflıkları geldi gözünün önüne. İkisinin arasında bir şey olmaması imkânsızdı.</p>

<p>Kuru odun parçaları dostça bir sohbetle çıtırdayarak yanmaya başladı. Yuri Andreeviç’in ufacık bir şüphe kırıntısından tam bir olumsuz sonuca ulaştığı kör kıskançlığı gibi, Kruger odunlarının alevleri de gittikçe yükseldi. İçindeki sıkıntılar yüreğini dağlıyor, aklına takılan her konuyla acısı katlanıyordu. Endişe dolu düşüncelerini kontrol edemiyordu. Ailesi aklına takılınca kıskançlıktan uzaklaşabildi.</p>

<p>“Demek Moskova’ya gittiniz canlarım benim.” Terzi kadın ailesinin güvenle Moskova’ya vardıklarını söyledi gibi gelmişti ona. “Demek bir daha ve bensiz döküldünüz o zorlu ve uzun yola ha? Nasıl geçti yolculuğunuz? Aleksandr Aleksandroviç’i niye çağırmışlar? Akademide eğitim işlerini yoluna koyması için mi? Evi nasıl buldunuz? Her şey yerli yerinde mi, ev duruyor mu? Oh Tanrım ne kadar acı! Düşünmek istemiyorum, istemiyorum. Aklım karışıyor! Düşüncelerim birbirine giriyor. Neler oluyor bana Tonya? Hastalanıyorum galiba. Burada benim başıma neler gelecek, size orada neler olacak? Tonya, Tonyacığım, Saşa, Aleksandr Aleksandroviç ne durumdasınız? Tanrım, neden bana sırt çevirdin? Çıkış yolu göster bana. Neden hep sizden ayrı kalıyorum, neden biz hep ayrıyız? Tonya, tekrar buluşacağız, bir araya geleceğiz, olacak bu değil mi, doğru değil mi? Başka bir yol bulamazsam, yürüyerek de olsa geleceğim yanınıza. Tekrar bir arada olacağız. Her şey yeniden yoluna girecek, öyle değil mi? Nasıl da her şeyi unutuyorum. Tonya’nın doğuracağı çıkıyor hep aklımdan. Doğurdun değil mi? Bebeğimizi unutmam ilk kez olmuyor. Nasıl geçti doğum? Zorluk çektin mi? Moskova’ya gitmeden Yuryatin’e gelmişler. Lara onları tanımıyordu, görmemiştir. Ama ona bakarsan terzi kadın da tanımıyordu ama haberi vardı. Lara tek bir kelime bile yazmamış ailemle ilgili. Çok tuhaf ve duygusuzca bir hareket! Samdevyatov ile tanışıklığı hakkında yazmamış olması gibi tuhaf bir durum.”</p>

<p>Yuri bulunduğu odayı daha dikkatli gözlerle incelemeye başladı. Odada Lara’ya ait hiçbir şey olmadığını biliyordu. Eşyaların hepsi eski ev sahiplerinin olduğu için Lara’nın zevki hakkında bir ipucu yakalamak muhtemel değildi. Böyle olduğunu bilmesine rağmen duvarda asılı kadın ve erkek fotoğraflarının karşısında kendisini kötü hissetti. Odayı dolduran kaba saba eşyalardan bir düşmanlık yayılıyordu. Yatak odasında kendini çok yalnız ve fazla hissetti. Oysa Partizanların yanındayken defalarca bu evi anımsamış, özlemini duymuştu. Lara’ya duyduğu özlem bu odaya duyduğuyla özdeşleşmişti! Bu duygusallığı başkalarına kim bilir ne kadar komik gelirdi! Samdevyatov gibi güçlü, yakışıklı bir adamın böyle durumlara düştüğü oluyor muydu? Peki Lara neden onun karaktersizliğini, gerçekçi olmayan hayranlık sözlerini tercih etmişti? Böyle bir tantanaya ihtiyacı var mıydı? Kendisi gibi davranmaktansa, onun istediği gibi birisi olmayı mı istemişti? Peki ama Lara ne ifade ediyordu onun için?</p>

<p>Bu sorunun cevabı kafasında hazırdı. Çok iyi biliyordu cevabı. Avludaki o bahar akşamını anımsadı. Havada seslerin birbirine karıştığı akşam vaktini. Her yerin yaşamla dolu olduğunu ispat etmek istercesine uzaklardan oyun oynayan çocukların sesi geliyordu. Rusya’ydı bu. Sınırsız genişlikteki sınırları içinde yaşanan bütün çalkantıları, bir ana sıcaklığında her şeyi kucaklayışı, acıları, inatları, delişmenlikleri, asla öngörülemez ve bitip tükenmez oyunlarıyla Rusya’nın ta kendisi. O zaman, orada olmak, var olduğunu bilmek çok güzeldi! Yaşamak güzeldi, hayatı sevmek güzeldi! İnsan yaşama minnettarlığını ifade etmek için bir yol bulamıyordu. Hayatın da, varoluşun da yüzüne bakıp teşekkür edilemiyordu. İşte Lara, bunun için vardı. Onlarla konuşulamıyordu ama Lara hayat ve varoluşun temsilcisiydi; varoluşun sessiz başlangıcının bir armağanı olan işitme ve konuşma yeteneğinin ete ve kana bürünmüş bir ifadesiydi.</p>

<p>Asla, ama asla az önce aklına düşen şüpheler, o nedenle söyledikleri gerçek olamazdı. Lara tam anlamıyla kusursuz, her yönüyle mükemmel bir insandı! Bir yandan kadına duyduğu hayranlık, diğer yandan aklından geçirdiklerinin pişmanlığıyla gözleri doldu. Sobanın kapağını açıp maşayla ateşi karıştırmaya başladı. İyice ateş almış üstteki odunları alta, daha tutuşmamış olanları baca deliğine yakın tarafa doğru çekmeye çalıştı. Sobanın kapağını bir süre için açık bıraktı. Ateş ve sıcak havanın yüzünde ve ellerinde oynaşması keyiflendirdi onu. Alevlerin hareketleri kendine gelmesini sağladı. Nasıl da özlemişti onu, onu hissettirecek bir şeye gereksinimi vardı şiddetle! Cebinden mektubunu çıkardı. Öyle bir katlamıştı ki ilk okuduğunda fark etmediği arka taraftaki yazılar içeri gelmişti. Şöyle bir göz atınca mektubun okumadığı kısmı olduğunu fark etti. Çıtır çıtır yanan sobanın alevlerinin ışığında okumaya başladı:</p>

<p>“Sanırım ailenden haberin vardır. Moskova’ya gittiler. Tonya bir kız çocuğu doğurdu. Şimdi acele etmem gerek, daha at bulmam gerekiyor. Eğer bulamazsam ne yaparım bilmiyorum. Katya’yla o yolu yürümem çok zor olur...”</p>

<p>Cümlenin bundan sonrası silinmiş, okunmuyordu.</p>

<p>“Gittiğine göre atı Samdevyatov’dan almış olmalı” diye düşündü sakince. “Bu konuda vicdanı rahat olmasa, bir şey saklamak istese hiç değinmezdi.”</p>

<p class="orta">8</p>

<p class="n">Odunlar iyice yanmaya başlayınca sobanın kapağını kapadı. Kalkıp bir şeyler yedi. Midesine bir şeyler gidince ağır bir uyku bastırdı. Üstündekileri bile çıkarmadan divana uzanıp derin bir uykuya daldı. Yatak odasının duvarlarının dışında kalan farelerin sağır edici gürültülerini duymadı bile. Birbirinin peşi sıra iki uzun rüya gördü.</p>

<p>İlkinde Moskova’daydı. Camlı kapısı kilitli bir odada duruyordu. Kapının açılmadığından emin olmak için kolunu çekip kontrol etti. Kapının dışında oğlu Saşa içeri girmek için ağlayıp yalvarıyordu. Üstünde palto vardı. Bahriyeli kıyafeti giymiş ve başında bahriyeli şapkası vardı. Sevimli yüzü mutsuzdu. Çocuğun arka tarafında ise bir şelale ya da, zamanın en sıradan olaylarından, patlamış bir borunun suları çağıldıyor, damlaları Saşa’yla kapıya sıçrıyordu. Bu belki de kapının önünde son bulan bir dağ geçidiydi ve vadide yıllarca biriken buzlar, ısınan havanın etkisiyle çağlayan gibi akmaya başlamıştı. Gürül gürül akan suyun sesinden çocuk neredeyse ölecek kadar korkuyordu. Bağırırken ne dediği anlaşılmıyordu. Suyun gürültüsü çocuğun sesini bastırıyordu.</p>

<p>Ama Yuri Andreeviç, dudak hareketlerinden “Babacığım! Babacığım!” diye haykırdığını anlıyordu. Yuri’nin kalbi paramparça olmuştu. Bütün varlığıyla oğlunu tutup kucağına almak ve onunla uzaklara kaçmak istiyordu. Ama gözyaşları içinde kilitli kapıyı her ihtimale karşı açılmasın diye içerden itiyor ve çocuğu odaya almıyordu. Çocuğun annesinden başka bir kadına karşı yanlış yorumlayıp beslediği sadakat ve görev duygularına kurban ediyordu onu. Bu kadın her an odanın diğer tarafından içeri girebilirdi.</p>

<p>Yuri Andreeviç gözyaşları içinde uyandı. Terden sırılsıklamdı. “Ateşim var, hastalanıyorum” diye düşündü. “Tifüs değil ama ağır ve tehlikeli bir hastalık bu. Bütün enfeksiyonlar gibi, aşırı yorgunluk sonucu, ataklarla ortağa çıkan bir hastalık olmalı. Önemli olan neyin galip geleceği: Ölüm mü, hayat mı? Nasıl da uykum var.” Tekrar uykuya daldı.</p>

<p>Gene Moskova’daydı. Soğuk ve karanlık bir kış sabahında kalabalık bir sokakta yürüyordu. Henüz sokak lambaları söndürülmemişti. Bütün işaretler, erken saatteki hareketlilik, tramvayın ön vagonunda çalan çan, sokak lambalarının ışığı altında sarı çizgili görünen kar, devrim öncesi zamanlarda olduklarının işaretiydi. Pek çok pencereli uzun bir ev vardı. Sokaktan pek de yüksek olmayan pencerelerin hepsi aynı yöne bakıyordu. Herhalde ikinci kattı. Perdeler yerlere kadardı. Evin içi vagon gibiydi, insanlar tıpkı trende seyahat ediyorlarmış gibi üstlerini çıkarmadan değişik pozlarda yerlerde uyuyorlardı. Serdikleri gazetelerin üzerine yatmışlardı. Her taraf kızarmış tavuk kemikleriyle doluydu. Kanatlar, butlar ortalığa saçılmıştı. Yatarken çıkardıkları botlar ortadaydı. Kısa akraba ya da dost ziyaretlerinde olduğu gibi çift çift yere dizilmişlerdi, Ev sahibesi evdeki işleri düzene sokmak için telaşla ama hiç gürültü etmeden bir köşeden diğerine koşuşturuyordu. Ev sahibesi, kuşaklı sabahlığını aceleyle giymiş Lara’ydı. O nereye giderse Yuri de, kadını bıktırırcasına, peşinden gidiyordu. Olup bitenleri anlayamıyordu. Lara’nın ona bir açıklama yapacak zamanı yoktu. Yalnızca yürürken yaptığı baş hareketleriyle ona ne tarafa gitmesi gerektiğini söylüyor, gözüyle sessizce bir şeyler anlatıyordu. Aralarındaki tek yakınlık Lara’nın benzersiz gülüşüydü. Her şeyini feda ettiği, sahip olduklarının değerini hiçe sayıp neyi varsa verdiği kadın ne kadar da uzağında, ne kadar soğuk ama çekiciydi.</p>

<p class="orta">9</p>

<p class="n">Ağlayan ve hıçkıran bir tek kendi değildi. İçinde şefkatli ve karanlıkta kelimelerin yardımıyla fosfor gibi parlayan bir aydınlık da ağlıyordu. Ruhunun iniltileri kendi hıçkırıklarına karışıyordu. Bu haline üzülüyordu.</p>

<p>Bilinci kapalı, alev alev yanarken arada kısa süreli olarak kendine geldiğinde “Hastalanıyorum, hastayım ben” diyordu. “Bu tıp kitaplarında yazmayan bir çeşit tifüs olmalı. Tıp fakültesinde bunu öğrenmedik ama bir yolunu bulmalıyım, bir şeyler yemem gerek, açlıktan öleceğim yoksa.”</p>

<p>Ama dirseklerini koyup ayağa kalmak için giriştiği daha ilk hamlede güçsüzlüğüne yenik düşüyor, hislerini kaybedip tekrar derin bir uykuya dalıyordu. Bir keresinde biraz kendine gelir gibi olduğunda “Üstüm başımla ne kadardır yatıyorum burada, acaba?” diye düşündü. “Kaç saat oldu? Kaç gün geçti? Yattığımda bahar geliyordu. Şimdi camlar buzlanmış. Camların kirinden oda iyice karanlık.”</p>

<p>Mutfakta fareler cirit atıyor, çarpıp düşürdükleri tabak çanağın gürültüsü geliyordu. Duvarlar boyunca koşuşurken çıkarttıkları çığlık sesleri iğrençti. Yuri tekrar dalıyor, sonra ayılır gibi oluyordu. Her kendine geldiğinde odada değişiklikler oluyordu.</p>

<p>Bir keresinde camı kaplayan buz tabakasından süzülüp içeri yansıyan pembemsi ışığı kristal bir kadehteki kırmızı şaraba benzetti. “Sabah ışığı mı yoksa akşam mı?” diye takıldı kafasına. Başka bir sefer, yakınında bir yerde insan sesleri işitti. Hemen yanı başından geliyordu. Tamamen aklını kaybetmekte olduğunu düşününce morali bozuldu. Kendine acıyarak gözyaşları dökmeye başladı. Sessizce gökyüzüne doğru fısıldamaya başladı: “Tanrım, neden terk ettin beni? Sensiz karanlıklar içindeyim, yardım et bana, koru beni.”</p>

<p>Sonra birden hayal görmediğini anladı. Bilinci açıktı. Üstelik kirli giysilerini çıkarmış, üstü başı da kendisi de tertemiz, mis gibi çarşaf serili yatakta yatıyordu. Biri başucunda durmuş saçlarını okşuyor, her ikisinin de gözyaşları birbirine karışmış bir halde, birlikte ağlıyorlardı. Lara’ydı bu. Bu kez de mutluluktan bayıldı.</p>

<p class="orta">10</p>

<p class="n">Bir an için aklını yitirdiğini sanmış ve Tanrı’ya sitem etmişti. Oysa şimdi gökyüzü bütün genişliğiyle yatağına eğilmiş onu kucaklıyordu. Bembeyaz, uzun bir çift kadın kolu ona uzanmıştı. Sevinçten gözleri kararıyordu, mutluluk uçurumuna düşer gibiydi.</p>

<p>Bütün hayatı boyunca hep bir şeyler yapmıştı Yuri. Sürekli bir şeylerle meşgul olmuş, evde, hastanede çalışmış, okumuş, düşünmüş, ortaya bir şeyler çıkması için emek harcamıştı. Böyle hareketsiz olmak, çabalamadan, düşünmeden öylece doğanın sıradan bir parçası haline gelmek güzeldi. Lara’nın şımartan şefkatli, zarif ellerine bırakmıştı kendini!</p>

<p>Yuri Andreeviç, Lara’nın gösterdiği özenle çabucak toparladı kendini. Lara elleriyle onu besliyor, nemli nefesiyle canlandırıp gırtlağından çıkardığı fısıltıyla sorduğu soru ve yanıtlarıyla ruhunu iyileştiriyordu. Fısıldaşarak yaptıkları sohbetlerin en anlamsızları bile Platonov’un<a id="dn77" href="../Text/dn.xhtml#d77">[77]</a> diyalogları kadar anlamlıydı onlar için. İkisinin    de dış dünyadan    kopmuş olması birlikteliklerini güçlendiren başka bir unsurdu. Dönem insanlarının talihsiz biçimdeki tekdüzelikleri, ezberletilmiş coşkuları, gürültülü sevinçleri ikisinin de aynı oranda canını sıkıyordu. Pek çok bilim ve sanat insanı da dâhiliklerini korumak adına bu tektipliliğin parçası olmuşlardı.</p>

<p>Birbirlerini deliler gibi seviyorlardı. Herkes severdi belki ama kimse bu duygunun yüceliğini fark etmiyordu. Onlar için bu duygunun özel bir yanı vardı. En aşkla dolu oldukları anlar, birbirlerine yüreklerini açıp, sıradan bir varoluşun ötesinde kendileri ve hayatla ilgili yeni şeyleri ihtirasla keşfettikleri dakikalardı.</p>

<p class="orta">11</p>

<p class="n">“Ailenin yanına dönmelisin. Fazladan bir gün bile seni tutmak istemem. Ama olup bitenleri de görüyorsun. Sovyet Rusya’ya bağlanmamızla onun kargaşasının içine düşmemiz bir oldu. Uzakdoğu ve Sibirya onun açıklarını kapatmaya çalışıyor. Sen bir şey bilmiyorsun tabii. Sen hasta yatarken, şehirde pek çok değişim yaşandı! Bizim depolarımızdaki bütün mallar Moskova’ya, merkeze gönderiliyor. Bizim stoklarımız Moskova için denizde bir damla ancak, dipsiz bir kuyuya atılmışçasına yok oluyor. Üstelik biz de burada yiyeceksiz kalıyoruz. Posta çalışmıyor, yolcu trenleri durdu. Bütün ulaşım mal sevkiyatı için kullanılıyor. Şehir gene için için kaynıyor, ayaklanmalardan önceki ortam gibi, en ufacık bir memnuniyetsizlik belirtisinde fırtınalar kopuyor.</p>

<p>Bu durumda nasıl gideceksin? Üstelik bir deri bir kemik kaldın, zor ayakta duruyorsun. Gene yürümeyi mi düşünüyorsun? Bu halinle bir yere varamazsın! Önce gücünü kuvvetini topla, ondan sonra bakarsın. Akıl vermek becerdiğim bir iş değil ama yerinde olsam yola çıkacak gücü toplayıncaya kadar biraz çalışırdım. Mesleğini yapabilirsin, doktorluğa önem veriyorlar biliyorsun. Ben olsam Şehir Sağlık Komitesi’ne giderdim. Eski sağlık merkezinin olduğu yerde. Bir düşünsene, intihar etmiş Sibiryalı bir milyonerin oğlusun, karın buralı bir fabrikatör burjuvanın kızı. Partizanların yanındaydın, sonra kaçtın. Nereden bakarsan bak, bu devrimci asker birliklerinden kaçmış olman anlamına gelir, asker kaçağısın yani. Bu durumda bir yerde çalışmadan duramazsın, bu kötü olur. Benim durumum da pek sağlam değil. Öğretmenlik için başvuracağım. Bastığım zemin oldukça kaygan.”</p>

<p>“Nasıl kaygan? Peki ya Strelnikov?”</p>

<p>“Nedeni de o ya, Strelnikov. Sana daha önce de söylemiştim, o kadar çok düşmanı var ki. Kazanan Kızıl Ordu oldu. Şimdi partili olmadıkları halde zamanında üst yönetime yakın olup da çok şey bilen insanları temizleme zamanı. Kafalarına sıkıp arkalarında hiç iz bırakmadan yok ediyorlar. Strelnikov listenin başında yer alanlardan. Büyük tehlike altında. Uzakdoğu’daymış. Oraya kaçtığını duydum, saklanıyormuş. Dediklerine göre onu arıyorlarmış. Neyse onun hakkında bu kadar laf yeter. Ağlamayı sevmem ama bir kelime daha edersem kendimi tutamayacağımı hissediyorum.”</p>

<p>“Onu sevmiştin, hâlâ o kadar çok seviyor musun?”</p>

<p>“Onunla evliydim ben, o benim kocam Yuracığım. Çok üstün, sağlam karakterli bir insandır. Ona karşı çok suçluyum. Ona kötülük yapmadığımı söylemek yanlış olur. Kelimenin tam anlamıyla dürüst bir insan, hem de çok dürüst. Onunla karşılaştırıldığımda ben paçavranın tekiyim. İşte benim kusurum bu. Neyse, lütfen daha fazla konuşmayalım bu konuyu. Başka bir zaman daha fazlasını anlatacağım sana, söz veriyorum. Karın Tonya mükemmel bir insan. Botticelli’nin tablolarındaki karakterlere benziyor. Doğumuna girdim. Çok sevdim onu. Ama bunu da sonra konuşalım çok rica ediyorum. Ne diyordum, evet, ikimiz de birer işe girelim. Her ay milyarlık maaşlarımızı alırız. Son gelişmelere kadar Sibirya parası geçiyordu burada. Kısa bir süre önce kaldırdılar bu parayı. Senin hastalığın boyunca hiçbir kupür olmadan yaşadık. Evet, aklın alıyor mu? İnanması zor ama herkes bir biçimde buldu yolunu. Geçenlerde hazineye ait bir trenle yeni banknotlardan getirmişler. Dediklerine göre kırk vagondan az değilmiş. Büyük tabakalara kırmızı, mavi renkli pul şeklinde basmışlar banknotları. Maviler beşer milyonluk, kırmızılar onar milyonluk karelermiş. Baskıları ve renkleri çok kötüymüş, hemen soluyormuş.”</p>

<p>“Biliyorum o paraları. Ben Moskova’dan ayrılmadan önce basmışlardı.”</p>

<p class="orta">12</p>

<p class="n">“Varıkino’da o kadar uzun kalıp ne yaptın? Orada kimse yok, bomboş değil mi? Seni tutan neydi?”</p>

<p>“Katya’yla sizin evi toplayıp temizledik. Senin ilk önce oraya gitmenden korktum. Evinizi o halde görmeni istemedim.”</p>

<p>“Hangi halde? Ne vardı ki evde, o kadar kötü müydü?”</p>

<p>“Ortalık karmakarışıktı. Epeyce pislenmişti. Temizlik yaptım.”</p>

<p>“Amma kaçak yanıtlar veriyorsun. Sakladığın bir şey var sanki. Neyse, sen bilirsin, ısrar etmeyeceğim. Tonya’dan anlat biraz. Küçüğün adını ne koydular?”</p>

<p>“Maşa, annenin anısına.”</p>

<p>“Daha anlatsana.”</p>

<p>“Şimdi olmaz, daha sonra anlatırım. Gözyaşlarıma hâkim olamıyorum dedim ya sana.”</p>

<p>“Peki sana at veren adam, şu Samdevyatov çok ilginç bir kişilik değil mi, sen ne düşünüyorsun?”</p>

<p>“İlginçten de öte.”</p>

<p>“Ben onu gayet iyi tanıyorum. Bizim burada en yakın dostumuzdu. Yabancısı olduğumuz buralarda bize çok yardım etti.”</p>

<p>“Öyleymiş, anlattı bana.”</p>

<p>“Siz de dost olmuşsunuzdur değil mi? Sana da yardım etmek için elinden geleni yapmıştır, öyle değil mi?”</p>

<p>“Ne kadar çok yararı oldu bir bilsen. O olmasa ne yapardım bilmiyorum.”</p>

<p>“Tahmin etmem çok kolay. Aranızdaki dostluk kısa sürede kuruluvermiştir, rahatça ziyaretine de geliyordur. Bence sana kur bile yapıyordur.”</p>

<p>“Daha neler.”</p>

<p>“Peki sen? Kusura bakma, haddimi aşıyorum. Sana bunu sormaya ne hakkım var ki? Affedersin. Ayıp ettim.”</p>

<p>“Rica ederim. Senin sormak istediğin konu başka anlaşılan. İlişkimizin niteliğini mi öğrenmek istiyorsun? Bizim tanışıklığımızın daha özel bir yöne kayıp kaymadığını merak ediyorsun. Elbette hayır! Samdevyatov’a borçlu olduğum çok şey var. Benim için çok şey yaptı. Ama inan, benim için kendi hayatını feda etmiş olsaydı bile, ona farklı bir şekilde yakınlaşmak için bir adım atmazdım. Oldum olası onun tarzındaki insanlardan nefret ederim. Kendini beğenmiş, egoları yüksek insanlardan hiç hoşlanmam. Gönül işlerinde erkekliklerini öne çıkarıp horozlananlar hep itici gelmiştir bana. Ben hayatı ve beraberliği çok daha farklı algılıyorum. Dahası da var. Ahlaksal açıdan Samdevyatov bana başka birini çağrıştırıyor. Hayatımda çok önemli bir rol oynamış, bu duruma düşmeme neden olmuş çok daha itici birini.”</p>

<p>“Anlamakta güçlük çekiyorum. Ne varmış ki halinde? Ne demek istiyorsun? Açıkla lütfen. Sen bu dünyadaki en iyi insansın.”</p>

<p>“Ah, Yuracığım, neler söylüyorsun? Ben seninle burada ciddi konulardan konuşuyorum. Sense kalkmış bana bir toplantıda yeni tanışmış insanlar gibi iltifat ediyorsun. Nasıl olduğumu mu merak ettin? Ben içinde bir şeyler kopmuş, hayatı boyunca yaralı kalmış biriyim. Her şeyi kendi çıkarına kullanmasını bilen, herkesten faydalanan eski dönemlerin yaşlı bir bulvar parazitinin yalanlarıyla vaktinden önce yetişkin bir kadın olmama neden oldular, hayatın aldatıcı yanlarıyla kandırdılar beni.”</p>

<p>“Söylemek istediğini anlar gibiyim. Bazı tahminlerim vardı zaten. Ama yaşadıkların çok geride kaldı. O zaman çektiğin sıkıntıları hayal edebiliyorum. Hayat karşısında deneyimsiz genç bir kızın korkularını, ilk hayal kırıklığını anlamak zor değil. Ama artık bunlar geçmişte kaldı. Çektiğin sıkıntılar için kederlenmek artık senin işin değil, seni seven insanların derdi olmalı bu. Örneğin benim. O zamanlar senin yanında olmadığım, senin acılarını, gerçekten canını yakan şeyler varsa onları engelleyemediğim için vurmalıyım başımı duvarlara. Çok ilginç. Benden daha alçak, uzaktaki adamı delicesine kıskanabilirim. Benden daha yüksek düzeydeki birisiyle rakip olmaksa bambaşka duygular uyandırıyor bende. Ruhen bana yakın bir adam, sevdiğim kadını aynı benim gibi sevecek olsa, düşmanlık beslemez, hüzünlü bir yakınlık duyardım ona. Hiç şüphesiz, duygularımı asla açmazdım ona. Dumanlı ve kanlı bir yapısı olan kıskançlıktan daha başka bir duygu olurdu bu, farklı bir acı çekiş. Şöyle açıklayayım sana, çalışmaları benimkine benzer olup da yaratıcılığıyla önüme geçen bir sanatçıyla karşılaşacak olsam da aynı şey olurdu. Yaptıklarıyla beni yenmişse, vazgeçer, öne geçmek için çalışmalarını taklit eder duruma düşmezdim. Konudan uzaklaştım galiba. Bana öyle geliyor ki senin böyle şikâyet edeceğin yaşamışlıkların, dertlerin olmasa seni bu kadar çok sevmeyebilirdim. Her zaman haklı olan, hiç yanılmayan, kendilerinde hata payı bırakmayan insanları sevmiyorum. Onların dürüstlükleri yapay ve değersiz geliyor bana. Bu insanların yaşamın güzelliğini bütünsel olarak yaşamadıklarını düşünüyorum.”</p>

<p>“Benim de söylemek istediğim güzellik işte tam bu. Onu görmek için hayal bütünlüğü ve saf algı gerekir diye düşünüyorum. Ben bunlardan yoksunum. Daha hayatı tanımaya başladığım ilk adımımda bir yabancının gözünden en bayağı halimi görmemiş olsaydım, benim de kendime özgü bir hayat felsefem olabilirdi. Dahası da var. Bu iğrenç, kendinden başka kimseyi düşünmeyen, kendini beğenmiş adamın hayatıma müdahale etmesi yüzünden beni çok seven, benim de aynı şekilde onu sevdiğim mükemmel insanla evliliğimi yürütemedim.”</p>

<p>“Dur şimdi, kocanı sonra anlatırsın. Ben, az önce de dedim ya, eşit seviyede olduğum insanları değil de kendimden aşağı olan insanı kıskanıyorum. Örneğin kocanı kıskanmıyorum. Peki öbürü?”</p>

<p>“‘Öbürü’ dediğin kim?”</p>

<p>“O adam işte, sana hayatı zindan eden alçak zampara, kim o adam?”</p>

<p>“Oldukça ünlü Moskovalı bir avukat. Babamın arkadaşıymış, ölümünden sonra biz fakir düşünce anneme kol kanat germişti. Bekâr ve varlıklı bir adamdı. Adamı böyle kötülemekle ona gereğinden fazla değer vermiş oluyorum galiba. Çok alışılmış bir sonuç. İstersen adını söyleyebilirim.”</p>

<p>“Gerek yok. Biliyorum zaten. Bir keresinde görmüştüm.”</p>

<p>“Gerçekten mi?”</p>

<p>“Evet, annenin kendini zehirlediği akşam. Geç bir vakitti. Biz daha çok gençtik, lisede okuyorduk.”</p>

<p>“Doğru söylüyorsun, hatırlıyorum o geceyi. Odanın girişinde karanlıkta beklemiştiniz, biri vardı yanında. Sen bana bunu daha önce anımsatmış olmasaydın, imkânı yok benim aklıma gelmezdi o sahne. İlk olarak Melyuzeyeva’da söz etmiştik o geceden değil mi?”</p>

<p>“Komarovski de oradaydı.”</p>

<p>“Öyle mi? Olabilir tabii. Beni onunla birlikte görmek o zamanlar çok sıradandı. Sık sık beraber oluyorduk.”</p>

<p>“Ne oldu? Niye kızardın?”</p>

<p>“Senin ağzından ‘Komarovski’nin adını işitince bir garip oldum. Hiç alışık olmadığım, beklenmedik bir şey.”</p>

<p>“Yanımdaki arkadaşımdı, aynı sınıftaydık. O aşağılık adamın numaralarını bana anlatan da bu arkadaşımdı. Bir keresinde, tesadüfen adamı hiç akla gelmeyecek bir olayın içinde görmüş. Mişa Gordon, arkadaşım yani, bir tren yolculuğundaymış. O zamanlar zengin bir işadamı olan babamın kendini attığı trende. Olaya da şahit olmuş. Babam hareket halindeki trenden, kendini öldürmek amacıyla atlamış. Avukatı Komarovski’yle birlikte seyahat ediyormuş babam. Adam babamın işlerini karıştırıp iflas etmesine neden olan kişi. Trende de denetimsizce içirip canına kıyacak duruma getirmek için elinden geleni yapmış. Senin anlayacağın, Komarovski babamın ölümünden ve benim de yetim kalmamdan sorumlu kişidir.”</p>

<p>“Olamaz! Ne kadar önemli bir ayrıntı bu! Gerçekten doğru mu? Senin hayatını zehir eden kişi de o mu? Bu bizi birbirimize daha da yakınlaştırır! Ne kadar büyük bir tesadüf bu, akıl almaz bir şey.”</p>

<p>“Seni delicesine kıskandığım adam bu işte, engel olmam mümkün değil.”</p>

<p>“Neler söylüyorsun? Bu adama karşı bir damla sevgi bile yok içimde, iğreniyorum ondan.”</p>

<p>“Kendini iyi tanıdığını düşünüyor musun? İnsan, özellikle kadın ruhu gizem ve çelişkilerle doludur. Senin bu tiksintin, yürekten sevdiğin insana bağlı olduğundan daha güçlü bağlarla, o adama bağımlı yapabilir seni.”</p>

<p>“Söylediklerin ne kadar korkunç. Ama her zamanki gibi o kadar güzel ifade ettin ki neredeyse bu akıl ötesi sözlerine inanacağım. Bu bir felaket olurdu!”</p>

<p>“Neyse, sakin ol. Sen kulak asma bana. Yalnızca, öngörüsü ve akıllı bir açıklaması olmayan kıskançlığımın bilinmez şeylere karşı ve bilinçsizce olduğunu anlatmak istedim. Tuvalet malzemelerinden, terinin bir damlasından, havada uçuşan ve vücuduna girip kanını zehirlemesi muhtemel mikroplardan bile kıskanıyorum seni. Günün birinde senin ya da benim ölümüme neden olacak bulaşıcı bir hastalık gibi kıskanıyorum Komarovski’yi. Söylediklerimin sana ne kadar saçma geldiğini biliyorum. Duygularımı daha açık ve net ifade etmem mümkün değil. Seni delilercesine, akıllara sığmayacak kadar çok ama çok seviyorum.”</p>

<p class="orta">13</p>

<p class="n">“Bana biraz daha kocandan söz etsene. Shakespeare’in dediği gibi ‘Kaderin kitabında aynı satırda yazılıyız biz.’”</p>

<p>“Nerede söylemiş bunu?”</p>

<p>“<i>Romeo ve Juliet</i>’te.”</p>

<p>“Melyuzeyevo’da onu aradığım dönemde hakkında pek çok şey anlatmıştım sana. Sonra Yuryatin’de ilk karşılaştığımızda, onun seni tutuklamak istediğini söylediğin zaman da konuşmuştuk. Belki de yanılıyorumdur ama sana söylediğimi sanıyorum, bir kere arabaya binerken onu uzaktan gördüm. Onu nasıl koruduklarını hayal bile edemezsin. Hiç değişmemiş gibi geldi bana. Gene çok yakışıklıydı, aynı dürüst ve kararlı ifade vardı yüzünde. Yeryüzünde gördüğüm en dürüst, en kararlı, en mert ifadedir onunki. Hiç özentisi olmayan, rol yapmayan, mertlik dolu. Eskiden nasılsa öyleydi. Yalnızca tek bir değişiklik fark ettim ve bu da üzdü beni. Soyut bir şey yüzüne oturmuş, rengini soldurmuştu. Canlı insan yüzü gitmiş; ilkelerin, ideallerin yansıması gibi bir haller gelmişti. Bunu anladığım anda kalbim sıkıştı. Gün gelip kendisi için tehdit oluşturacak, hayatını adadığı güçlerin, yüce emellerin, acımasızlık ve ölüm kokan izleriydi bunlar. Sanki kaderi artık belirlenmiş gibi geldi bana. Yüzündeki izler korkunç sonun izleriydi. Karıştırmış da olabilirim. Belki de ikinizin karşılaşmasıyla ilgili anlattıklarının etkisiyle böyle konuşuyorum. Yüreklerimizin aynı atmasının dışında senden o kadar çok etkileniyorum ki!”</p>

<p>“Devrimden önceki hayatınızı anlatsana biraz.”</p>

<p>“Daha çocukken bile hep saf ve temizliği hayal eder, hayatımın öyle olmasını isterdim. Paşa, bu idealimin ete, kemiğe bürünmüş haliydi. Biliyorsun biz hemen hemen aynı avluda oturuyorduk. Ben, o, Galiullin. Daha küçükken başlamıştı bana ilgisi. Beni gördüğü zaman beti benzi atar, donar kalırdı. Bunları sana anlatmam pek hoş değil herhalde, bilemiyorum. Ama olup bitenleri bilmiyormuşum gibi davranmak daha kötü bence. Onu tutkuyla esir eden, her halinden belli olmasına karşın gençlik gururu yüzünden söze dökemediği çocukluk aşkıydım. Arkadaşlığımız sürüyordu. Aramızdaki ortak yönlerin aksine, onunla tamamen farkı dünyalardandık. Ama ben kalbimin sesini dinleyip onu seçtim. Hayatımı o mükemmel gençle birleştirmek istedim. Kendi ayaklarımız üzerine basmaya başladığımızda evlenecektik. Kendimi onun nişanlısı olarak görüyordum. Öylesine yetenekli, öylesine sıradışıydı ki! Sıradan bir makasçı, bir demiryolu işçisinin oğlu tamamen kendi çabası ve çalışkanlığıyla çok ciddi başarılar elde etti. Başarı derken, akademik başarıdan söz ettiğimin altını çizmem gerek. Üniversitede hem matematik hem de sosyal bilimler okuyup iki alanda uzmanlık aldı. Bu hiç de kolay üstesinden gelinebilecek bir iş değil!”</p>

<p>“Birbirinizi bu kadar severken ne oldu da aile mutluluğunuz yıkıldı?”</p>

<p>“Ah, bu soruyu yanıtlamak o kadar zor ki. Açıklamaya çalışayım. Son dönemlerde Rusya’da yaşanan olayların, insanların yaşamına özellikle aile düzenine etkilerini, tıpkı bizimkiler gibi, ailelerin neden dağıldıklarını benim gibi sıradan bir kadının senin gibi akıllı bir adama anlatması doğrusu biraz tuhaf. Ah, sanki asıl sorun kişilerde düğümleniyormuş, karakterlerin uyuşup uyuşmaması, birbirlerini sevip sevmemeleri sorunmuş gibi. Oysa, toplumsal hayatın devinimi içinde, bireysel hayatın temelini oluşturan, kabul görmüş yapı, bütün düzeneğiyle birlikte altüst oldu, devrimle birlikte yandı, külleri yeni toplumsal yapılanmanın altında kaldı. Bilinen günlük hayat altüst oldu, sosyal yapı yıkıldı. Geriye bir tek günlük yaşamda işlevi olmayan, gücünü nereye yönlendireceğini bilemeyen, çıplak insan ruhu kaldı. Aslında onu bu hale getiren devrim değildi, çünkü o hep titreyip donuyor ve her zaman kendisi gibi yalnız ve çıplak olana yakınlaşma isteği duyuyordu.</p>

<p>İşte biz de seninle, dünyanın sonu gelmiş olsa da, insanlık yaşamının en başında örtünecek bir şeyleri olmayan Âdem ile Havva gibi hâlâ çıplak, hâlâ evsiz barksızız. İnsanlığın başlangıcından bu yana, onlarla bizim aramızda binlerce yıl olmasına rağmen, bu kaybolmuş mucizevi değerlerin anısına biz soluk alıyoruz, sevgiyi biz yaşatıyoruz, ağlıyoruz ve birbirimizden destek alıp kenetleniyoruz. ”</p>

<p class="orta">14</p>

<p class="n">Kısa bir aradan sonra Lara tekrar konuşmaya başladığında biraz daha sakindi. “Bak sana ne söyleyeceğim, eğer Strelnikov yeniden Paşa Antipov kimliğine geri dönse, saldırmaktan, isyandan vazgeçse ve zaman geriye dönük ilerlemeye başlasa, bir mucize olup da uzaklarda, dünyanın başka köşesindeki evimizin camından bakıp Paşa’nın çalışma masasını, kitaplarını görebilsem, sanıyorum dizlerimin üstünde sürünerek oraya giderdim. İçimde küllenmiş ne varsa canlanırdı. Geçmişin çağrısına, sadakatin sesine kulak verirdim. Her şeyi feda ederdim. Benim için en değerli olan şeyleri bile... Seni bile... Sana olan yakınlığım öyle yalın, öyle gönülden, öyle koşulsuz ki. Ah, bağışla beni. Aslında söylemek istediğim bu değildi. Söylediklerim doğru değil.”</p>

<p>Yura’nın boynuna sarılan Lara hıçkırıklara boğuldu. Kısa bir sürenin ardından kendini biraz toparlar gibi oldu. Bir yandan gözyaşlarını silip bir yandan devam etti: “Aslında bu seni de, Tonya’ya iten görev bilincinin sesi. Tanrım, ne kadar da zavallıyız! Ne olacak bizim halimiz? Bu durumda elimizden ne gelir?”</p>

<p>Tamamen sakinleştiğinde, “Daha sana mutluluğumuzun neden yıkıldığını anlatmadım. Bunu ben de çok sonra anladım. Şimdi anlatacağım sana. Bu yalnızca bizim değil, pek çoklarının öyküsü” dedi.</p>

<p>“Anlat benim akıl küpüm.”</p>

<p>“Savaştan hemen önce evlendik. İki yıl sonra başladı savaş. Tam bilinçlenmiş, evimizi kurmuştuk ki savaş çıktı. Şimdi düşünüyorum da bizim mutsuz kuşağın başına gelenlerin, bütün çektiklerimizin nedeni aslında bu savaş. Çocukluğumu gayet net hatırlıyorum. İçinde bulunduğumuz yüzyılın barış dönemlerini algılayacak yıllara yetiştim ben. O zamanlar, sağduyunun sesine güvenmek normal bir eğilimdi insanlar vicdanlarının dediklerini yapar, ortaya da doğru ve gerekli şeyler çıkardı. İnsanın insanı öldürdüğü durumlar çok enderdi. Ancak olağandışı gelişmeler sonucunda olabilirdi. Trajik olaylarda, dünya edebiyatının polisiye romanlarında ve gazete haberlerinde söz edilirdi cinayetten. Günlük hayatta yeri yoktu. Sonra birden bu masum, sakin kanda bir patlama oldu ve güçlü bir delilik halinin çığlığı işitildi. Her gün ve her saat adam öldürülmesi övülen, ödüllendirilen bir olay haline geldi. Bu öyle kolayca iz bırakmadan geçip gidecek bir durum değil tabii. Bütün bunların nasıl bir yıkıma dönüştüğünü sen benden daha iyi biliyor olmalısın. Trenler gidip gelmez, şehirlere temel ihtiyaç maddeleri ulaşamaz oldu. Aile yapısının temeli sarsılmaya, ahlak anlayışı zayıflamaya başladı.”</p>

<p>“Devam et, lütfen. Sonrasında anlatacaklarını biliyorum. Her şeyi ne de güzel yerine oturtuyorsun! Seni dinlemek gerçek bir mutluluk.”</p>

<p>“Bunların sonucunda Rusya topraklarının üstüne yalan çöktü ve asıl büyük felaket oldu, inançlarımızı kaybettik bir sonraki adımda yaşanacak kötülüklerin temeli olarak, kişisel görüşlerimiz değerini yitirdi. Ahlaki dürtülerimizi teskin etmek için, birlikte şarkı söyleme, zamanının geldiğini anlatmaya başladılar bize. Dayatılan fikirleri benimseyip başka bir hayatı yaşamamızı söylediler. Hâkimiyet yüklü sözcükler kullanılmaya başlandı. Önceleri monarşi, sonraları devrimle tamamlanır oldu bu tanımlar. Bu kitlesel yanılsama bulaşıcıydı ve kapsamı da çok derindi. Her şeyi etkisi altına almıştı. Bizim ailemiz de bu güce karşı koyamadı. Temelinde bir şeyler sarsıldı. Evimize hâkim olan her zamanki huzur dolu canlılık yerini ezberlenmiş aptalca içeriklerle dolu konuşmalara, kendini göstermek için yapılan, dünya meseleleri üzerine akıl yürütmelere, zekâ gösterilerine döndü. Her şeyin özünü kolaylıkla görebilen Paşa kadar ince ve duyarlı bir insanın, bu yapaylığı anlamaması mümkün değildi.</p>

<p>İşte o zaman hiç yapmadığı kadar büyük bir hata yaptı. Zamanın hastalığını, toplumu kemiren kötülükler zincirini salt bizim aile sorunumuz olarak değerlendirdi. Bizim zoraki yaptığımız beylik konuşmalarda kendisini ima ettiğimiz kanısına kapıldı. Kendini soğuk, yeteneksiz, kabuğuna çekilmiş adam olarak gördüğümüzü düşündü. Gerçek hayatta bu tip saçmalıkların bir anlam taşıması sana gerçek dışı gelebilir. Paşa’nın bunları ne kadar önemsediğini, bu çocukça şeyler yüzünden ne aptallıklar yaptığını hayal bile edemezsin. Kimsenin ondan böyle bir talebi, beklentisi olmadan gidip gönüllü olarak askere yazıldı. Çünkü bize yük olduğunu düşünüyordu, böyle yaparak bizi bu yükten ve yaşattığı zulümden kurtarmış olduğunu düşünüyordu. İşte bu noktada akıl tutulması başladı. Gençlik izleri taşıyan sözde kendini beğenmişliğiyle, hayatta hemen hemen kimsenin kafasını takmayacağı şeyler alınmasına kırılmasına neden oluyordu. Olayların gidişatına, tarihte yaşananlara kızmaya başladı. Geçmişle bir çatışmaya girdi. O zamandan beri de hayatla, yaşananlarla hesaplaşıyor. Çılgın gibi davranması bu yüzden. Aptalca kendini beğenmişliği onun sonunu getirecek. Ah, keşke onu kurtarabilseydim!”</p>

<p>“Ne kadar temiz ve güçlü duygularla seviyorsun onu! Sev, böyle sevmeye devam et. Onu hiç kıskanmıyorum, sevmene de engel olmak istemem.”</p>

<p class="orta">15</p>

<p class="n">Yazın gelip geçtiğini fark etmediler bile. Doktor tamamen iyileşmişti. Moskova’ya gitme umudunu canlı tutarak, üç ayrı işte çalışıyordu. Para hızla değer kaybettiği için birkaç yerde birden çalışmak gerekiyordu. Daha horozlar öterken kalkıyor, Tüccarlar Sokağı’ndan aşağı inip eskiden Ural Kazak Ordusu’na ait olan şimdi ise “Krasnıy naborşik” (Kızıl Matbaa) tabelası asılı binanın önünden geçiyordu. Gorodskaya Sokağı’nın köşesindeki binada “Şikâyet Bürosu” yazılıydı. Buradan sonra meydanı geçip Malaya Buyanovka Sokağı’na geliyordu. Asıl işyeri olan askeri hastanenin arka girişi bu sokaktaydı.</p>

<p>Yuri’nin işe gittiği yolun yarısı ağaçların gölgesindeki sokaklardan geçiyordu. Çoğunluğu ahşap, kocaman çatılı evlerin, oymalı bahçe kapılarının, çitlerin, süslü pervazların önünden yürüyordu. Hastanenin yanında eski tüccarlardan birinin geniş bahçeli bir evi vardı. Eski tarzda alçak bir evdi bu. Dış cephesi rengârenk parıldayan renkli taşlarla süslüydü. Moskova’da eskiden soyluların gidip geldiği kulüp binalarını andırıyordu.</p>

<p>Yuri Andreeviç, her on günlük dilimde üç dört kere de Staraya Miasskaya Sokağı’na gidiyordu. Eskiden Ligetti Binası olarak anılan yerde şimdi Yuryatin Halk Sağlığı Merkezi vardı ve Yuri Andreeviç orada danışmanlık yapıyordu. Doktorun çalıştığı üçüncü yer şehrin bir diğer ucundaki Doğumevi’ydi. Burası Yuri’nin de yakından tanıdığı Anfim Samdevyatov’u doğururken ölen annesinin anısına babası Yefim Samdevyatov tarafından bağışlanmış ve o zamanlar Samdevyatov Kadın Sağlığı ve Doğumevi olarak faaliyet göstermişti. Artık Rosa Luxemburg Enstitüsü adıyla anılıyor ve burada acil yardım ve cerrahi müdahale kursları düzenleniyordu. Yuri Andreeviç burada genel patoloji ve bazı temel tıp dersleri veriyordu.</p>

<p>Çalıştığı her üç işten de akşam geç vakitte yorgun argın ve aç dönüyor, Lara’yı ocağın ya da leğenin başında ev işleriyle uğraşırken buluyordu. Bu darmadağınık, giysisinin kollarını sıyırmış, eteğini beline sokmuş günlük giysiler içindeki görünümü, baloya gitmek için hazırlanmış boyunu daha da uzun gösteren yüksek topuklu ayakkabılar, yakası açık, eteği yırtmaçlı giysilerin içindeki görünümünden çok daha çekici oluyor, görkemi nerdeyse ürkütüyordu. Yemek yapıyor, çamaşır yıkıyor ya da kalan sabunlu suyla yerleri siliyor oluyordu. Bazen sakince ütü yapıyor, Katya’nın ya da kendi giysilerini onarıyordu. Bu zamanlarda daha az konuşuyordu. Bazen işlerini bitirmiş oluyor, Yuri onu Katya’ya ders çalıştırırken buluyordu. Bazen öğretmen olarak yeni eğitim sistemine uyum sağladığını göstermesi için vermesi gereken siyaset sınavına hazırlanıyordu.</p>

<p>Yuri, Lara ve Katya’yla yakınlaşıp onları ailesi gibi görmeye başladıkça, asıl ailesine karşı sorumluluklarını yerine getirememenin acısı keskinleşiyor, sadakatsizliği canını acıtıyor ve onların aile tablosundan uzak durmaya çalışıyordu. Bu durum Lara ve Katya’da herhangi bir kırgınlığa neden olmuyordu. Aksine onun ailenin gerçek bir üyesi olmadan gösterdiği, gereksiz yakınlık ve laubalilik içermeyen davranışlarındaki içtenlik ve dürüstlüğü saygı uyandırıyordu. Ancak Yuri kendini oldukça üzen ve yaralayan bu duygulara, iyileşmek bilmeyen ve sürekli kanayan bir yaraya ne kadar alışılırsa, işte o kadar alışmıştı.</p>

<p class="orta">16</p>

<p class="n">İki belki de üç ay böyle geçti. Ekim ayı geldiğinde bir gün Yuri Andreeviç, Lara’ya “Artık daha fazla çalışamayacağımı hissediyorum, istifa edeceğim” dedi. “Her zamanki hikâye. Nasıl başlarsa öyle gidiyor. En başta ‘Biz iyi çalışılmasına bakarız. Fikirler, özellikle yeni fikirler bizim için çok önemlidir, saygıda kusur etmeyiz. Aramıza hoş geldiniz. Çalışın, uğraşın, araştırın’ diyorlar. Oysa yeni fikirden anladıkları yalnızca kendi görüş açılarına yatkın olanlar. Devrimi yücelten, yönetimi destekleyen laf kalabalığı yani. Bezdiriyorlar insanı. Ben bu işlere uygun değilim. Galiba haklılar da. Gerçekten ben onlardan farklıyım. Onların kahraman, toplumu kurtaran aydın kişiler oldukları görüşünü benimsemiyorum. Ben de onların gözünde insanların cahil ve köle kalmasını isteyen zavallının tekiyim. Nikolay Vedenyapin diye birisinin adını işittin değil mi?”</p>

<p>“Elbette. Seninle tanışmadan önce biliyordum zaten. Sonra da sık sık senden işittim. Sima Tuntseva da ona göndermeler yapıyor. Biliyorsun onun hayranı ve fikirlerinin takipçisi. Utanarak söylüyorum ama ben kitaplarını okumadım. Tamamen felsefe içerikli çalışmaları okumaktan keyif almıyorum. Bence felsefe sanatın, hayatın tuzu biberi olmalı, tadına katkıda bulunmalı. Tek başına olduğu zaman, acı biber gibi, biraz tuhaf oluyor. Neyse, aptalca sözlerimle sözünü kestim, kusura bakma.”</p>

<p>“Hayır canım, aksine, sohbet ediyoruz. Seninle aynı fikirdeyim. Yaklaşımın benimkine çok yakın. Dayımla da aynı çizgide düşünüyorduk. Belki de gerçekten onun etkisiyle bozulmuşumdur. Yalnız anlamadığım bir şey var: Hepsi bir ağızdan ‘teşhis dâhisi, teşhis dâhisi’ diye bağırıyor. Gerçekten de hastalık tanılarında çok ender yanılıyorum. Sezilerimin kuvvetli olmasını kıskanıyorlar, bu yönümle bilgi dağarcıklarını zehirlediğimi düşünüyorlar.</p>

<p>Bitki ve böceklerin başkalarına yem olmamak için bulundukları ortamı taklit etme yetileri, ilgilendiğim bir konu. Basitçe renk değişimi diye bakılan olayda aslında müthiş bir olay gerçekleşiyor ve canlının iç dünyası dışa yansıyor. Ben de derslerimden birinde ‘canlılarda mimikri’ konusunu anlatmak cesaretinde bulundum. Arkasından olanlar oldu! Yok İdealizm, yok mistisizim, yok Goethe’nin doğa felsefesi, yok neo-Schellingcilik... Daha akıllarına ne geldiyse saydılar. İstifa etmenin zamanı geldi artık. Şehir Sağlık Komitesi’ne ve Enstitü’ye kendi isteğimle ayrıldığımı bildiren birer dilekçe yazacağım. Hastanedeki işime kovuluncaya kadar devam etmek istiyorum. Seni korkutmak istemem ama bazen bugün ya da yarın tutuklanacağım hissine kapılıyorum.”</p>

<p>“Tanrı korusun, Yura. Şansımıza daha buna çok var. Ama haklısın. Dikkatli olmak gerek. Gözlemlediğim kadarıyla, her yeni yönetimin kendini kanıtlaması, çeşitli aşamalardan geçiyor. Önce aklın zaferi geliyor. Sonra eleştirel ruh ve önyargılarla mücadele. İkinci aşamaya geldiklerinde biraz değişim oluyor. Bu heyecana coşkuyla katılan ‘yeni katılımcı’ların karanlık emelleri etkisini göstermeye başlıyor. Şüphecilik, iftiralar, jurnalcilik ve nefret yaygınlaşıyor. Şimdi ikinci aşamanın başlarındayız, bu nedenle haklısın. Örnek bulmak hiç de zor değil. Karşıdevrimle Mücadele Komitesi’ne eskiden siyasi sürgün olan iki işçiyi Hodatski’den buraya tayin ettiler. Tverzin ile Antipov’u. İkisi de beni çok iyi tanır. Antipov zaten benim kayınpederim, Paşa’nın babası. Onların burada göreve gelişi ile Katya’nın hayatı ve kendi hayatım için endişe duymaya başladım. Onlardan her şey beklenir. Antipov benden nefret eder. Öyle ki sıradan bir günde, ‘devrimin adaleti adına’ diyerek beni ve hatta Paşa’yı ortadan kaldırmak için girişimde bulunabilir.”</p>

<p>Bu konuşmanın devamını çok kısa bir süre sonra yaptılar. O arada Malaya Buyanovka Sokağı’nda Hastane’nin bitişiğindeki dul Goreglyadova’nın 48 numaralı evinde bir gece yarısı arama yapılmış ve devrim karşıtı bir örgüte ait olduğu söylenen silah deposu ortaya çıkarılmıştı. Bu olayın ardından şehirde pek çok kişi tutuklanmıştı. Aramalar devam ediyordu. Suçluların bir kısmının nehrin öte yakasına kaçtığı söylentileri dolaşıyordu ortalıkta. “Bunlara kim yardım etmiş olabilir? Nehir var, nehir var. Örneğin Amur Nehri’nin bu yakası Sovyet’se, karşı tarafı Çin. Öyle nehirden kaçtılarla olmaz bu iş” gibi konuşmalar geçiyordu her yerde.</p>

<p>Lara, “Durum gittikçe kötüleşiyor” dedi. “Artık hiçbir güvencemiz kalmadı. Hiç şüphesiz seni de, beni de tutuklayacaklar. Katya’ya ne olacak o zaman? Anneyim ben. En kötü durumu düşünüp ona göre hareket etmeliyim. Bu hesaptan yola çıkarak bir plan yapmam lazım. Bunları düşündükçe aklımı yitirecek gibi oluyorum.”</p>

<p>“Ne yapabileceğimizi birlikte düşünelim. Böyle bir darbeye karşı koyabilecek gücümüz var mı? Çok zor bir durum.”</p>

<p>“Kaçmamız mümkün değil, hem nereye gideceğiz. Bir yerlere sığınıp kendimizi unutturabiliriz, örneğin Varıkino’ya gidebiliriz. Aklıma hep Varıkino’daki ev geliyor. Gözlerden uzak oluruz orada. Buradaki gibi her an gözlerinin önünde olmayız. Yakında kış bastıracak. Kışı orada geçirebilmemiz için ben payıma düşen ne varsa yaparım. Onlar orada bizi bulana kadar bir yıl daha hayatta kalmış oluruz, bu da kazancımız olur. Samdevyatov şehirde olup bitenleri öğrenmemiz için bize yardımcı olabilir, saklanmamıza bile destek verir. Ha? Ne dersin? Orada şimdi kimsecikler yok, in cin top oynuyor. En azından Mart’ta gittiğimizde, öyleydi. Kurtlar da inmiştir. İşin bu yanı ürkütücü. Diğer taraftan Antipov ve Tverzin gibi insanlar şimdilerde kurtlardan daha tehlikeli.”</p>

<p>“Sana ne cevap vereceğimi bilemiyorum. Bana ha bire bir an önce Moskova’ya dönmemi, gidişimi ertelememem gerektiğini söyleyen sensin. Artık seyahat etmek kolaylaşmış. Geçen gün istasyona gidip soruşturdum. Herhalde sıkı tedbir uygulamaktan kendileri de bıktılar. Kaçak yolculara pek aldırmıyorlarmış. Herkesi kurşuna dizmekten yorulmuş olmalılar. Moskova’ya gönderdiğim mektupların cevapsız kalması canımı sıkıyor. Oraya gidip ev halkına ne olduğunu öğrenmem gerek. Bunu bana sürekli söyleyen de sensin. Şimdi ise Varıkino’ya gitmekten söz ediyorsun. O ücra köşede sizin tek başınıza yaşayabileceğinizi düşünmüyorsun değil mi?”</p>

<p>“Hayır, sensiz olmaz elbette.”</p>

<p>“Benim Moskova’ya gitmem gerektiğini söylüyordun ama, öyle değil mi?”</p>

<p>“Evet, gitmelisin.”</p>

<p>“Dinle beni. Ne yapalım biliyor musun? Çok güzel bir planım var. Moskova’ya birlikte gidelim. Sen, ben, Katya, üçümüz birlikte.”</p>

<p>“Moskova’ya mı? Aklını mı kaçırdın sen? Benim ne işim var Moskova’da? Hayır, hayır ben burada kalmalıyım. Yakınlarda olmalıyım. Paşa’nın kaderinin belirleneceği yerin yakınlarında. Burada kalmalı ve onların hesaplaşma anını beklemeliyim ki ihtiyaç anında yetişebileyim.”</p>

<p>“Katya’yı da düşünmek gerek.”</p>

<p>“Arada sırada Sima Tuntseva geliyor ziyaretime. Geçenlerde onunla ilgili konuşmuştuk seninle hatırladın değil mi?”</p>

<p>“Elbette, geldiğinde de karşılaşıyoruz sık sık.”</p>

<p>“Şaşırtıyorsun bazen beni. Ne tuhaf bir erkeksin sen? Senin yerinde olsam ona âşık olurdum. Çok güzel bir kadın! Muhteşem bir tipi var. Boyu posu, hepsi yerinde. Üstelik son derece akıllı, çok okuyan, iyi yürekli bir insan. Çok doğru yorumlar yapıyor.”</p>

<p>“Partizanların elinden kaçıp da buraya geldiğimde, terzi olan kız kardeşi tıraş etmişti beni.”</p>

<p>“Biliyorum, kütüphaneci ablalarıyla birlikte yaşıyorlar. Dürüst, çalışkan bir aile. Bizim başımıza bir şey gelmesi durumunda, Katya’yı yanlarına almalarını onlardan rica edeyim diyorum. Henüz tam karar vermedim ama.”</p>

<p>“Gerçekten başka çare kalmazsa. Umarım, bu durumlara gelmeyiz, Tanrı’nın yardımıyla o günleri görmeyiz.”</p>

<p>“Sima’nın biraz tuhaf bir insan olduğu söylenir. Gerçekten de onun tam anlamıyla normal bir kadın olduğunu söylemek kolay değil. Ama bu duygusal derinliği ve özgün yapısından kaynaklanıyor bence. Sadece entelektüel anlamda değil bilgisi, halk kültürüne de son derece yakın. İkinizin görüşleri inanılmaz derecede birbirine yakın. Gönül rahatlığıyla Katya’yı onun ellerine teslim edebilirim.”</p>

<p class="orta">17</p>

<p class="n">Yuri bir kez daha istasyona gidip bir şey yapmadan dönmüştü. Hiçbir şeyi karara bağlayamıyordu. Onu ve Lara’yı bir bilinmezlik bekliyordu. Her ilk kar öncesinde olduğu gibi hava çok soğuk ve kapalıydı. Uzun caddelerde geniş görünen gökyüzü kışın geldiğini haber veriyordu.</p>

<p>Yuri Andreeviç eve vardığında Sima’nın, konukları olduğunu gördü. Sohbetleri daha çok konuğun ev sahibesine verdiği ders niteliğindeydi. Yuri onları rahatsız etmek istemedi. Kendi de birazcık yalnız kalmak istiyordu. Kadınlar yan odada oturuyordu. Kapı aralıktı. Kapıya gerili yere kadar uzun perdeden konuşmaları rahatlıkla işitiliyordu.</p>

<p>“Sima siz benim dikiş dikmeme aldırmayın lütfen. Can kulağıyla sizi dinliyorum. Son gittiğim kursta tarih ve felsefe anlattılar sürekli. Sizin yaklaşımlarınız benim aklıma çok yatıyor. Ayrıca sizi dinledikçe ruhum dinginleşiyor. Birkaç gecedir, pek çok endişe yüzünden doğru düzgün uyuyamadık. Başımıza gelebilecek herhangi kötü bir durumda Katya’nın güvenliğini sağlamak bir anne olarak benim görevim. Bu sorunu net olarak çözmem gerek. Bunu yapabilmek için yeteri kadar güçlü değilim. Bu konuları düşünmek beni hüzünlendiriyor. Yorgunluk ve uykusuzluk hüznümü daha da katlıyor. Sizi dinlemekse rahatlatıyor beni. Kar da birazdan başlayacak gibi. Kar yağarken akıl dolu, uzun konuşmalar dinlemek ayrı bir keyif verir insana. Kar yağarken camdan baktığında, gerçekten de böyledir, sanki içeri biri geliyor sanırsın. Haydi Simacığım, başlayın, dinliyorum sizi.”</p>

<p>“Geçen sefer nerede kalmıştık?”</p>

<p>Yuri, Lara’nın cevabını işitmedi ama Sima’nın anlattıklarını dikkatle dinledi.</p>

<p>“Kültür ve çağ ifadelerini kullanabiliriz. Ama bunlar farklı biçimlerde algılanılıyorlar. Anlamsal tutarsızlıklarından yola çıkarak sonuca varmaya çalışmayalım. Bunları başka ifadelerle değiştirelim. İnsanın iki kısımdan oluştuğunu söylesem örneğin: Tanrı’dan ve görevlerden. İnsan ruhunun gelişmesi farklı görevlerin çok uzun süreçlere yayılmasıyla doğru orantılı. Bu işler asırlar boyu devam edip kuşaktan kuşağa aktarılıyor. Mısır bu anlamda bir iş, bir görevdi örneğin, tıpkı Yunan medeniyeti ya da Eski Ahit peygamberlerinin dini yaygınlaştırması gibi. Çağlar boyunca baktığımız zaman, diğerleriyle kıyaslanamayacak en önemli, en ilham verecek tamamlanmış görev ise Hıristiyanlık’tır.</p>

<p>Dini ilahilerin birçoğu Eski Ahit’ten ve Yeni Ahit’ten yan yana getirilen sunumların birleşmesidir. Tutuşan çalıyı, İsrail halkının Mısır’dan çıkışını, kızgın fırına atılmış gençleri, balina karnındaki Yunus vs ile eski dünyanın durumu arasında, örneğin Bakire Meryem’in hamile kalması ve İsa’nın dirilişi ile yenidünyanın durumu karşılaştırılmaktadır. ‘Bakire Meryem’in yüzü bir zamanlar Kızıldeniz’de de göründü’ ayetinde ‘İsrail halkı geçtikten sonra deniz nasıl yeniden bütünleşti, aynı şekilde dokunulmamış bakire Emmanuel’i doğurduktan sonra yine bakire kaldı’ der.</p>

<p>Yani, İsrail halkı geçtikten sonra denizin yeniden geçilmez olması gibi, Bakire’nin de Tanrı’nın oğlunu doğurduğu halde dokunulmamış bir bakire olarak kalmasını açıklar. Bu iki olayda nasıl bir paralellik olabilir? İkisi de akıl almaz ve mucize olarak tanımlanmaktadır. Değişik zamanlarda, evrenin değişik boyutlarında yaşanan mucizeler. İnsanlık tarihindeki önemli dönüm noktaları bunlar. Musa halkını vaat edilmiş topraklara getirebilmek için yarar Kızıldeniz’i. Diğer örnekteyse, Bakire, yeryüzüne bir can getirir, bu ‘Herkes’in Canı’, ‘Herkes’in Yaşamı’dır.</p>

<p>Yeryüzünde yeni bir şey yaşanır böylece. Roma’nın sonu gelir. Kaba kuvvetle belirlenen güçler dengesi bozulur. Halklar Tanrı’nın himayesine girerler. Çoktanrılı dönem ve zalimler tarihe karışır. Müjde ilahisinde ne diyor hatırlıyor musunuz: Âdem Tanrı gibi ölümsüz olmak istedi ama olamadı ve şimdi Adem’i Tanrı yapabilmek için Tanrı insan oluyor.’</p>

<p>Bu konuya sonra tekrardan döneceğim. Biraz da başka konulardan söz edelim. İşçilere karşı tutum, anaların korumacılığı, paranın gücüne karşı mücadele açısından bu devrim dönemi mükemmel, unutulmayacak bir yenilik ve edebi başarılar devri. Fakat hayat açısından konuya baktığımızda, yayılmasına çalışılan mutluluk felsefesi bakımından, bunun ciddiye alınır bir tarafı olduğuna inanmak güç. Bu geçmişin komik bir devamı... Lider ve toplum önderlerinin düşünce ve inançlarını ifade etme yetenekleri, tarihin gidişatını değiştirme konusunda belirleyici olsaydı, ilk çağlara döner, çoban aşiretlerinin, kabile reislerinin olduğu dönemlere geri giderdik. Neyse ki bu mümkün değil.</p>

<p>Bildiğin gibi <i>strast</i> sözcüğünün farklı anlamları var. Dini metinlerde ‘ıstırap’ anlamında kullanılıyor. İsa’nın çektiği ıstırabı anlatıyor. Ama halk diline baktığımız zaman ‘ihtiras’, “şehvet” anlamlarında kullanıldığını görüyoruz. “Ruhum ihtirasların esiri oldu, vahşi hayvanlara benzedim” diye yazmışlar. Başka bir yerde de ‘Cennetten kovulduktan sonra şimdi de ihtiraslarımızı kontrol altına almak için yeniden cennete kabul edilmeye layık olmaya çalışalım’ yazıyor. Yanlış düşünüyor olabilirim ama Büyük Perhiz’le ilgili bu ifadelerdeki anlamlar rahatsız edici. Duyguları baskı altına almak, arzuları köreltme düşüncesinden pek hoşlanmıyorum. Acayip bir yavanlığı, ifade bozukluğu var bu metinlerin. Diğer dini yazıların şiirselliğinden yoksunlar! Bunları okuduğum zaman, kuralları benimsememiş, kaşarlanmış keşişlerin yazdığı izlenimine kapılıyorum.</p>

<p>Aslında kurallara uyup uymadıkları, toplumu aldatmış olmaları ya da vicdanlarının sesini dinleyip dinlemedikleri beni ilgilendirmiyor. Beni düşündüren keşişler değil, bu metinlerin içeriği, taşıdıkları anlamlar. İçeriklerinin zenginliği. Maddi varlığın eksikliğine önem verilmesi rahatsız edici. Bence böyle durumlarda özü saf olmayan bir şey layık olduğundan daha yüksek bir düzeye taşınmış oluyor... Konumuzun dışına çıktım. Kusuruma bakmayacağınızı ümit ederim.</p>

<p>Meryem’den Paskalya arifesinde, İsa’nın ölümünden önceye denk gelen zamanda söz edilmiş olması daima düşündürmüştür beni. Nedenini tam olarak bilemiyorum ama onun sonsuzluğa intikalinden önce, tam bu dünyadaki hayata veda ettiği sırada son derece yerinde ve önemli bir anımsatma olduğunu düşünüyorum. Nasıl olduğunu anımsıyorsunuz değil mi? İşte o hatırlatmada gerçek bir ıstırap ifadesi ve akıl almaz bir dürüstlük var. Gerçi metinde geçenin hangi Meryem olduğu tam belli değil ama olsun. Önemli olan kadının ona nasıl yalvardığı ve İsa’nın onu nasıl bağışladığı.<a id="dn78" href="../Text/dn.xhtml#d78">[78]</a> ‘Ben saçlarımı çözerken sen de burcumun bağlarını çöz’ yani diyor ki ‘Ben saçlarımı çözerken sen de beni günahtan kurtar!’ Bağışlanmak dileğiyle yanıp tutuşan <i>bir</i> kadın bundan daha güzel nasıl ifade edebilir duygularını? İsa’nın pişmanlık gözyaşlarını kabul etmesi, feryadının içtenliğine inanması ve onun ayaklarını gözyaşlarıyla yıkayıp saçlarıyla kurulamasına izin vermesi için yalvarıyor. ‘İzin ver ayakların en safını öpeyim, onları gözyaşlarımla yıkayayım ve başımdaki saçlarla kurulayayım.’ Sonra da ‘Benim sayısız günahlarımı ve senin hükmünün derinliğini kim ölçebilir?’ der. Efendimizle hayat arasında, Efendimizle bir insan, bir kadın arasında bu nasıl bir eşitlik, öyle değil mi?”</p>

<p class="orta">18</p>

<p class="n">Yuri Andreeviç istasyondan oldukça yorgun gelmişti eve. On günlük zaman dilimleri bir hafta olarak sayılıyordu hâlâ ve bu onun haftadaki tek boş günüydü. Genelde tatil gününü, koşturup durduğu haftanın acısını çıkarmak için uyuyarak geçirirdi. Şimdi de sedire oturmuş, bir o yana, bir bu yana dönerek kaygılanıyor, kısa aralıklarla da tam olarak uzanıyordu. Perdenin arkasından Sima’yı dinlerken arada içi geçiyorsa da kadının anlattıkları hoşuna gitmişti. “Hepsini Kolya Dayımın yazdıklarından okumuş belli ki” diye geçirdi aklından. “Çok akıllı ve yetenekli bir kadın.”</p>

<p>Divandan kalkıp pencerenin önüne geldi. Bu odanın penceresi de Lara ile Sima’nın şimdi tamamen fısıldaşarak konuştukları odanınki gibi avluya bakıyordu.</p>

<p>Hava iyice soğumuş, avluya karanlık çökmüştü. İki saksağan avluya doğru uçtu, bir türlü nereye konacaklarına karar veremeden camın önünde daireler çizerek uçmaya devam ettiler. Rüzgâr da hafifçe onlara doğru üflüyor, tüylerini kabartıyordu. Kuşlar, çöp bidonuna doğru alçaldılar. Sonra bahçe duvarının üstünden geçip yere kondular ve avluda dolaşmaya başladılar. “Saksağanlar karın haberini veriyor” diye geçirdi aklından Yuri. Tam o sırada perdenin arkasından “saksağanlar gelmiş, bir haber alacağınızın işareti” diyen Sima’nın sesini duydu. “Ya da bir mektup alacaksınız yakınlarda.”</p>

<p>Aradan birkaç dakika geçmemişti ki, Yuri’nin onardığı dış kapının zili çaldı. Bitişik odadan Lara’nın hızlı adımları duyuldu. Kapıyı açmaya gidiyordu. Yuri konuşmalardan Sima’nın kız kardeşi Glafira’nın geldiğini anladı.</p>

<p>“Buyrun, kardeşinizi almaya mı geldiniz?” diye sordu. Lara. “Sima bizde, daha oturuyoruz.”</p>

<p>“Yok, onun için gelmedim. Ama artık kalkıyorsa beraber dönebiliriz. Benim geliş amacım başka. Sizin arkadaşınıza bir mektup gelmiş. Bir zamanlar postanede çalıştığım için bana teşekkür borçlu. Tanıdığım birinin eline gelene kadar kim bilir kaç kişinin çantasında dolaşmış. Moskova’dan göndermişler. Beş ay önce. Adresini bulamamışlar bir türlü. Neyse ki ben onu tanıyorum. Bir zamanlar tıraş etmiştim onu.”</p>

<p>Uzunca bir mektuptu, birkaç sayfadan oluşuyordu. Buruşmuş, kirlenmişti. Mühürlü zarfı iyice yıpranmıştı. Tonya’dan geliyordu. Yuri nasıl olduğunu, Lara’nın ona zarfı nasıl verdiğini anlamadan elinde buldu mektubu. Mektubu okumaya başladığında hangi şehirde, hangi evde olduğunun bilincindeydi, ancak okudukça zaman ve yer kavramını yitirdi. Sima gitmek üzere toparlanıp vedalaştığında otomatik olarak cevapladı kadını. Kimle ne konuştuğunun farkında bile değildi. Onun çıkışıyla çevresiyle bağlantısı tamamen koptu. Şöyle yazmıştı Tonya:</p>

<p class="bosluk1"></p>

<p><i>Yura,</i></p>

<p><i>Bir kızımız olduğunu biliyor musun? Adını rahmetli annen Mariya Nikolayevna’nın anısına Maşa koyduk.</i></p>

<p><i>Ama şimdi sana yazmak istediğim başka bir konu var. Birçok tanınmış toplum insanı, profesör ve Melgunov, Kizeveretta, Kuskova başta olmak üzere Partinin bazı sağ kanat üyeleri, Gromeko amcam ve babam yurtdışına sürgüne gönderiliyor.</i><a id="dn79" href="../Text/dn.xhtml#d79">[79]</a><i> Bizi de aile üyesi olduğumuz için onlarla birlikte Rusya dışına sürüyorlar. Bu bir felaket, özellikle sen yanımızda değilken başımıza gelmesi çok üzücü ama gene de bunca kötülüklerin yaşandığı bir zamanda bizi ülkeden yumuşak bir formülle gönderdikleri için Tanrıya şükretmek lazım. Çok daha kötüsü olabilirdi. Sen bulunabilseydin ve yanımızda olsaydın, bizimle gelirdin. Şimdi kim bilir nerelerdesin? Mektubu Larisa Antipova’nın adresine gönderiyorum. O seni arayıp bulur, verir mektubu. Belirsizlikler çok üzüyor beni. Eğer bulunacak olursan bize verilen yurtdışına çıkma izni, aile üyesi olduğun için seni de kapsar mı bilmiyorum. Bütün kalbimle senin yaşadığına ve ortaya çıkacağına inanıyorum. Bunu sevgiyle atan kalbini söylüyor bana ve ben onun dediklerine inanıyorum.</i></p>

<p><i>Belki de o zamana kadar Rusya’daki koşullar yumuşar ve sen kendi imkânlarınla yurtdışına çıkabilme olanağına sahip olursun. O zaman gene ailecek hep birlikte oluruz. Bunu yazıyorum ama kendim bile böyle bir mutluluğun gerçekleşebileceğine çok fazla inanamıyorum.</i></p>

<p><i>Aslında, bütün acım, benim seni sevmeme karşılık, senin beni sevmemen. Bunun nedenini bulabilmek için sürekli düşünüyorum, seninle birlikte olduğumuz her günü, bütün hayatımızı tekrar tekrar gözümün önünden geçiriyorum ama bir türlü bu mutsuzluğu hak edecek ne yaptığımı, bunun ne zaman ve nasıl başladığını bulamıyorum. Sanıyorum bana içten gözlerle bakmıyorsun, böyle olunca da insanı çarpık gösteren aynalardaki gibi bir görüntü oluyor karşında.</i></p>

<p><i>Oysa ben seni seviyorum. Hem de tahmin edemeyeceğin kadar çok seviyorum! Sende iyi ve kötü olan ne varsa, sıradan ya da sıra dışı olan her yönünü, zıtlıklarının uyumunu, içindekilerin yansıdığı, iradenin boş bıraktığı yeri dolduran aklının ve yeteneklerinin parıltısı olmasa belki de güzel sayılmayacak yüzünü, her şeyini seviyorum. Her şeyinle benim için çok değerlisin ve tanıdığım en iyi insansın.</i></p>

<p><i>Bak sana daha ne yazacağım? Benim için bu kadar değerli olmasan da, senden bu kadar çok hoşlanmasam da, sana karşı ilgisizliğim gizli kalırdı, her şeye rağmen seni sevdiğimi düşünürdüm. Karşılıksız sevgi, o kadar incitici ve aşağılayıcı bir ceza ki, bilinçsizce seni sevmediğimi kendime bile itiraf etmezdim. Sen de, ben de bunu asla öğrenmezdik. Karşılıksız sevgi cinayet demek olduğundan yüreğim bunu benden bile saklar, kimseyi öldürmeme izin vermezdi.</i></p>

<p><i>Henüz tam olarak kesinleşmedi ama herhalde Paris’e gideceğiz. Senin çocukluğunun geçtiği, babamla amcamın eğitim aldığı uzak diyarları göreceğim. Babam senden hep saygıyla söz ediyor. Saşa çok büyüdü, çok yakışıklı değil belki ama güçlü, kuvvetli bir çocuk. Her adın geçtiğinde ağlamaya başlıyor ve susturmak mümkün olmuyor. Daha fazla tutamayacağım kendimi. Kalbim gözyaşlarıma dayanamıyor. Elveda. Bu sonu gelmez ayrılık, ıstıraplar ve bilinmezlikle dolu uzun, upuzun karanlık yolunda seni kutsamak istiyorum. Hiç kimseyi suçlamayacağım ve hiçbir imada bulunmayacağım. Hayatını nasıl istersen öyle kur, nasıl mutlu olacaksan öyle davran.</i></p>

<p><i>Bize uğursuz gelen o korkunç yerden, Urallar’dan ayrılmadan önce çok az da olsa Lara Fedorovna’yı tanıma fırsatı buldum. Zor anlarımda hep yanımda olduğu doğum sırasında yardım ettiği için ona teşekkür ediyorum. İçtenlikle çok iyi bir insan olduğunu itiraf etmem gerek. Ama yalan da söyleyemem, yaradılışlarımız çok farklı. Ben hayatı kolaylaştırmak ve hep doğru yolu aramak için gelmişim dünyaya. O ise hayatı olduğundan daha karmaşık bir hale getirmek ve yoldan sapmalar yaşamak için.</i></p>

<p><i>Elveda, artık mektubu bitirmeliyim. Mektubu almak için geldiler, sonrasında da eşyaları toplamam gerekiyor. Ah, Yura, sevgilim, bir tanem, kocam, çocuklarımın babası, nedir bu başımıza gelenler? Birbirimizi bir daha asla göremeyeceğiz. Sana bu yazdıklarımın anlamını çıkartabilecek misin? Anlayacak mısın beni, anlayabilecek misin? Beni idam etmeye götürmeye gelmişler gibi acele ettiriyorlar. Yura! Yura!</i></p>

<p class="bosluk1"></p>

<p class="n">Yuri gözlerini mektuptan kaldırdı. Gözleri kurumuştu sanki. Hiçbir yere yönlenemiyordu bakışları, acıdan kupkuru olmuş, kederden solmuşlardı. Çevresindekileri görecek, olan bitenin bilincine varacak halde değildi. Dışarda kar yağıyordu. Rüzgâr kar tanelerini hızlı hızlı uçuruyor, Yuri Andreeviç’in dışarı baktığı süre boyunca, sanki daha da yoğun üfürüyordu. Sanki camdan gördüğü kar değil de Tonya’nın mektubunun devamıydı. Kar taneleri kara minik harflerin arasında ışıldayan beyaz mektup kâğıdının uzantısıydı. Beyaz, bembeyazdı. Uzuyor, uzuyor, sonu gelmeyecekmiş gibi uzuyordu.</p>

<p>Yuri Andreeviç farkında olmadan inledi ve göğsünü tuttu. Bayılmak üzere olduğunu anlamıştı. Sendeleyerek divana doğru birkaç adım attı ve kendinden geçerek üstüne yığıldı.</p>
</body>
</html>