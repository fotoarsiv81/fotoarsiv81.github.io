<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Yeniden Varıkino</p>
<p class="bosluk2"></p>
<p class="orta">1</p>

<p class="n">Kış iyiden iyiye bastırmıştı. Lapa lapa kar yağıyordu. Yuri Andreeviç hastaneden eve yeni gelmişti.</p>

<p>Onu karşılayan Lara endişeli bir sesle “Komarovski geldi” dedi. Holde duruyorlardı. Lara dayak yemiş kadar berbat görünüyordu.</p>

<p>“Nereye? Bize mi? içerde mi?”</p>

<p>“Elbette hayır. Sabah uğradı ve akşam gelmek istediğini söyledi. Birazdan gelir. Seninle konuşması gerekiyormuş.”</p>

<p>“Neden gelmiş?”</p>

<p>“Dediklerinin hepsini anlamadım. Güya Uzakdoğu’ya gidiyormuş, bizi görmek için buraya, Yuryatin’e uğramış. Daha doğrusu Paşa ve senin için özel olarak gelmiş buraya. İkinizle ilgili pek çok şey söyledi. Dediğine bakılırsa, üçümüzün, yani senin, benim ve Paşa’nın hayatı tehlikedeymiş ve bir tek o kurtarabilirmiş bizi. Tabii onun söylediklerini dinlersek.”</p>

<p>“Ben gidiyorum Lara. Onu görmek istemiyorum.”</p>

<p>Lara ağlamaya başladı. Bir yandan da dizlerinin üstüne çökmüş doktorun ayaklarına kapanmaya çalışıyordu. Yuri Lara’yı sımsıkı tutarak buna engel oldu.</p>

<p>“Yalvarırım gitme, evde kal, benim için. Onunla yalnız kalmaktan korkmuyorum ama inan buna tahammülüm yok. Beni onunla yalnız kalmak zorunda bırakma lütfen. Hem o çok becerikli, her tarafta eli kolu olan bir adamdır. Bakarsın gerçekten yararı olacak bir şey söyler. Ondan ne kadar tiksindiğini anlıyorum ama lütfen, çok rica ediyorum, gücünü topla ve evde kal.”</p>

<p>“Meleğim benim, ne oldu sana birdenbire böyle? Sakin ol biraz. Yerlere kapanmak da neyin nesi? Kalk hadi. Topla kendini. Kurtul artık, geçmişteki korkulu rüyalarından. Hayatın boyunca korkutmuş bu adam seni. Yanındayım ben senin. Gerekiyorsa, söyle öldüreyim onu.”</p>

<p>Yarım saat kadar sonra akşam oldu. Hava iyice karardı. Altı ayın sonunda artık evdeki fare deliklerini kapatmayı başarmışlardı. Yuri Andreeviç sürekli kontrol ediyor, yeni bir fare deliği ortaya çıkarsa hemen kapatıyordu. Eve bir de kabarık tüylü bir kedi almışlardı. Bütün zamanını, doğru düzgün hareket etmeden etrafı kolaçan etmekle geçiriyordu. Fareler tamamen ortadan kaybolmasalar da daha dikkatli davranıyor, eskisi gibi ortaya çıkmıyorlardı.</p>

<p>Komarovski’yi beklerlerken Lara dilimlediği, karneyle alınmış kara ekmekleri ve birkaç haşlanmış patatesi masaya koydu. Komarovski’yi eski ev sahiplerinin yemek odası olarak kullandıkları odaya almaya karar vermişlerdi. Odayı hâlâ eskisi gibi anıyorlardı. Meşe ağacından büyük bir yemek masası ve gene oldukça büyük ve aynı cins ağaçtan bir büfe vardı odada. Hintyağı şişesinde yanan fitilden yaptıkları gaz lambası masanın üstünde yanıyordu.</p>

<p>Aralık ayının karanlığı içinden süzülüp gelen Komarovski içeri girdiğinde üstü tamamen karla kaplıydı. Kürklü kabanında karlar tabakalar oluşturmuştu. Şapka ve çizmelerindeki karlar, yere düştükçe geçtiği yerde iz bırakıyordu. Eskiden tıraş ettiği halde şimdi bıraktığı sakal ve bıyığı bu beyaza bürünmüş haliyle takma gibi duruyordu. Ceketinin altına çizgili pantolon giymişti. İçinde yelek vardı. Bir şey söyleyip merhabalaşmadan önce cebinden çıkarttığı küçük tarağıyla yağlı saçlarını tarayıp mendiliyle bıyık ve sakalını kuruladı. Ardından sessizce, anlam dolu bakışlar atarak iki elini birden uzattı ve sol eliyle Lara’yı, sağ eliyle ise Yuri’yi tuttu.</p>

<p>Ardından Yuri’ye dönüp “birbirimize yakın olduğumuzu kabul edelim. Herhalde biliyorsunuzdur, babanızı çok iyi tanırdım. Ruhunu kollarımda teslim etti. Ona benziyor musunuz, bir bakayım size. Hayır, bence benzemiyorsunuz. Çok engin bir kişiliği vardı. Çok canlı ve heyecanlı bir insandı. Dış görüşünüz daha çok annenizi andırıyor. Çok yumuşak bir kişiliği vardı. Hayal dünyasında yaşardı.”</p>

<p>“Sizinle görüşmemi Larisa Fedorovna rica etti. Dediğine göre bana söylemek istediğiniz bazı konular varmış. Onu kıramadığım için sizi dinlemeye karar verdim. Kısacası, bu görüşme benim isteğim dışında. Bana kalsa sizinle tanışmayı istemezdim ve aramızda bir yakınlık olduğunu da düşünmüyorum. Bu nedenle, lütfen asıl konuya gelin. Bizden ne istiyorsunuz?”</p>

<p>“Şöyle bir durun da merhaba diyeyim size sevgili dostlar. Her şeyi gayet iyi hissediyor, mükemmel bir şekilde anlıyorum. Cesaretimi bağışlayın ama birbirinize çok yakışmışsınız. Olağanüstü bir uyum var aranızda.”</p>

<p>“Sözünüzü kesmek zorundayım. Sizi ilgilendirmeyen konulara karışmayın rica ederim. Sizin sevgi gösterilerinizin hiç gereği yok. Bunu unutmayın.”</p>

<p>“Hemen kızmayın genç adam, yo, şimdi bakıyorum da babanıza benziyorsunuz. O da böyle parlamaya hazır barut fıçısı gibiydi. Evet, öncelikle izninizle sizleri tebrik etmek istiyorum, çocuklarım benim. Ne yazık ki çocuk lafını öylesine söylemedim, gerçekten de olup bitenleri görüp anlamayacak kadar çocuksunuz. Topu topu iki gündür buradayım ama sizin kendinizle ilgili endişelerinizden çok daha fazlasını öğrendim. Uçurumun kenarında yaşadığınızın bilincinde değilsiniz. Bir önlem almazsanız özgür günleriniz hatta belki de ömrünüz sona erecek.</p>

<p>Komünist düzen ortada. Pek az insan tam anlamıyla buna ayak uydurmuş durumda. Ama kimse sizin kadar, hareket ve düşünceleriyle karşı olduğunu açık etmiyor Yuri Andreeviç. Ateşin üzerine körükle gitmenizin nedenini anlayamıyorum. Bu dünyayla alay ediyor, aşağılıyorsunuz. Bu sizin sırrınız olarak kalabilseydi, olabilirdi. Ama burada Moskova’dan gelmiş oldukça etkin insanlar var. Sizin içinizi dışınızı gayet iyi biliyorlar. ikiniz de buranın yargı camiasındakilerin görüşlerine çok terssiniz. Antipov ve Tverzin yoldaşlar ikinize de diş biliyor.</p>

<p>Siz erkeksiniz, bu anlamda özgür savaşçısınız ya da nasıl deniyorsa artık. Kendi hayatınızın yönünü kendinizce belirleyebilirsiniz. Ama Larisa Fedorovna öyle mi? O bir anne. Bir çocuğun hayatı ellerinde tuttuğu, kendinden başka bir de kızının kaderinden sorumlu. Hayal kurmaya, bulutların üstünde dolaşmaya hakkı yok. Bütün sabah onu ikna etmeye, durumun ciddiyetini açıklamaya çalıştım. Ama beni dinlemeye niyeti yok. Otoritenizi kullanıp Larisa Fedorovna’nın anlamasını siz sağlayın. Söylediklerimi göz ardı edip Katya’nın hayatını tehlikeye atmaya hakkı yok.”</p>

<p>“Hayatım boyunca asla kimseye bir şey dikte etmedim, zorla kabul ettirmedim. Özellikle de yakınlarıma. Larisa Fedorovna sizi dinleyip dinlememekte özgürdür. Bu onun karar vereceği bir konu. Sonra sizin neden söz ettiğinizi, ileri sürdüğünüz görüşleri bile bilmiyorum.”</p>

<p>“Konuştukça daha fazla babanızı anımsatıyorsunuz bana. Aynı dikkafalılık. Neyse, asıl konumuza gelelim. Oldukça karışık ve uzun bir konuşma bizi bekliyor, lütfen sabırlı olun. Beni dikkatle dinleyin ve sözümü kesmeyin.</p>

<p>Üst kademelerde büyük değişikliklere hazırlanıyorlar. Yok, yok yanlış diye düşünmeyin. Çok emin kaynaklardan aldım bilgiyi, şüpheye gerek yok. Daha demokratik bir düzene geçilmesi planlanıyor, kanunlardaki açıklar kapatılacak ve bütün bu yapılanma çok kısa bir sürede gerçekleştirilecek. Bu durumda, yargı ile ilgili birimlerin, özellikle gaddarca işleyenlerin pek çoğu ortadan kalkacak. Bu nedenle, pek çoğu telaş içersinde, bir an önce akıllarına koydukları hesaplaşmalarını bitirmek istiyorlar. Sizi ortadan kaldırmak da buna dahil. Şaka yapmıyorum. Hazırladıkları listeyi gözlerimle gördüm. Çok geç olmadan canınızı kurtarmanın yolunu bulmalısınız.</p>

<p>Buraya kadar söylediklerim yalnızca başlangıç. Şimdi asıl konuya geliyorum. Büyük Okyanus kıyılarında Primorya Bölgesi’nde, geçici hükümete bağlı birlikler, dağıtılan meclis üyelerinin de desteğiyle, siyasi bir güç oluşturma girişimindeler. Eski politikacılar, toplum liderleri, işadamları, tüccarlar bir araya geliyor. Eski generaller ordularının kalan gönüllülerini oraya yönlendiriyor. Bir Uzakdoğu Cumhuriyeti<a id="dn80" href="../Text/dn.xhtml#d80">[80]</a> söz konusu. Sovyet yönetimi görmezlikten geliyor şimdilik. Kızıl Sibirya ile dış dünya arasında tampon bölge olarak böyle bir yapılanma işlerine geliyor. Yönetimde farklı cepheden insanların olması hedefleniyor. Hatta yöneticilerin neredeyse yarısı Moskova’dan gidecek komünistlerden olacak. Daha sonra zamanı geldiğinde bir darbeyle iktidarı ele alabilmek için böyle bir yöntem geliştirilmiş. Plan oldukça açık. Mesele, zamanı iyi değerlendirmekte.</p>

<p>Devrimden önce Vladivastok’ta Merkulovlar, Arharovlar ve daha pek çok ticari işletme sahibiyle iş yapmıştım. Beni gayet iyi tanırlar. Sovyet yönetiminde resmi ve gayri resmi söz sahibi olan kişiler, Uzakdoğu Cumhuriyeti’nde Adalet Bakanlığı görevi önerdiler bana. Ben de kabul ettim ve bu nedenle oraya gidiyorum. Az önce de söylediğim gibi, bütün bu gelişmeler Sovyet Hükümeti’nin bilgisi ve gizli onayıyla oluyor. Ama gene de açıkça dile getirmemekte yarar var. Sizi ve Larisa Federovna’yı yanımda götürebilirim. Oradan deniz yoluyla rahatlıkla ailenizin yanına gidebilirsiniz. Onların sürgüne gönderildiğini biliyorsunuz elbette, değil mi?</p>

<p>Gidişleri epey gürültülü oldu, bütün Moskova bu olayı konuştu günlerce. Larisa Fedorovna’ya Strelnikov’un üstündeki baskıyı kaldıracağıma dair söz verdim. Yeni hükümetin bir yetkilisi olarak Strelnikov’un bulunup yeni özerk bölgeye sağ salim ulaştırılması için gerekeni yapacağım. Bu şekilde kurtaramazsak, Moskova için önemli bir şahsiyetle takas edilmesini sağlayabiliriz. ”</p>

<p>Lara, Komarovski’nin konuşmasını takip etmekte zorlanıyor, konuşulanların    bir kısmını tam olarak kavrayamıyordu. Yuri ile Strelnikov’un kurtuluşuyla ilgili son dediklerini işittiğinde dikkat kesildi ve hafifçe kızararak konuşmaya başladı: “Yuracığım, görüyorsun ya senin için ve Paşa için çok önemli gelişmeler bunlar.”</p>

<p>“Ne kadar çabuk inanıyorsun yavrum. İnsanların her aklından geçenin gerçek olduğu nerede görülmüş? Komarovski’nin bilinçli olarak bizi kandırdığını söylemiyorum. Ama bütün bunlar suyun üstüne yazılı şeyler! Size de birkaç sözüm olacak Viktor İppolitoviç, benim hayatım için endişelenmenize teşekkür ederim. Ancak, nasıl oluyor da Lara’nın kaderini sizin ellerinize bırakabileceğimi düşünebiliyorsunuz? Bunu anlayabilmiş değilim. Strelnikov’la ilgili çabalarınız Lara’yı ilgilendirir, ben bu konuda yorum yapamam.”</p>

<p>“Sorunu başka yönlere çekmeyelim. Önerdiği gibi, onunla gidecek miyiz yoksa gitmeyecek miyiz? Sensiz gitmeyeceğimi çok iyi biliyorsun.”</p>

<p>Komarovski, konuşurken bir yandan da Yura’nın hastaneden getirip masaya koyduğu saf alkolü suyla karıştırıp içiyordu. Arada ağzına haşlanmış patateslerden atıyor, gittikçe daha sarhoş oluyordu.</p>

<p class="orta">2</p>

<p class="n">Vakit bir hayli geç olmuştu. Şişedeki fitil artık dibine geldiğinden zaman zaman alevi yükseliyor ve odayı iyice aydınlatıyordu, hemen ardından oda tekrar loş haline dönüyordu. Ev sahiplerinin artık iyiden iyiye uykuları gelmişti, ayrıca baş başa kalıp durumu değerlendirmek istiyorlardı. Komarovski’ninse kalkıp gitmeye hiç niyeti yoktu. Varlığı, odadaki meşe büfe kadar ağırlık veriyor, dışardaki soğuk Aralık gecesinin karanlığı kadar ruhlarını daraltıyordu. Komarovski’nin onlara baktığı bile yoktu. Başını ev sahiplerinin üstüne doğru kaldırmış, sarhoşluktan iyice pörtlemiş gözlerini uzak bir noktaya dikmiş ağzının içinde aynı şeyleri uykulu bir sesle bıkıp usanmadan geveleyip duruyordu. Uzakdoğu’yu diline dolamıştı. Ağzına sakız yaptığı bu konuyu, Moğolistan’ın siyasi önemi konusundaki kendi siyasi düşüncelerini de ekleyip genişleterek Lara ve Doktor’a anlatıyordu.</p>

<p>Yuri ile Lara lafın nasıl olup da Moğolistan’a geldiğini anlamadılar. Komarovski’nin bir anda bu sıkıcı ve kendileriyle hiç ilgisi olmayan konudan konuşmasına şaşkınlıkla bakakaldılar. Komarovski devam ediyordu.</p>

<p>“Aslında Yeni Amerika denilen Sibirya’da çok önemli imkânlar var. Rusya’nın geleceğinin beşiği orası. Demokrasimizin, aydınlanmanın, siyasi gelişmenin teminatı. Yalnızca bu mu? Aynı zamanda davetkâr olanaklarıyla Moğolistan, bizim büyük Uzakdoğu’nun komşusu. Moğolistan’la ilgili ne biliyorsunuz? Çekinmeden esneyip gözlerinizi ovuşturuyorsunuz ama yarım milyon verstkare topraktan söz ettiğime dikkat etmiyorsunuz. Bu hazineleri keşfedilmeyi bekleyen topraklara, bizim çıkarlarımıza zarar vermek için Çin, Japonya ve Amerika iştahla ellerini uzatmış, her şeyi yapmaya hazır bekliyorlar.</p>

<p>Çin, Moğolistan’ın feodal-teokratik geri kalmışlığını lamaizm üstünden etkilemeye çalışıyor. Japonya, Moğolların <i>hoşun</i> dedikleri feodal prenslerle yol almaya çalışıyor. Kızıl Komünist Rusya, ayaklanan devrimci birliklerle ortaklık kurma çabasında. Bana gelince, ben özgürce seçilecek parlamentonun yöneteceği refah içinde bir Moğolistan olmasını diliyorum. Kişisel olarak sizi ilgilendiren durum başka elbette. Atacağınız bir adımla Moğol sınırını geçtiniz mi, bütün dünya ayaklarınız altına açılacak, bir kuş kadar özgür olacaksınız.”</p>

<p>Sonunda Komarovski’nin kendileriyle hiçbir ilgisi olmayan bir konuda aynı ses tonunda ve gereksiz sözcüklerle konuşması Lara’yı çileden çıkardı. Bu bıkkınlık veren misafirliğe artık son vermek amacıyla kararlı biçimde elini vedalaşmak üzere Komarovski’ye uzatıp “Geç oldu. Gitmenizin zamanı geldi. Artık yatıp uyumak istiyorum” dedi.</p>

<p>“Beni bu saatte kapının önüne koyacak kadar gaddar olamazsınız herhalde. Bu yabancı kentin karanlık sokaklarında yolumu bulacağımdan bile emin değilim.”</p>

<p>“Bunu daha önce düşünüp zamanında kalkmalıydınız. Sizi burada zorla tutan olmadı.”</p>

<p>“Neden bu kadar ters konuşuyorsunuz benimle? Başımı sokacak bir yerim olup olmadığını bile sormadınız.”</p>

<p>“Beni hiç ilgilendirmiyor. Kendi başınızın çaresine bakabilecek durumdasınız. Gece burada kalmayı düşünüyorsanız, bizim Katya’yla birlikte kullandığımız odada yatmanız mümkün değil. Diğer odalar ise fare dolu.”</p>

<p>“Ben korkmam fareden.”</p>

<p>“Siz bilirsiniz.”</p>

<p class="orta">3</p>

<p class="n">“Neyin var meleğim? Kaç gecedir uyumuyor, doğru düzgün yemek yemiyorsun. Bütün gün hayalet gibi dolanıp duruyorsun. Hep düşünceler içindesin. Ne oldu sana böyle? Kötü düşüncelerin seni böyle etkilemesine izin vermemelisin.”</p>

<p>“Gene hastane bekçisi İzot geldi. Aşağıdaki çamaşırcıyla işi pişirmiş. Geçerken uğradı, bir dolu şey söyledi, sonra da teselli etti. ‘Çok kötü şeyler öğrendim, gizli bilgiler hepsi. Seninkinin kaçmasına imkân yok. Bekleyin, bugün yarın ensesine çökecekler. Peşinden de seni götürecekler’ dedi. İzot, ‘Nereden çıkarıyorsun bunları?’ diye sorduğumda ‘Sakin ol, Yürkom’dan’ dedi. Yürütme Kurulu demek istedi herhalde.”</p>

<p>Lara ile doktor bunun üzerine gülüştüler. Sonra Yuri, “İzot doğru söylüyor. Her an tutuklanma tehlikesi ile karşı karşıyayım. Bir an önce ortadan kaybolmak gerek. Ama nasıl? Moskova’ya gitmeyi düşünmek bile yanlış olur. Böyle bir yolculuğa hazırlanmayı gizli saklı yapamayız, herkes anlar. Kimseye sezdirmeden hareket etmenin bir yolunu bulmalıyız. Canım benim, ne düşünüyorum biliyor musun? Senin önerini dikkate alalım diyorum. Belli bir süre için ortadan yok olmalıyız. Varıkino’yu bu amaçla kullanabiliriz. Bir iki hafta, hatta bir ay kalırız orada.”</p>

<p>“Canım benim, çok teşekkür ederim. Şu an o kadar mutlu oldum ki. Bu kararı ne kadar zor aldığını biliyorum. Konu yalnızca ailenle yaşadığın ev de değil, bunun farkındayım. Orada yaşamak senin için çok zor olacaktır. Boş odalar, her köşeye sinmiş anılar, karşılaştırmalar. Duygularını anlamaz olur muyum hiç? Başkalarının acıları üzerinden mutluluk kurmak, yüreğinde özenle sakladığın değerleri başkasına ait olunca hiçe saymak kolay mı? Asla böyle bir fedakârlık yapmanı istemem. Ayrıca bütün bu nedenleri bir kenara bırakacak olsak bile eviniz oturulacak halde değil. Odaları yaşanacak hale getirmek mümkün olmayabilir. Ben Varıkino derken Mikulitsinlerin evini kastetmiştim.”</p>

<p>“Doğru söylüyorsun. Bu kadar ince düşündüğün için minnettarım sana. Yalnız aklımda başka bir şey var, hep sana sormak istiyorum sonra unutuyorum. Komarovski nereye kayboldu? Hâlâ buralarda mı, yoksa ayrıldı mı şehirden? Tartışmamızın ardından onu kapı dışarı ettikten sonra bir daha bir şey işitmedim onunla ilgili.”</p>

<p>“Ben de bilmiyorum. Tanrı bildiği gibi yapsın. Hem sana ne ondan?”</p>

<p>“Son zamanlarda düşünüyorum da onun önerisini farklı farklı değerlendirmeliydik, belki. İkimizin koşulları birbirinden farklı. Senin sorumluluğunu taşıdığın bir kızın var. Benim kötü kaderimi paylaşmak istesen bile bunu yapmaya hakkın yok. Neyse, Varıkino konusuna dönelim. Kış ortasında, yiyecek içeceğimiz olmadan, böyle güçsüz, böyle ümitsiz o Tanrı’nın unuttuğu yere gitmek elbette delilikten de öte. Ama ne yapalım, elimizden başka bir şey gelmiyorsa biz de bu çılgınlığı yaparız, canım benim. Bir kez daha yüzümüzü kızartıp Samdevyatov’dan bir at alırız. Ayrıca biraz un ve patates de isteriz. Onda yoksa da kol kanat gerdiği karaborsacılardan bulur. Bir türlü ödeyemediğimiz borçlarımıza rağmen hâlâ bize güveniyorsa. Bizi hemen değil de daha sonra atını geri almak istediği zaman ziyaret etmesi için ikna ederiz onu. Bir süre yalnız kalalım. Gidelim canım benim, gidelim. Ormanda odun keselim ve iyi bir idareyle bir yıl yetecek odunu bir haftada yakıp tüketelim. Peşinen tekrar ve tekrar özür diliyorum senden. Endişeyle edeceğim saçma sapan sözler için bağışla beni. Bu aptalca kaygılar olmadan seninle konuşmayı o kadar çok isterdim ki! Ama ne yazık ki başka şansımız yok. Adına ister ölüm, ister felaket de ama artık sona yaklaştık. Sayılı günlerimiz kaldı sadece. Bunları gönlümüzce değerlendirelim. Ayrılık öncesi son buluşma gibi yaşayalım kalan günlerimizi. Değer verdiğimiz her şeyle; alışkanlığımız olmuş kavramlar, hayal ettiğimiz hayat, vicdanımızın bize öğrettikleri ve umutlarımızla, birbirimizle vedalaşalım. Gecelerimizi dolduran gizli sevgi sözlerini, büyük aşkımızı bir kez daha söyleyelim birbirimize.</p>

<p>Savaşın ve isyanların gölgesindeki hayatımın son döneminde karşıma çıkmış olman tesadüf değil, gizli meleğim benim. Çocukluğum bitip barış dolu günlerde gençliğimin başladığı sırada da böyle çıkmıştın karşıma. Üstünde kahverengi lise formasıyla bir gece yarısı, yarı karanlık bir odada, tıpkı şimdiki gibi büyüleyici bir güzellikteydin. Hayatımın sonraki dönemlerinde, sık sık beni büyüleyen o ışığını düşünüp tanımını yapmaya çalıştım. O gece beni saran ve hâlâ bütün benliğimi dolduran şey, yeryüzünde başka ne varsa anlamama yardımcı oldu. Zaman içersinde gittikçe solan o ışığı, havada asılı kalan sesi tarif etmek için çabaladım. Odanın karanlığından lise forması içinde bir gölge gibi süzülmüştün. Bense, senin hakkında hiçbir bilgisi olmayan küçük bir çocuktum.</p>

<p>Üzerine sinmiş kederden, karşıma çıkan o cılız kızın, elektrikle yüklenmişçesine evrendeki bütün kadınlık içgüdülerini en üst düzeyde taşıdığını anladım. Yanına yaklaşıp parmağımla dokunsam çıkacak kıvılcımlardan oda aydınlanacak ve hatta öldürecekti belki. Ya da bir ömür boyu yetecek üzüntü ve keder dolu manyetik bir güç dolacaktı damarlarıma. Gözlerim yaşla doldu, tutamadım kendimi, yaşlar içime aktı. Neredeyse ölecek kadar kendime, genç çocuğa acıyordum. Sana, genç kıza, kendimden de çok yüreğim burkulmuştu. Bütün varlığımla şaşkınlık içindeydim, sürekli elektriği üstüne çekmek, sevmek bu kadar acı veriyorsa, kim bilir kadın olup aşka ilham vermek, elektriğin kaynağı olmak ne kadar daha acıdır, diye soruyordum kendi kendime. Neyse ki sonunda içimi dökebildim. Yoksa çıldıracak haldeydim. Anlatmak istediklerimin hepsini söyledim artık.”</p>

<p>Lara yatağın kenarına uzanmıştı. Biraz hasta gibiydi. Üstüne bir örtü almış, şala sarınmıştı. Yuri yanında sandalyeye oturmuş, sık sık uzun aralar vererek alçak bir sesle bunları anlatmıştı. Lara kimi zaman dirseğinin üstünde doğrulup elini çenesine dayamış, ağzı açık bir şekilde Yura’ya bakmıştı. Kimi zaman da başını Yura’nın omzuna dayamış, gözyaşlarının farkında olmadan, sessizce mutluluktan ağlamıştı. Sonunda yataktan uzanarak boynuna sarıldı ve sevinçle fısıldamaya başladı.</p>

<p>“Yura, Yura, Yuracığım, ne kadar zekisin. Her şeyi biliyor, her şeyi anlıyorsun. Sen benim sığınağım, dayanağım, Tanrı beni affetsin, var olma nedenimsin. Ne kadar mutluyum! Gidelim, canım, gidelim. Oraya vardığımızda sana söyleyeceğim bir haberim var.”</p>

<p>Yura, Lara’nın hamile olduğunu ima ettiğini düşündü, yanılıyor da olabilirdi. “Ne söyleyeceğini biliyorum” demekle yetindi.</p>

<p class="orta">4</p>

<p class="n">Kurşuni bir kış sabahı erkenden ayrıldılar şehirden. Çalışma günüydü. İnsanlar sokaklara dökülmüş, işlerine gidiyordu. Pek çok tanıdıkla rastlaştılar. Bahçelerinde kuyu olmayan bazı insanlar engebeli köşe başlarındaki çeşmelerin önünde kuyruk oluşturmuş su almaya çalışıyordu. Kovalarını ve onları taşımakta kullandıkları omuzluklarını ayaklarının yanına yere koymuşlardı. Doktor, Samdevyatov’dan aldıkları duman sarısı atı, hızlı gitmesin diye sık sık dizginliyor, insan kalabalıklarının yanından geçerken özen gösteriyor, kızağın insanlara çarpmasını önlemeye çalışıyordu. Gene de bazen yoldan çıkan kızak, kaldırım kenarlarındaki sokak lambalarına çarpıyordu. Sokağın kalabalığı arasında Samdevyatov ilişti gözlerine. Hızlı adımlarla yürüyordu. Hiç oralı olmadan geçtiler yanından. Onlara, kendi atını fark edip etmediğini, arkalarından seslenip seslenmediğini anlamak için bile dönüp bakmadılar. Biraz daha ilerde Komarovski’yi gördüler ve onunla da selamlaşmadılar. Yalnızca hâlâ Yuryatin’de olduğunu öğrenmiş oldular.</p>

<p>Karşı kaldırımdan Tuntseva seslendi onlara: “Sizin dün gittiğinizi söylediler bana. Gel de inan şimdi insanların söylediklerine. Patates almaya mı gidiyorsunuz?”</p>

<p>Ardından cevaplarını işitmediğini anlatan bir işaret yaptı ve el sallayıp yoluna devam etti. Yolda yalnızca Sima’yı gördüklerinde durmak istediler. Ancak yol hafif yokuş yukarı olduğu için durmak zordu. Normal yolda bile atı sürekli dizginlerden kontrol etmek gerekiyordu. Sima her tarafını kat kat şallarla sarmıştı. Bu haliyle kalın bir kütüğe benziyordu. Dimdik adımlarla yolun ortasındaki kızağın yanına geldi ve onlara iyi yolcuklar dileyerek vedalaştı. “Yuri, dönüşünüzde sizinle konuşmamız gerekiyor” dedi.</p>

<p>Sonunda şehrin dışına çıktılar. Yuri defalarca ama daha çok baharda ve yazın geçtiği yolu, karlar altındaki haliyle tanımakta zorluk çekiyordu. Yiyecek ve diğer eşyaların olduğu çuvalları kızağın önündeki samanların altına yerleştirmiş ve sıkıca bağlamışlardı. Yuri kızağı bazen yerli köylüler gibi dizlerinin üstüne çökmüş olarak kullanıyor, bazen de kızağın kenarına oturup Samdevyatov’un verdiği sıcacık varenkilerin içindeki ayaklarını dışarı sarkıtarak atı yönlendiriyordu.</p>

<p>Kış aylarında, günün ikinci yarısında günbatımı yaklaşırken çökmeye yüz tutan aldatıcı karanlık, Yuri’yi telaşlandırdı. Kısa bir süre sonra akşam olacağı endişesiyle insafsızca atı kırbaçladı. Hayvan ok gibi ileri fırladı. Kızak, engebeli yoldan kayık gibi bir inip bir çıkmaya başladı. Kürk ceketler içindeki Lara ile Katya hareket etmekte zorlanıyordu. Kızak dönemeç ve çukurlardan geçerken sarsıntısının etkisiyle bir o yana, bir bu yana savruluyor, bazen de öndeki samanların üstüne doğru kaykılıyor bir yandan da kahkahalarla gülüyorlardı. Doktor kimi manevrayı özellikle yapıyor, Lara ve Katya’yı eğlendirmek için, onları karların üstüne düşürmek için kızağı tepetaklak ediyordu. Sonra kızağı kendisi karda birkaç adım çekip düzeltiyor, kızmaları gülmelerine engel olmayan Lara’yla Katya’dan azar işitiyordu.</p>

<p>Şehri arkalarında bıraktıklarında Yuri onlara “Partizanların beni kaçırdıkları yeri size göstereceğim” demişti. Ancak, her taraf karla kaplı olduğu için sözünü tutamamış, ölü bir sakinliğin hakim olduğu ıssız yolda hiçbir yeri tanıyamamıştı. İlk “Moro ve Vetçinkin” tabelasını gördüklerinde onun geniş tarladaki ikinci reklam panosu olduğunu sanmış ve “İşte, beni burada durdurmuşlardı” diye bağırmıştı. Oysa bir müddet sonra Sakimski Koruluğu’nun oradaki ikinci tabelanın yanından geçmişlerdi. Ama ne olduğu anlaşılmaz hale geldiğinden fark etmemişlerdi.</p>

<p>Karanlık basmadan hemen önce vardılar Varıkino’ya. İlk olarak Mikulitskilerin evlerinden önce olan Jivagoların eski evlerinin önünde durdular. Kısa bir süre sonra havanın tamamen kararacağı endişesiyle hırsız telaşında girdiler içeri. İçersi kapkaranlıktı. Yuri, evin iyice harap olduğunu tam olarak göremedi. Bildiği birkaç mobilya sağlam kalmıştı. Terk edilmiş Yuryatin’de başlayan talanı tamamlayacak kimse kalmamıştı anlaşılan. Kendi kullandıkları eşyalardan gözüne çarpan olmadı. Zaten ailesi orayı terk ederken yanlarında olmadıkları için neyi yanlarına alıp neyi bıraktıklarını bilmiyordu.</p>

<p>Lara “Acele etmemiz lazım” dedi. “Neredeyse gece olacak, düşüncelere dalacak zamanımız yok. Eğer burada kalacaksak atı ahıra bağlamalı, eşyaları içeri almalıyız. Biz de bu odaya yerleşebiliriz. Ama biliyorsun, ben bu fikre karşıyım. Bu konuda yeteri kadar konuştuk zaten. Burada kalmak sana, dolayısıyla da bana, bir hayli zor olacak. Burası sizin yatak odanız mıydı? Yok, çocuk odasıydı herhalde. Bu oğlunun yatağı olmalı. Ama şimdi Katya için çok küçük. Öte yandan, camlar sağlam, duvarlarda da delik filan yok, bu iyi. Özellikle soba, mükemmel. Geçen sefer buraya geldiğimde de en çok ona bayılmıştım. Eğer burada kalmamız konusunda ısrar ediyorsan, ben istemesem de sana uyar hemen işe girişmek için kollarımı sıvarım. İlk iş olarak ısınmayı sağlamamız gerekir. İlk günler hiç söndürmeden yakmamız gerekir sobayı. Ne oldu hayatım, niye ağzını açmıyorsun?”</p>

<p>“Yok bir şey, dur biraz. Kusura bakma ne olur. Düşünüyorum da, gerçekten en iyisi Mikulitskilerin evine bakmak.”</p>

<p>Yollarına devam ettiler.</p>

<p class="orta">5</p>

<p class="n">Mikulitskilerin kapısının üstünde asma bir kilit vardı. Bir ucu kapı menteşesine tutturulmuştu. Yuri Andreeviç uzun uğraşlar sonunda, kapıya biraz zarar verdikten sonra açabildi. Jivagoların evine girdikleri gibi telaşla girdiler içeri. Burada da kürklerini, kalpaklarını, ayaklarından valenkilerini çıkarmadan odalarda dolaştılar. Evin derli toplu olması hemen dikkatlerini çekti. Evin her köşesinde, özellikle Averki Mikulitski’nin çalışma odasında her şey yerli yerindeydi. Çok kısa bir süre önce burada birisi kalmıştı sanki. Ama bu kim olabilirdi? Ev halkından birisiyse, şimdi neredeydi ve neden kapıyı kendi anahtarıyla kilitlememişti de asma kilit takmıştı? Ayrıca, evi sahipleri kullansaydı belli yerlerdeki düzen evin her yerinde olurdu. Bütün işaretler, evde yaşayan davetsiz misafirlerin, Mikulitskilerden başka biri olduğunu söylüyordu. Peki o zaman kimdi? Doktor ve Lara bu konuda endişelenmediler. Çok da fazla akla takılacak bir sorun değildi, onlar için. O sıralarda sahiplerinin terk ettiği evleri kullanmak sıradan bir olaydı. Pek çok insan sığınacak bir yer arıyordu.</p>

<p>Birlikte, “kaçak Beyaz bir subay” olduğuna karar verdiler. “Çıkar gelirse evi paylaşmak için anlaşırız kendi aramızda.”</p>

<p>Yuri daha önce olduğu gibi, çalışma odasının eşiğinde durup odanın huzurlu haline ve genişliğine hayranlıkla bakıp camın önündeki yazı masanın konforu karşısında donakaldı. Bir kez daha böyle huzurlu bir ortamın üretken bir çalışma için ne kadar uygun olduğunu düşündü.</p>

<p>Mikulitskilerin bahçesinde zamanında çalışanların kullandığı müştemilatın yanında ambara bitişik bir ahır vardı. Yuri atı buraya bağlamak istedi ama kapısı kilitliydi. İçerinin ne halde olduğunu tam olarak bilmediğinden kapıyı açmakla uğraşarak zaman kaybetmek istemediğinden bir geceliğine, atı ambara bağlamaya karar verdi. Kapısı kolayca açılmıştı. Atı ambara aldı, teri soğuduğunda kuyudan su verdi. Kızağın altına serdikleri samanla hayvanı yemlemek istedi, ancak yolda kirlenip ezilen saman yem olarak işe yaramayacak bir haldeydi. Şans eseri ambarın alt kısmında bulunan samanlıkta yeteri kadar yem vardı.</p>

<p>O gece kürklerini sarınıp üst başlarıyla yattılar. Yorgunluktan uykuya dalmaları hiç zor olmadı. Bütün gün koşup yorulan çocuklar gibi derin ve güzel bir uyku çektiler.</p>

<p class="orta">6</p>

<p class="n">Sabah kalktıklarında Yuri Andreeviç ilk iş olarak camın önündeki göz alıcı masaya baktı. Kalem kâğıda dokunmak için parmakları karıncalanıyordu. Akşam olup da Lara ile Katya yattıktan sonra kendini bu zevkten mahrum etmemeye karar verdi. Şimdiyse hiç değilse iki odayı yaşanacak hale getirebilmek için işleri başlarından aşkındı. Ama Yuri akşamın heyecanı içinde kendini başka bir işe veremiyordu. Mürekkep ve kâğıda dokunmak, yazma isteği bir tutku gibi benliğini kaplamıştı. Hiç değilse bir şeyler karalamak arzusu dolmuştu içine. Öncelikle daha önce yazdıklarını anımsayacak, o zaman aklında olup da kaleme almadığı konuları düzenleyecek, çalışmamaktan körelmiş, verdiği arada hayallere dalmış yetilerini yeniden canlandıracaktı. Artık, Lara ile burada uzun süre kalabileceklerine inanıyordu, ciddi, anlamlı ve yeni çalışmalar yazabilmek için vakti ve gücü olacaktı.</p>

<p>Lara’nın “Ne yapıyorsun?” sorusuyla kendine geldi.</p>

<p>“Sobayı tutuşturuyorum, bir şey mi vardı?” dedi.</p>

<p>“Çamaşır teknesi lazım bana.”</p>

<p>“Sobayı böyle yakarsak buradaki odun yığını ancak üç gün yeter. Bizim eski kömürlüğe gidip bir bakmalı. Belki orada kalmıştır biraz. Eğer varsa bir iki sefer yapıp taşırım onları buraya. Yarın bakarım. Sen leğen mi istedin? Bir yerde gördüm galiba ama nerede olduğunu hatırlayamıyorum. Aklımdan çıkmış.”</p>

<p>“Ben de aynı şekilde. Gördüm ama anımsamıyorum nerede olduğunu. Demek ki olması gereken yerde değildi, yoksa hatırlardık. Neyse, sonra hallederiz. Temizlik için su ısıtıyorum. Sonra çamaşırları yıkayacağım. Katya ile benimkileri çıkardım. Sen de kendi kirlilerini ver. Akşam işimiz bittiğinde, yatmadan önce kendimiz de yıkanırız.”</p>

<p>“Kirlilerimi getiririm şimdi. Teşekkür ederim. Duvarların önündeki bütün ağır eşya ve dolapları dediğin gibi çektim.”</p>

<p>“Çok iyi. Çamaşırlar için şu bulaşık leğenini kullanabilirim. Ama çok yağlı. Önce iyice yıkamam gerekecek.”</p>

<p>“Soba tam bir tutuşsun da kapağını kapayacağım. Sonra bakmadığım çekmeceler var, onlara bakacağım. Kontrol ettiklerimde bulduklarımı masaya koydum. Sabun, kibrit, kurşunkalem, kâğıt, yazı malzemeleri filan var. Umulmadık bir dolu malzeme çıktı karşıma. Örneğin masadaki lamba, yarıya kadar gaz dolu. Çok iyi biliyorum ki Mikulitskinlerden kalmış olamaz. Başka bir kaynaktan olmalı.”</p>

<p>“Çok ilginç! Bütün bunlar gizemli konuktan kalmış olmalı. Jules Verne romanları gibi. Peki, bize ne demeli? Daldık gene çeneye, işler kaldı. Benim suyum kaynadı bile.”</p>

<p>Elleri kolları dolu, bir odadan diğerine koşuşturmaya başladılar. İki de bir de birbirlerine ya da ortada dolaşan Katya’ya çarpıyordu. Küçük kız onların peşlerinde dolanıyor, temizliğe engel oluyor, çekilmesini söylediklerinde onlara çene yetiştiriyordu. Üşüyor, sürekli soğuktan yakınıyordu.</p>

<p>“Zamanımızın çocukları ne zavallı, sürgün yaşantımızın gerçek kurbanları onlar, göç yollarının sabırlı küçükleri” dedi kendi kendine. Sonra yüksek sesle küçük kıza seslendi: “Kusura bakma canım. Artık üşümeye son. Nazlanmaya gerek yok. Bak soba kıpkırmızı oldu.”</p>

<p>“Soba ısınmış olabilir ama ben hâlâ üşüyorum.”</p>

<p>“O zaman biraz daha sabretmen gerekecek. Akşam bir daha iyice yakarım sobayı, sıcacık olur. Hem annenin dediğini işittin mi? Akşam yıkayacak seni. Şimdilik al, bunlarla oyna” dedi ve sandık odasında bulduğu kimi kırık, kimi sağlam Liberi’nin oyuncaklarını Katya’nın önüne koydu.</p>

<p>Bunların içinde tahta trenler, ev yapmaya yarayan parçalar, kâğıttan oyuncaklar, kartondan kesilmiş rakamlar vardı. Katya büyük insan edasıyla Yuri’ye baktı ve “Yuri Andreeviç bunlarla ne yapmamı istiyorsunuz? Bunlar başkasının eşyaları, üstelik hepsi çocuk oyuncağı. Ben küçük müyüm ki?” dedi. Alınmıştı.</p>

<p>Daha beş dakika geçmemişti ki, bunları söyleyen Katya halının ortasına rahatça oturmuş oyuncakları karıştırıyordu. Kızın elinde kırık dökük parçaların hepsi inşaat malzemesine dönüştü ve Katya yanında getirdiği bebeği Nina için bir ev yapmaya koyuldu. Bebeğine sürekli yaşayabileceği ve onun olacak bir ev yapmak için uğraşıyor. Kendi gibi oradan oraya taşınıp başkalarının evinde yaşamasını istemiyordu.</p>

<p>Lara kızının oynamasını mutfaktan izliyordu. “Şu çocuğun içindeki ev sahibi olma içgüdüsüne, düzen özlemine bak” diye düşündü. “Çocukların hiçbir şeyden çekinceleri yok, gerçeklerden korkmuyorlar. Biz yetişkinlerse korkudan elimizdeki en değerli şeylerimizi kötülüyor, hiç benimsemediğimiz şeyleri övüyor, anlamadıklarımızı kabulleniyoruz.”</p>

<p>O sırada içeri giren Yuri, “Çamaşır teknesini buldum. Gerçekten de olması gereken yerde değildi. Kapının girişinde tavanı akan bir yerin altına koymuşlar. Sonbahardan beri orada duruyordu herhalde.”</p>

<p class="orta">7</p>

<p class="n">Lara yanlarında getirdikleri yiyeceklerden üç gün yetecek yemek yapmıştı. Uzun süredir yemedikleri türden lezzetli yemeklerdi bunlar. Patates çorbası ve kuzu kızartma ile patatesi keyifle koydu masaya. Neşesi yerine gelen Katya bir türlü doymak bilmiyordu. Sevinçle kahkahalar atıyor ve sürekli yiyordu. Karnı iyice doyunca sıcağın da etkisiyle annesinin şalına sarınıp divana uzandı ve oracıkta tatlı bir uykuya dalıverdi.</p>

<p>Bütün gün çalışıp yorulan, terleyen Lara, yaptıklarından son derece hoşnut bir halde, kızı gibi yarı uykulu oturuyor, masayı toplamak için acele etmiyordu. Katya’nın tam olarak uyuduğundan emin olunca vücuduyla masaya abanıp başını eline yasladı ve konuşmaya başladı.</p>

<p>“Boşa gitmeyeceğini bilsem emeğime hiç acımam, mutlulukla köle gibi çalışabilirim. Her dakika buraya birlikte olmak için geldiğimizi hatırlat bana. Cesaret ver bana, kederlenmeme engel ol. Yaptıklarımızı farklı bir bakış açısıyla değerlendirecek olursak kim bilir ne hale düşeriz. Düşünsene başkasının evine girdik, kendi evimizmiş gibi davranıyoruz. Bunun bilincine varmamak için de sürekli telaş içinde arkamızdan atlı kovalıyormuş gibi çalışıyoruz. Sanki gerçek hayat değil de bir tiyatro sahnesi gibi. Hem de şakacıktan kurulmuş bir sahne, çocukların dediği gibi kargaların bile güleceği kukla tiyatrosu.”</p>

<p>“İyi ama meleğim, buraya gelmemiz için ısrar eden sendin. Bunu kabul etmemek için ne kadar direndiğimi hatırlasana.”</p>

<p>“Haklısın, aksini iddia etmiyorum. Suçlanacak kişi benim, bu ortada. Sen tereddütler yaşayabilir, kararlarını değiştirebilirsin. Ama ben her zaman istikrarlı ve mantıklı olmak zorundayım. Eve girip oğlunun yatağını gördüğünde ne kadar kötü oldun, neredeyse acıdan bayılacaktın. Senin buna hakkın var ama benim Katya için endişelenmeye, korkmaya hakkım yok. Gelecekle ilgili düşüncelerim sana olan aşkımın gerisinden gelmeli.”</p>

<p>“Lara, meleğim kendine gel. Vazgeçmek için asla geç değil. Komarovski’nin önerisini ciddiye almanı ilk söyleyen ben değil miyim? Atımız da var. İstersen hemen yarın uçar gibi hızla gideriz Yuryatin’e. Komarovski daha orada, gitmemiş. Kızakta gördük ya onu, sokakta gidiyordu, bence o bizi fark etmedi. Hâlâ şehirde olduğunu sanıyorum, yakalarız onu.”</p>

<p>“Ben daha söyleyeceklerimi tam bitirmedim ama senin konuşmandaki mutsuz tonu hissediyorum. Söyle hadi, haksız mıyım? Böyle üstünkörü saklanmayı Yuryatin’de de yapabilirdik. Eğer gerçekten kurtulmak istiyorsak bunun için bilinçli bir plan yapmalıydık, öyle değil mi? Deneyimli, keskin zekâlı ve bir o kadar da iğrenç adamın önerdiği gibi mesela. Burada, bilemiyorum ama, bana kalırsa hiçbir yerde olmadığımız kadar tehlikeye yakınız. Issız bir düzlüğün ortasında yapayalnızız. Her anlamda hem de. Gece bir fırtına çıksa, sabahleyin karların altından çıkamayız bile. Ya da şu bizim gizli adam, evi kullanan, haydutun tekiyse ve bir gün çıkıp gelirde bizi keserse? Silahın var mı senin? Yok değil mi? Gördün mü, bak. Beni en çok huzursuz eden senin kaygısızlığın ve onu bana da aşılıyorsun. Ben de sağlıklı düşünemez oluyorum.”</p>

<p>“Peki ama senin istediğin ne? Ne yapmamı istiyorsun benden?”</p>

<p>“Ne istediğimi ben de bilmiyorum. Beni sürekli denetimin altında tut. Bıkıp usanmadan aşkından kör olduğumu, kafası çalışmayan kölen olduğumu anımsat bana. Biliyor musun, yakınlarımızın, seninkilerin de benimkilerin de durumu bizden binlerce kez daha iyi. Aşkın, hayatın bize sunduğu diğer armağanlardan bir farkı yok. Belki daha yüce bir duygu ama ancak tanrının lütfuyla ortaya çıkabiliyor. İnsanoğlu öpüşmeyi gökyüzünden öğrendi, sonra öğrendiklerini göstermek için çocuklar indi yeryüzüne. Evrendeki canlılara ne makam, ne cins, ne tür ayrımı yapmadan, mutlu olmaları için, birliktelik tacı kondu. Ruh hâkim oldu her şeye. Ama bu ilkel, sürekli hassasiyet isteyen maneviyatın çocuksu bir ele avuca sığmazlığı var, bir o kadar da yasaklarla dolu. Bu kasıtlı, evdeki huzuru düşmanca bozan yıkıcı bir afet. Benim üstüme düşen görev ondan korkmak ve kandırıcı yanlarına aldanmamak.”</p>

<p>Kollarını Yura’nın boynuna dolayan Lara gözyaşları içinde sözlerini tamamladı: “Durumlarımızın farklı olduğunu anlıyorsun değil mi? Bulutların üstünde uçasın diye sana kanatlar bahşedilmiş. Oysa bana, bir kadın olarak, toprağa yakın durmak ve yavrumu tehlikeden korumak için verilmiş kanatlar. Senin gibi uçamam.”</p>

<p>Söyledikleri Yura’nın çok hoşuna gitmişti ama aşırılığa kaçmamak için belli etmek istemedi. Duygularını kontrol altında tutup sakin bir şekilde konuştu.</p>

<p>“Göçebe yaşantımızın sahte ve abartılı yanları gerçekten de çok fazla. Bu konuda çok haklısın. Ama bu hale biz getirmedik. Herkesin payı var bunda, zamanımızın koşulları zorladı bizi. Sabah benzer şeyler düşünmüştüm ben de. Diyorum ki bütün ıstıraplarımızı bir kenara bırakalım ve burada planladığımızdan daha fazla kalalım. Çalışmayı ne kadar özlediğimi sana anlatamam. Çalışmaktan kastım, toprak işleri değil tabii. Daha önce bütün ev halkı birlikte tarımla uğraşmayı deneyip başarmıştık da. Ama bir kez daha aynı süreci yaşamaya gücüm yok.</p>

<p>Aklımdaki bu değil. Hayat pek çok yönden yavaş yavaş düzeliyor. Belki ilerde tekrar kitap yayımlama şansım bile olabilir. Ben de bu nedenle ne düşündüm biliyor musun? Samdevyatov’la onun çıkarlarını öne çıkaracak koşullarda anlaşsak, o altı ay bizim burda yiyeceğimizi temin etse ben de karşılığında, o sırada burada tıpla ilgili bir el kitabı ya da sanatsal değeri olan bir kitap, şiir kitabı da olabilir, yazsam ve sonra kitabın yayın hakkını ona versem, olmaz mı acaba? Dünya edebiyatından bir kitap çevirisi de yapabilirim. Yabancı dilleri gayet iyi biliyorum. Geçenlerde gazetede bir ilan görmüştüm, Petersburg’da büyük bir yayınevi yalnızca çeviri kitaplar basıyormuş. Bu tip çalışmanın maddi karşılığının iyi olduğunu sanıyorum. Hem ben de zevkle çalışırım.”</p>

<p>“Hatırlattığın için sağ ol. Bugün benim de aklıma benzer fikirler gelmişti. Ama ben uzun süre burada rahatsız edilmeden kalabileceğimize inanmıyorum. Aksi yönde güçlü hislerim var, çok yakında buradan uzaklara gitmek zorunda kalacağımızı sanıyorum. Ama kaldığımız sürece, akşamları hiç değilse bir iki saatini benim için yazmaya feda etsen çok iyi olur. Bazen eski çalışmalarından aklında kalıp da bana söylediğin şiirlerini bile yazsan olur. O çalışmaların bir kısmının nerede olduğunu bilmiyorsun, değil mi? Senin de sık sık dediğin gibi, aklındakilerini de zamanla unutabilirsin ve hepsi yok olup gidebilir.”</p>

<p class="orta">8</p>

<p class="n">O günün sonunda çamaşırdan arta kalan sıcak suyla hepsi yıkandılar. Lara, Katya’yı yeni yıkamış onunla uğraşıyordu. Yuri Andreeviç temizlik duygusunun huzuru içinde yüzü cama dönük masaya oturmuştu. Yan odada mis gibi kokular içinde Lara Katya’yı uyutuyordu. Islak saçlarını havluya sarmış, üstündeki bornozu henüz çıkarmamıştı. Bir an önce yazmaya odaklanmak isteyen Yura, etrafındakileri bir tül perdenin ardındaymış gibi algılıyordu.</p>

<p>Bir süre uyur uyanık yatan Lara gerçekten daldığında saat gece yarısı biri bulmuştu. Katya’yla birlikte tertemiz gecelikler içinde, bembeyaz, işlemeli, ütülü çarşaf serili yatakta misler gibi uyuyordu. Lara, ne yapıp ediyor, bütün sıkıntılara rağmen her şeyin tertemiz olmasını sağlıyordu.</p>

<p>Yuri Andreeviç’in içi huzur ve mutlulukla doldu. Keyifle hayatı ve sessizliği solukladı. Lamba tatlı, sarı bir ışıkla beyaz kâğıdı aydınlatıyor, hokkanın içindeki mürekkebi altın huzmeleriyle parlatıyordu. Dışarısı ayaz bir kış gecesinin hükmündeydi. Yuri Andreeviç karanlık ve soğuk olan yan odaya geçti, oradan dışarısı daha iyi görünüyordu. Dolunay karla kaplı ovayı baştan başa aydınlatmıştı. Her taraf bembeyazdı. Ayaz gecenin güzelliği anlatılabilecek gibi değildi. Doktorun içi huzur doldu. Sıcak çalışma odasına geri döndü ve masanın başına oturdu.</p>

<p>Okunaklı bir yazıyla yazmaya koyuldu. Yazdıkları içerikte saklı canlı el hareketlerini hissettirsin, yüzler sözcüklerin görüntüsünde kaybolmasın diye uğraşıyor; diğer duygulardan ruhunu arındırıp konuşma yeteneğini bir kenara kaldırmış, yalnızca belleğindekilere teslim olmuş bir halde yazıyor, yazıyordu. “Noel Yıldızı”, “Kış Gecesi” gibi eski şiirlerini tekrar yazdı. Unuttuklarını eskisinden daha iyi yazdığını düşünüyordu. Kaybolan ve bir daha kimsenin bulamadığı şiirlerdi bunlar.</p>

<p>Şiirlerden sonra bir zamanlar başlayıp tamamlamadığı yazılarına döndü. Önceki tarzını koruyarak, aynı tonda yazmak istedi. Bitirebileceği konusunda pek de inançlı değildi. Gerçekten de bunlara odaklanamadı. Dikkatini toplayıp yeni bir şiire çalışmaya başlamaya karar verdi. Kolayca yazıverdiği birkaç satırı diğerleriyle karşılaştırınca kendi de şaşırdı. Tam anlamıyla kaptırmıştı kendini. Esinlenme denilen olguyu yaşadığını anladı. Sanatsal duygu ve sezileri beyninde yolunu bulacak güce erişmişti. İlham geldiğinde önceliği, insanın bedeni ve ruhsal durumu yerine ifadelerine aracılık edecek dil alıyordu. Güzelliğin ve duyguların kaynağı ve korunağı olan dil, kendi başına düşünmeye başlıyordu sanki. O insan adına; dış dünyanın kuru seslerinden öte, içteki güçlü ve çekici duygu akımlarını dışa vuran ahenkli bir müzikle konuşuyordu.</p>

<p>İşte tam o anda, derinlerdeki taşları bile yerinden oynatan, değirmen çarklarını döndüren güçlü bir nehir akıntısı gibi, kendi kurallarından aldığı güçle yolunu bulan iç ses; ölçü, form ve en az bunlar kadar önemli ama şimdiye kadar açıklanamamış, tanımı ve nedeni bulunamamış daha binlerce unsuru kullanarak biçime dönüşüyordu. O dakikalarda Yuri Andreeviç asıl çalışmayı yapanın aslında kendi olmadığını, yukarıdan bir yerden gelen güç tarafından yönlendirildiğini hissediyordu. Dünya görüşü ve sanatsal yaklaşımlar, bu çalışmanın gelecekte, tarihsel gelişim çerçevesinde üstleneceği rol böyle belirleniyordu sanki. Yuri, yalnızca yazdıklarının bu devinim içine katılmasına ön ayak olan bir aracı olarak hissediyordu kendini.</p>

<p>Yuri kendini eleştirmeyi ve hoşnutsuzluğunu bir kenara bıraktı, kendini aşağılamaktan bir an için vazgeçip etrafına baktı. Bembeyaz yastıklar üstünde uyuyan Lara ve Katya’nın başlarını gördü. Çamaşırların, odanın temizliği, eve hâkim olan düzen, karın, yıldızların, ayın ışıltısı ile birleşen gecenin berraklığı doktorun içini titretip yüreğini yaşama sevinciyle doldurdu.</p>

<p>Yuri bu temizliğin huzuruyla ağlamak istedi. “Tanrım, Tanrım” diye fısıldadı kendi kendine. “Bunların hepsi benim mi? Bunlara layık mıyım ben? Bu değerli toprağını, gökteki yıldızlarını nasıl bağışladın?”</p>

<p>Yuri Andreeviç başını kâğıtlardan kaldırdığında saat gecenin üçü olmuştu. Zihnini dolduran düşüncelerden biraz olsun arınmış, düşünsel anlamda dinginleşmişti. Kendini mutlu, güçlü ve huzurlu hissediyordu. Tam bu sırada evin etrafındaki uçsuz bucaksız boş alandan gelen uğursuz, keder dolu bir ses duydu.</p>

<p>Pencereden bakmak için yandaki karanlık odaya geçti. Masa başında yazmakla geçirdiği saatlerde camlar tamamen buz tuttuğu için dışarıyı görmek mümkün değildi. Dış kapının altına soğuk girmesin diye sıkıştırdıkları halıyı çekti ve kürkünü sırtına alıp dışarı, verandaya çıktı. Dolunayın altında beyaz ateş gibi parlayan karların ışığı insanı kör ediyordu. İlk başta hiçbir şey göremedi. Kısa bir süre sonra gözleri ışığa alışınca vadinin sınırına doğru dört karaltı gördü. Bunlar yüzleri eve dönük duran kurtlardı. Başlarını kaldırmışlar aya ya da evden gelen ışığa uluyorlardı. Birkaç dakika hareketsiz durdular. Yuri Andreeviç hayvanların köpek değil de kurt olduklarını anladığında, onlar çoktan doktorun fark edemediği bir yönde ortadan kaybolmuşlardı.</p>

<p>“Bu iyiye işaret değil” diye düşündü. “Bir bunlar eksikti. inleri yakınımızda bir yerde olabilir mi? Dağ geçidinin orada mı acaba? Ne kadar korkunç! At için de tehlikeli. Kokusunu almış olmalılar.”</p>

<p>Şimdilik Lara’ya kurtlardan söz etmemeye karar verdi. Bir de onu korkutmaya gerek yoktu. İçeri girdi, dış kapıyı kapayıp ara bölmeleri iyice örttü. Soğuk hava girebilecek yerleri kapadı ve tekrar masanın başına geçti.</p>

<p>Lamba eskisi gibi güzelce yanıyordu. Ama artık yazma isteğini kaybetmişti. Sakinleşemiyordu bir türlü. Kurtlardan ve muhtemel başka tehlikelerden başka bir şey gelmiyordu aklına. Yorulmuştu aslında.</p>

<p>Tam o sırada Lara uyandı. “Ah benim mum ışığım, sen hâlâ yanıyor, ortalığı aydınlatmaya devam mı ediyorsun?” dedi uykulu bir sesle fısıldayarak. “Gel biraz yanıma uzan da sana rüyamı anlatayım.”</p>

<p>Ve Yuri lambayı söndürdü.</p>

<p class="orta">9</p>

<p class="n">Günü gene çılgınca bir boşlukta geçirdiler. Evde çocuk kızağı bulmuşlardı. Katya kürkünü giyip yanakları al al, kahkahalar atarak bahçede kayıp durmuştu. Doktor kürekle hafif eğim verdiği karların üstüne su dökerek buzdan kayılacak bir alan yapmıştı ona. Katya bıkıp usanmadan önce yukarı tırmanıyor, sonra ipinden tuttuğu kızakla kendini aşağı bırakıyordu. Hep gülüyordu.</p>

<p>Hava iyice ayaza çekmişti. Bahçede güneş vardı. Öğle güneşinin ışıkları karların rengini sarıya döndürmüştü. Yaklaşmakta olan erken akşamın izleri, karların bal sarısı ışıltısını turuncuya çeviriyordu. Bir önceki gün yıkanma ve çamaşırlardan evin içi nemlenmişti. Camlar buharla kaplanmış, duvarlarda tavandan yere kadar lekeler belirmişti. Bu nedenle içersi karanlık ve rahatsızdı. Yuri Andreeviç odun ve su taşıyor, bir yandan da sağı solu kolaçan ediyor işlerine yarayacak başka bir şeyler var mı daha diye bakıyordu. Bazen de sabahtan beri ev işleriyle uğraşan Lara’ya yardım ediyordu.</p>

<p>Zaman zaman tam işe daldıkları sırada, bir şeyi kaldırmak için uzattıkları elleri birbirlerini buluyor, karşı koyamadıkları bir güçle yaptıkları işi unutuyorlardı. Yine her şey kafalarından uçup gidiyordu. Dakikalar geçiyor, saatler ilerliyor ve vakit geç oluyordu. Sonra birden uzun süre dışarda kalan Katya’yı, yem vermedikleri atı telaşla hatırlayıp hatalarını telafi etmek için ihmal ettikleri işlere koşturuyorlardı.</p>

<p>Yuri’nin uykusuzluktan başı dönüyordu. Akşamdan kalma gibi tatlı bir sis bulutunun içinde gibiydi. Beyni uğulduyor, vücudu kırılıyordu. Gene masa başına oturmak için sabırsızlıkla akşamı bekliyordu. İşlerin yarısını hayal âleminde gibi yapıyordu. Düşünceleri başka yerdeydi. Aklındakileri tam olarak kâğıda dökememiş olmasından kaynaklanan belirsizlik hali her şeye yansıyordu. İlk yazdığı, ne olduğu pek anlaşılmayan taslaklar gibi geçen bu aylak günde, en önemli uğraşı akşam yazacaklarını kafasında tasarlamak olmuştu. Boşluğun verdiği yorgunluk el değmedik bir şey bırakmamıştı. Her şey değişmiş, başka türlü görünmeye başlamıştı.</p>

<p>Yuri Andreeviç, Varıkino’da daha uzun kalma hayalinin gerçekleşemeyeceğini hissediyordu. Lara’yla vedalaşacağı zaman yakındı. Onu sonsuza kadar kaybedecekti. Bu ayrılıkla yaşam sevincini, belki de hayatını kaybedecekti. Özlemle burkuldu kalbi. Ama şimdi en büyük işkence akşamı beklemekti.</p>

<p>Gün boyu aklına takılan kurtlar, şimdi ay ışığının altında karda göründüklerinden başka bir biçime bürünmüşlerdi zihninde. Doktor ile Lara’yı öldürmeyi amaç edinmiş düşman güçlerdi artık onlar. Varıkino’dan gitmelerini istiyorlardı. Bu düşman düşüncesi beyninde öyle bir güçle gelişti ki akşam olduğunda, uçurum tarafında izleri olan, doktorun kanına susamış, Lara’yı yemek için can atan çok eski bir canavara, masallardakinden bile daha büyük bir ejderhaya dönüştü.</p>

<p>Sonunda akşam oldu. Bir akşam önce olduğu gibi Yuri lambayı yaktı. Lara ve Katya bir gece önceye göre daha erken yattılar. Yazdıklarını iki gruba ayırdı: Daha önceden yazıp dün açık, güzel bir el yazısıyla güncelledikleri ve okunaksız, kısaltmalarla dolu yeniler. Şiir taslaklarını gözden geçiren Yuri gene ümitsizliğe düştü. Bu kısa el yazmalarına bakınca, ağlama isteği doldurdu içini, beklemediği başarısızlık karşısında şaşkına döndü. Bu hayali başarısızlık ciddi bir şekilde moralini bozup elini kolunu bağladı.</p>

<p>Hayatı boyunca yalın ve çok iddialı olmayan bir üslubu olmasını istemişti. Genel olarak bilinenin altında saklı, gizemli bir tarz için çabalamış, okuyucunun, nasıl olup da içeriğini kavradığına şaşıracağı, anlam yüklü, kendi halinde hecelerin peşine düşmüştü. İstediği yalnızca abartılı olmaktan uzak, çok fazla dikkat çekmeyen bir biçemde yazmaktı. Yazdıklarını okuyunca bu idealinden çok uzakta olduğunu anlayıp dehşete düştü. Bir gece önce aşk, korku, özlem ve kahramanlıkla dolu düşüncelerini kimi yerde şarkı, kimi yerde içten bir ninni gibi kaleme almıştı. Sözcüklere çok fazla sığınmadan, kendi kendine akıp gitmesini istemişti. Şimdi bunları okuduğunda anlamsal bütünlüğü sağlayacak bir yapıya ihtiyacı olduğunu anlıyordu. Böylelikle bağımsız görünen cümleler, bağlamı içinde yerini bulabilecekti. Yazdıklarının üstünde sürekli karalamalar yapan Yuri, sonunda Yegori Hrabrıy<a id="dn81" href="../Text/dn.xhtml#d81">[81]</a> ve Ejderha destanındaki tarzda bir anlatı oluşturmaya karar verdi. Beş ölçülü mısralarla yazmaya başladı. İçeriğe aldırmadan yalnızca ölçüye uyarak yazdıklarının sahte ahengi karşısında canı sıkıldı. Bu ağdalı ölçüyü bırakıp düzyazıdaki uzunlukla mücadele biçimi olan dörtlü ölçüye uyarladı dizelerini. Böyle yazmak daha güçtü ama bir o kadar da zevkliydi.</p>

<p>Birden yazması hız kazanmıştı. Ama her şeye rağmen Yuri’yi rahatsız eden fazlalıklar vardı anlatımda. Dizelerini daha da kısaltmak için zorladı kendini. Sözcükler daralmış, uykusuzluğun izleri üstünden gitmişti. Canlanmış, şevkle yazıyordu. Dizeler kaleminin ucunda kendi kendilerine biçimleniyordu. Sözcüklerde tanımlarını güçlükle bulan nesneler, çeşitli göndermeler çerçevesinde belirmeye başladı. Tıpkı Chopin’in bir baladında olduğu gibi, kendi dizelerinin arasında dolaşan atların nal seslerini duyabiliyordu. Yegori Hrabrıy akıl almaz genişlikteki stepte koşturuyordu atını. Yuri Andreeviç onun arkasından bakıyor, uzaklaştıkça küçülmesini seyrediyordu. Büyük bir heyecan ve istekle yazıyordu. Daha aklındakini yazmadan yeni dizeler sağanak şeklinde beynine doluyordu.</p>

<p>Lara’nın yataktan kalkıp masanın yanına geldiğini fark etmedi bile. Topuklarına kadar inen geceliği içinde olduğundan daha uzun ve ince görünüyordu. Beklenmedik bir anda Lara karşısında belirince Yuri irkildi. Rengi solmuş Lara korku içinde elini öne doğru uzatıp “işitiyor musun?” diye sordu fısıldayarak. “Köpekler uluyor. Hem de iki tane. Bu çok fena. Kötüye işaret. Sabaha kadar bekleyelim. Sonra da gidelim buradan, mutlaka gidelim. Daha fazla kalamayız burada. Gitmemiz lazım.”</p>

<p>Bir saat kadar sonra, Yuri’nin uzun uzun konuşmalarının ardından sakinleşen Lara tekrar uyudu. Yuri evin önüne çıktı. Kurtlar bu sefer daha da yakına gelmişlerdi ve bir gece öncesine göre daha çabuk ortadan kayboldular. Yuri gene hangi tarafa gittiklerini anlayamadı. Toplu halde durduklarından kaç tane olduklarını sayamamıştı. Ama tahminine göre çoğalmışlardı.</p>

<p class="orta">10</p>

<p class="n">Varıkino’ya gelişlerinin on üçüncü günüydü. Günler hep birbirine benzer geçiyordu. Birkaç gündür görünmeyen kurtlar bir gün önce yine gelmişlerdi. Lara gene onları köpek sanmış ve ulumalarının kötüye işaret olduğunu söyleyerek hemen ertesi gün gitmeleri gerektiğini söylemişti. Çalışkan, günlerini aylaklıkla geçirmeye alışkın olmayan bir kadın olarak ruhunu dengede tutmaya çalışıyor ama birbiri ardına gelen endişe nöbetlerine engel olamıyordu.</p>

<p>O sabah da aynı şeyler yaşanmıştı. Gelişlerinin ikinci haftasında Lara, daha önce pek çok kez olduğu gibi dönmeleri için eşyaları toplamaya başlamıştı. Sanki daha önce böyle bir sahne yaşamamış gibiydi.</p>

<p>Odalar gene nemliydi. Gökyüzünü kaplamış gri bulutlar nedeniyle içersi karanlıktı. Ayazın gücü biraz azalmıştı. Bulutların alçakta duruşundan karın her an yağmaya başlayabileceği anlaşılıyordu. Uykusuz geçen geceler Yuri’yi bedenen ve ruhen oldukça yormuştu. Kafası karışıktı, hiç gücü kalmamıştı. Yorgunluktan bir türlü ısınamıyor, ellerini ovuşturarak soğuk odaların arasında gidip geliyordu. Lara’nın kararını bekliyordu. Sonunda o da onun kararına uyacaktı.</p>

<p>Lara’nın niyeti belli değildi. Bu özgürlük karmaşasından kurtulabilmeleri için ömrünün yarısını vermeye hazırdı. Ne kadar sert olursa olsun herhangi bir düzenin parçası olmaya hazırdı. Tek şartı sürekli olmasıydı. O zaman sorumluluklarını yerine getirmek için işlerine gider, mantık çerçevesinde onurlarıyla yaşayabilirlerdi. Güne her zamanki gibi yatakları toplayarak başlamış, ardından odaları toplayıp kahvaltıyı hazırlamıştı. Sonra eşyaları toplamaya koyulmuş, doktora atı hazırlamasını söylemişti. Gitmeye kesin kararlıydı. Yuri fikrinden vazgeçirmeye çalışmadı onu. Tutuklamaların bütün hızıyla devam ettiği şehre, bu kadar ayrı kaldıktan sonra dönmek pervasızca bir hareketti. Ne var ki bu kış ortamında, farklı tehditlerle dolu bu ücra köşede silahsız yaşamak da pek akıl işi değildi. Ayrıca Yuri’nin komşu ambarlardan bulup getirdiği saman balyalarının da sonu gelmişti. Elbette doktor atla gidip yakın çevredeki diğer depo ve ahırlarda başka saman var mı diye bakabilirdi. Ama daha ne kadar kalacakları belli değilken ayrı kalacakları böyle bir maceraya atılmaya gerek yoktu. Yura bütün bunlara omuz silkip atı hazırlamaya gitti.</p>

<p>Samdevyatov göstermişti ama bunu nasıl yapacağını bilmiyordu. Bu işe pek de yatkın olmayan elleriyle yapabileceğini yaptı. Kayışın demir uçlarını dingillere geçirip düğümledi. Diğer aksamı da gerektiği gibi hazırladıktan sonra kızağın hazır olduğunu söylemek için Lara’nın yanına gitti.</p>

<p>Lara tam bir kafa karışıklığı içersindeydi. Katya ile beraber yolculuğa hazır bir şekilde giyinmişlerdi. Bütün eşyalar toplanmıştı. Ama Lara yumruklarını sıkmış gözyaşlarını zor tutarak Yuri’ye bir dakika için oturmasını söyledi. Kendi de bir oturup bir kalkıyordu. Sürekli aynı yüksek tonda, şikâyetçi bir edayla “Öyle değil mi?” deyip duruyordu. Tekerleme söyler gibi hızlı hızlı ve birbirinden kopuk bir şeyler anlatıyordu.</p>

<p>“Benim bir suçum yok. Nasıl oldu ben de bilmiyorum. Ama şimdi yola çıkılır mı? Birazdan hava kararacak. Gece yarısı yolda olacağız. Hem de senin o korkunç ormanında. Öyle değil mi? Sen ne söylersen onu yapacağım ama buna ben karar veremem. Bana engel olan bir şey var. Kalbim yerinde değil sanki. Sen nasıl dersen. Öyle değil mi? Niye susuyorsun, neden bir şey söylemiyorsun? Bütün sabahı gereksiz işlerle geçirdik, yarım gün nereye gitti belli değil. Yarın böyle olmaz, daha dikkatli hareket ederiz, değil mi? Bir gece daha kalsak mı? Yarın sabah erkenden kalkarız, hava aydınlanmaya başladığında, altı ya da yedide çıkarız yola. Ne dersin? Sobayı yakarsın, bir gece daha yazmış olursun, bu gece de burada yatarız. Yarın gideriz daha iyi değil mi? Niye cevap vermiyorsun? Ah, ne yaptım ben? Gene hatalıyım değil mi? Ne kadar mutsuzum!”</p>

<p>“Abartıyorsun Lara. Havanın kararmasına daha çok var. Henüz vakit erken. Ama dediğin gibi olsun. Tamam. Kalalım burada. Yeter ki sen sakin ol. Şu haline bak, ne kadar endişelisin. Tamam, çıkaralım üstümüzü. Bak, Katya ‘acıktım’ diyor. Biz de bir şeyler atıştırırız. Haklısın, gidişimiz çok hazırlıksız olacaktı. Ağlama artık, Tanrı aşkına sakin ol. Hemen yakarım sobayı. Ama önce hazır atı hazırlamışken kızakla gidip bizim eski evden son kalan odunları alayım. Burada kalmadı artık. Ama sen ağlama, olur mu? Ben hemen dönerim.”</p>

<p class="orta">11</p>

<p class="n">Ambarın önünde karda Yuri’nin bir önceki gelişinden kalma izler vardı. İki gün önce odunları çektiği sırada kapı girişindeki sırada karlar ezilip iki yana saçılmıştı. Sabah gökyüzünü kaplayan bulutlar dağılmıştı. Gökyüzü temiz, hava gene ayazdı. Burayı dört bir taraftan saran geniş bahçe doktorun yüzüne bakmak ve ona bir şey hatırlatmak istercesine ambara kadar uzanıyordu. Bu kış oldukça kar yağmış, odunluğun eşiğinin üstüne çıkmıştı. Kapının üst pervazı alçalmış, odunluk kamburlaşmış gibiydi. Çatısından sarkan karlarla koca şapkalı dev bir mantara benziyordu. Saçakların hemen üstünde çatının arkasında yeni oluşmakta olan sondördün, ince, sarı ışığı belli belirsiz ışıldıyordu.</p>

<p>Henüz gündüz ve aydınlık olmasına karşın Yuri kendini akşam geç bir saatte ormanda gibi hissediyordu. Bu gür ve karanlık yaşam ormanıydı. İyice hüzün çöktü ruhuna, benliği kederle kaplandı. Ayın bu ayrılık habercisi hali, yalnızlığın işareti olarak, neredeyse yüzüyle aynı düzeyde, ondan önce yanmaya başlamıştı.</p>

<p>Yorgunluktan ayakta duracak hali yoktu. Odunları eşikten geçirip kızağa taşıyordu. Her zamankinden daha küçük yığınlar yapıyordu bu sefer. Ellerinde eldiven olmasına rağmen donmuş odun parçalarını taşımak canını acıtıyordu. Hareket halinde olması bile ısınmasına yardımcı olmuyordu. İçinde bir şey kopmuştu sanki, onu engelliyordu. İçinden kötü kaderine lanetler yağdırırken Tanrı’dan Lara’yı, o güzel, iyi yürekli, hüzünlü, saf kadını korumasını diliyordu. Ay, hâlâ çatının üstünde, bir mum gibi ısıtmadan yanıyor, ışık veriyor ama aydınlatmıyordu.</p>

<p>At birdenbire geldikleri yöne doğru dönüp homurdanmaya başladı. Başta ürkek ve alçak sesli kişnemesi kısa bir süre içinde yüksek ve kararlı bir tona ulaştı. “Ne oldu hayvana?” diye düşündü Yuri. “Neye sevindi acaba? Korkudan böyle kişnemez herhalde. Atlar korktuklarında kişneyecek kadar aptal değiller. Kurtlara böyle kendini belli etmek istemez herhalde. Neşelendi herhalde. Ev tarafına baktığına göre, dönmek istiyor. Bekle biraz, şimdi gideceğiz.”</p>

<p>Yuri odunlardan başka, biraz da sobayı tutuşturmaya yarayacak çıra ve irili ufaklı tahta parçaları aldı. Yükünün üstünü bir çuval parçasıyla iyice örterek atın yanından Mikulitsinlerin evine doğru yürümeye başladı. Yola koyulan at tekrar kişnedi. Karşılığında uzaktan başka bir atın kişnemesi duyuldu. “Kim olabilir ki?” diye düşündü doktor. “Varıkino’nun boş olduğunu sanıyorduk ama yanılmışız demek ki.”</p>

<p>Onlara birinin gelmiş olabileceği ve bu at sesinin yaşadıkları evin önünden geldiği aklına bile gelmedi Yuri’nin. Atı arka taraftan dolaştırdığından evin önünü görmüyordu. Hiç acele etmeden (telaş etmesi için bir neden var mıydı ki?) odunları ambara boşalttı. Atı çözdü, kızağı yerine taşıdı. Atı da boşalmış ahıra götürdü. Hayvanı en az soğuk olabileceğini düşündüğü köşeye çekti. Önüne de kalan samanlardan getirip koydu.</p>

<p>Eve giderken huzursuzdu. Evin önünde oldukça geniş, siyah bir at koşulmuş köylü tipi bir kızak duruyordu. Atın yanında, at kadar bakımlı ve tok olduğu anlaşılan, güzel paltolu tanımadığı bir adam durmuş, kızağın sağını solunu inceliyordu.</p>

<p>İçeriden sesler geliyordu. Kapı dinlemek âdeti değildi, zaten bir şey işitecek hali de yoktu, istemsizce adımlarını yavaşlattı, sonra olduğu yerde donup kaldı. Ne konuştuğunu anlamasa da sesi tanımıştı. Bu Komarovski’ydi. Girişteki ön odada olmalıydılar. Komarovski, Lara’yla tartışıyordu. Lara’nın yanıtlarındaki ses tonundan heyecanı anlaşılıyordu. Ağlayarak kâh adama sertçe karşı çıkıyor, kâh hak veriyordu. Yuri nasıl olduysa Komarovski’nin kendisinden söz ettiğini anladı. Güvenilmez bir insan olduğunu (sanki “iki yüzlü” dediğini işitir gibi olmuştu), ailesine mi, yoksa Lara’ya mı daha çok değer verdiğinin belli olmadığını söylüyordu. Lara’nın ona bel bağlaması yanlıştı. “Dimyat’a bulgura giderken eldeki pirinçten olabilirdi.” Yuri eve girdi.</p>

<p>Gerçekten de tahmin ettiği gibi girişteki odadaydılar. Komarovski yerlere kadar kürkünü çıkarmamış ayakta duruyordu. Lara, Katya’nın kürkünün yakasını iliklemeye çalışıyor, kımıldayıp durmaması için kızı azarlıyordu. Katya ise, “anneciğim dur biraz, boğacaksın beni” diye serzenişte bulunuyordu. Hepsi giyinmiş, yolculuğa hazırdı. Yuri içeri girdiğinde Lara ve Komarovski onu karşılamak üzere öne atıldılar.</p>

<p>“Nerede kaldın?” dedi Lara. “Burada sana çok ihtiyacımız var!”</p>

<p>“Merhaba Yuri Andreeviç! Son karşılaşmamızda birbirimize epey kabalık etmiştik, ama gördüğünüz gibi ben davet etmediğiniz halde gene geldim.”</p>

<p>“Merhaba Viktor İppolitoviç.”</p>

<p>“Neden bu kadar geciktin? Dinle bak, Viktor İppolitoviç’in sana söyleyecekleri var. İkimizin adına karar vermen gerekiyor. Çok zamanımız yok. Acele etmeliyiz.”</p>

<p>“Niye ayakta duruyorsunuz? Viktor İppolitoviç buyrun oturun. Nereye gitmiş olabilirim ki Lara? Çok iyi bildiğin gibi odun getirmeye gittim. Sonra da atla uğraşmam gerekti. Viktor İppolitoviç otursanıza.”</p>

<p>“Bakıyorum da pek etkilenmiş gibi değilsin. Hiçbir şaşkınlık belirtisi yok sende. Komarovski’nin gitmiş olacağını düşünüp önerisini kabul etmedik diye üzülmemiş miydik? Şimdi Viktor İppolitoviç karşında ama sen buna şaşırmıyorsun. Ama şimdi asıl önemli olan getirdiği haberler. Anlatın Yuri’ye Viktor İppolitoviç.”</p>

<p>“Larisa Fedorovna’nın neyi kastettiğini tam olarak bilemiyorum. Ama ben kendi adıma şunu söyleyeyim. Kasıtlı olarak Yuryatin’den ayrıldığım haberini yaydım. Amacım size ve Larisa Fedorovna’ya düşünmeniz için biraz daha zaman vermekti. Böylece sizinle ilgili konularda daha sağlıklı kararlar alabileceğinizi düşündüm.”</p>

<p>“Daha fazla ertelememiz imkânsız. Yola çıkmak için en uygun zaman yarın sabah. Neyse, en iyisi Viktor İppolitoviç kendisi anlatsın sana.”</p>

<p>“Lara biraz izin ver lütfen. Kusura bakmayın Viktor İppolitoviç. Neden paltolarla ayakta duruyoruz ki? Çıkaralım üstümüzdekileri, oturalım şöyle. Konuşacağımız konu çok önemli. Böyle ayaküstü, apar topar olmaz ki. Kusura bakmayın Viktor İppolitoviç. Bizim tartışmamızın duygusal incelikleri var. Bunları burada böyle uluorta konuşmak pek uygun değil, komik de üstelik. Ben sizinle birlikte gitmeyi asla istemedim. Larisa Fedorovna’nın durumu daha farklı. Biz endişelerimizin farklı yönlere kaydığı çok özel durumlarda; konumlarımızın değişken olduğunu, iki ayrı kaderi paylaşırken tek bir varlık gibi hareket edebilmemizin mümkün olamayacağını konuştuk zaten. Lara’nın özellikle Katya’yı düşünerek kendi planlarını kendinin yapması gerektiğini düşünüyorum. Bunu da defalarca ifade ettim. O da bu çerçevede sürekli olarak önerinizi düşünüyor.”</p>

<p>“Evet ama bunun için tek bir şartım var. Sen gelmezsen asla gitmem.”</p>

<p>“Ayrılık ikimiz için de çok zor. Ama belki de duygularımızı bu işe karıştırmadan fedakârlık yapma zamanımız gelmiştir. Çünkü benim bu seyahate çıkmayı kabul etmem söz konusu bile değil.”</p>

<p>“Daha bilmediğin pek çok şey var. Önce onları dinle. Yarın sabah... Viktor İppolitoviç!”</p>

<p>“Larisa Fedorovna, siz yokken kendisine anlattığım konulardan söz ediyor. Yuryatin’deki garda Uzakdoğu hükümetine tahsis edilmiş bir tren yola çıkmaya hazır bekliyor. Dün Moskova’dan geldi, yarın hareket etmesi planlanıyor. Ulaştırma Bakanlığı’na ait. Vagonlarının çoğu uluslararası standartlarda yataklı kompartmanlardan oluşuyor. Ben bu trenle gitmek zorundayım. Ekibim için özel bir yer ayrıldı. Her türlü konfor sağlandı. Böyle bir imkân bir daha kolay kolay çıkmaz insanın karşısına. Sizin boş konuşan bir insan olmadığınızı ve verdiğiniz karardan geri dönmeyeceğinizi biliyorum. Ne kadar kararlı bir insan olduğunuz açık. Ama her şeye rağmen, Larisa Fedorovna uğruna yapabilirsiniz belki. Siz de işittiniz dediğini. Siz olmadan gelmeyi kabul etmiyor. Vladivastok’a kadar gidelim beraber, hiç değilse Yuryatin’e kadar gelin. Sonra orada bakarız. Yalnız zamanımız çok az, acele etmemiz gerekiyor. Kaybedecek bir dakikamız bile yok. Ben kızak kullanamıyorum. Onun için arabacıyla geldim. O nedenle beşimiz birden sığamayız benim kızağa. Yanlış bilmiyorsam Samdevyatov’un atı var sizde değil mi? Odun almaya atla gittiğinizi söylemiştiniz, çözdünüz mü onu?”</p>

<p>“Evet, artık ahıra bağladım.”</p>

<p>“Bir an önce tekrar hazırlamalısınız o zaman. Benim adamım yardım eder size. Gene de, ne yapsak bilmem ki, lanet olsun şimdi bir de ikinci bir kızak... En iyisi hep birlikte benimkiyle gidelim. Yalnız Tanrı aşkına çabuk olalım. Yalnızca yolda gerekli olacak şeyleri alın yanınıza, elinizin altında ne varsa. Ev böyle olduğu gibi kalsın, özel bir şey yapmaya gerek yok. Çocuğun hayatı söz konusu, evmiş, kilitmiş gerisi hiç önemli değil.”</p>

<p>“Sizi anlamakta güçlük çekiyorum Viktor İppolitoviç. Sanki sizinle gelmeyi kabul etmişim gibi konuşuyorsunuz. Lara kararını verdiyse, buyrun gidin, yolunuz açık olsun. Ev için endişelenmenize gerek yok. Ben kalıyorum. Siz gittikten sonra toplarım da, kapatırım da.”</p>

<p>“Neler söylüyorsun Yura? Bu nasıl bir konuşma böyle? ‘Lara kararını verdiyse’ demek ne oluyor şimdi? Larisa Fedorovna’nın sensiz bir adım bile atmayacağını gayet iyi biliyorsun. Evi kendisi toplarmış... Ne saçma laflar.”</p>

<p>“Kararınız kesin demek ki” dedi Komarovski.</p>

<p>“O zaman sizinle iki dakika yalnız konuşmak için Larisa Fedorovna’dan izin istiyorum.”</p>

<p>“Tamam. Eğer bu kadar gerekliyse, mutfağa geçebiliriz. Sence bir sakıncası yok değil mi Lara?”</p>

<p class="orta">12</p>

<p class="n">“Strelnikov yakalandı” diye söze başladı Komarovski. “İdama mahkûm edildi, infazın gerçekleşmiş olduğunu sanıyorum.”</p>

<p>“Korkunç bir şey bu. Peki, bilgi doğru mu?”</p>

<p>“Bana söylenen bu. Eminim doğru olduğuna.”</p>

<p>“Bunu Lara’ya söylemeyin, deli olur yoksa.”</p>

<p>“Daha neler, elbette söylemeyeceğim. O bilmesin diye, yalnız konuşalım dedim. Strelnikov’un infazının ardından karısı ve kızı olarak Lara ve Katya da tehlikedeler. Onları kurtarmama yardım edin. Bizimle gelmeyi gene de kabul etmeyecek misiniz?”</p>

<p>“Size söyleyeceğimi söyledim. Gelmeyeceğim.”</p>

<p>“Ama Lara siz olmadan gelmeyi kabul etmiyor. Ben de ne yapacağımı şaşırdım. O zaman başka türlü yardım edin bana. Gelmeyecekseniz de Lara’yı ikna edebilmemiz için gelecekmiş gibi yapın. Sizi ikna etmişim gibi davranın. Eğer bizimle bir yere kadar gelseniz, sonrasında sizin veda sahnenizi hayal bile etmek istemiyorum. Ne burada, ne Yuryatin’de garda, ne de başka bir yerde. Lara’yı sizin bizimle geleceğinize inandırmamız gerekiyor. Şimdi hemen bizimle birlikte değil de, peşimizden gelecek olun. Böylelikle gerçekten de biraz daha zaman kazanmış olursunuz, belki her şeye rağmen vazgeçersiniz kalmaktan. Yalnız bu arada yalan söyleyeceksiniz Lara’ya, kolay olmadığını biliyorum, kendinizi hazırlayın. Ben size şeref sözü veriyorum, istediğiniz an sizi buradan aldırabilirim, bir türlü çıkmak istemediğiniz yolda bize yetişmeniz için gerekeni yaparım. Larisa Fedorovna’yı ikna edin lütfen. Buna inanması için gücünüzü kullanın. Atı hazırladıktan sonra hemen yola çıkacağınızı söyleyin. Sizi beklemekle vakit kaybetmememiz için ikna edin bizi.”</p>

<p>“Strelnikov’un öldürülmesi haberi beni şaşkına çevirdi. Kendimi toparlayamadım. Bu nedenle, konuşmanızı tam dinleyemedim. Ama size katılıyorum. Eğer günümüzün mantığına göre akıl yürütecek olursak, Strelnikov’un öldürülmesinin ardından Larisa Fedorovna ve Katya’nın hayatları gerçekten tehlikede. Birimizden birimizin özgürlüğünü önünde sonunda alacaklar elimizden. Her koşulda ayrılık bizim için kaçınılmaz. Koşullar böyleyken, alıp onları uzak bir yerlere, dünyanın öbür ucuna götürmeniz ve en iyisi sizin bizi ayırmanız. Zaten ben bunları söylerken bile, işler sizin denetiminizde gelişiyor. Kim bilir, belki bir gün ben de dayanamayacak hale gelir ve gururumu, kendime olan saygımı unutup boynu bükük size ulaşır, Lara’yı bulmama, hayatımı kurtarmama, aileme kavuşmak için denizleri aşmama yardım etmenizi isterim. Zihnimi toplamama izin verin lütfen. Verdiğiniz haber beni çok kötü etkiledi. Acım o kadar yoğun ki sağlıklı düşünme yeteneğimi kaybettim. Önerileriniz doğrultusunda hareket etmekle, belki de şu anda hayatımın en büyük hatasını yapıyorum ve kalan ömrümde bunun acısını çekeceğim. Ama içimi kaplayan bu acı dolu sis perdesinin altında kör olmuşken bilinçsizce size itaat etmekten başka bir şey gelmiyor elimden. Evet, Lara’nın iyiliği için, şimdi yanına gidip atı hazırlayıp sizin peşinizden yola çıkacağımı söyleyeceğim. Bu arada aklıma takılan bir ayrıntı var, karanlık basacak birazdan nasıl gideceksiniz? Yol orman, kurtlar da var etrafta. Dikkatli olun.”</p>

<p>“Biliyorum, yanıma tüfek ve bir de tabanca aldım, endişelenmeyin. Bu arada, yolda gerekir diye biraz da alkolüm var. sizinle paylaşabilirim.”</p>

<p class="orta">13</p>

<p class="n">“Ne yaptım ben? Ne yaptım? Lara’yı kendi ellerimle teslim ettim, ona verdim. Hemen koşup gitmeliyim arkalarından. Geri döndürmeliyim onu. Lara! Lara! Duymuyor, işitmiyor beni işte. Rüzgâr bana doğru esiyor. Yüksek sesle konuşuyorlardır, beni işitemez ki. Neşeli ve sakindir şimdi. Yalanıma inandı, oyun oynandığından hiç şüphelenmedi. Şimdi her şeyin çok iyi sonuçlandığını düşünüyordur. Tam onun arzu ettiği gibi. Eee... inatçı, sözden anlamaz Yuracığı, sonunda onun sözüne geldi. Tanrı’ya şükürler olsun birlikte güven içinde olacakları bir yere gidiyorlar. Onlardan daha akıllı insanların olduğu, yasaların ve düzenin onları koruyacağı bir yere. Hem biraz daha inadı tutup da yarınki trene yetişemese bile Viktor İppolitoviç yeni bir tren ayarlayacak ona. Sonra Yuracığı en kısa zamanda yanına gelecek, birlikte olacaklar... Belki de çoktan ata bindiğimi düşünüyordur. Acele edip heyecanlandığımdan atı idare etmekte zorlandığımı sanıyordur. Var gücümle kırbaçlayacağımı daha ormana girmeden onlara yetişeceğimi hayal ediyordur.”</p>

<p>Doğru düzgün vedalaşamamışlardı bile. Yuri Andreeviç elini sallayabilmiş, acısını belli etmemek için arkasını dönmüştü. Oysa boğazına koca bir elma parçası takılmış gibi nefes almakta zorlanmış, yoğun bir ağrı hissetmişti.</p>

<p>Kürkünü sırtına almış kapının önünden kızağın uzaklaşmasını izliyordu. Kürkün altından rahatça hareket ettirdiği koluyla girişteki tahta oymalı pervazın en üst ucuna uzandı ve boğmak istermiş gibi sıktı.</p>

<p>Bütün dikkatini önünde uzanan yoldaki tek bir noktaya vermişti. O geniş uzamda küçücük bir nokta, bir tepeyi çıkıyordu. Tepe iki tarafında gelişigüzel dizilmiş huş ağaçlarının olduğu yola çıkıyordu. Batmakta olan güneşin ışıkları tam o noktaya düşüyordu. Birkaç dakika sonra kızakları hafif çukurluktan çıkacak güneşin aydınlığına varacaktı.</p>

<p>O anı hayal eden Yuri “Elveda, elveda” diye tekrarladı içinden, sesi çıkmıyordu. İnmekte olan akşamın soğuğunda sesi güçlükle duyuluyordu. “Elveda benim biricik aşkım, seni sonsuza dek kaybettim!..” Ardından bembeyaz olmuş dudaklarından “Geliyorlar, geri dönüyorlar” diye bir fısıltı çıktı. Yolun çukur kısmından çıkıp huş ağaçlarının yanından tırmanışa geçen kızağı geri dönüyor gibi algılamıştı. “Yavaşladılar, nasıl bir saadet bu, durdular.” Kalbi duracaktı neredeyse, bacakları titriyordu. Heyecandan kanı canı çekilmiş, omuzundaki paltoya dönmüştü. “Tanrım, onu bana geri getireceksin öyle mi? Ama ne oluyor orada? Tam güneşin battığı yerde ne yapıyorlar? Bunun bir açıklaması olmalı. Neden hâlâ duruyorlar? Hayır, kayboldular gözden. İşte oradalar, gidiyorlar, tekrar yola koyuldular. Son bir kez daha eve bakıp vedalaşmak için Lara arzu etmiş olmalı durmalarını. Belki de benim peşlerinden gidip gitmediğime bakmak istemiştir. Gittiler, gözden kayboldular. Belki güneş batmakta aceleci davranmazsa ve onlar bir an önce vadi tarafına varabilirlerse, geçen gece kurtların geldiği noktada bir kez daha görebilirim onları ve bir daha şansım olmaz.”</p>

<p>Gerçekten de güneş kar yığınlarının üstünde kıpkırmızı koca bir top gibi ışıldarken bir kez daha gördü onları. Güneş tatlı bir ışıkla aydınlatıyordu ortalığı. Hepsi görüş alanında belirdi, sonra uzaklaştı ve gözden kayboldular. “Elveda Lara, bu dünyada seninle vedalaşıyoruz artık, elveda güzel sevgilim benim, bitip tükenmez, sonsuz aşkım, elveda.” Artık hiç görünmüyorlardı. “Seni bir daha hiç göremeyeceğim. Asla göremeyeceğim, bu hayatta bir daha bir araya gelemeyeceğiz.”</p>

<p>Bu arada hava kararmaya başlamıştı. Karlara vuran güneş ışığı soluklaşmıştı. Bordo renkli gölgeler ışıldıyordu yalnızca. Ortalığı kaplayan kül rengi yumuşaklık, leylak rengi bir karanlığa dönüştü çabuklukla. Huş ağaçlarının özenle çizilmiş gibi ince gövdelerinin gölgeleri gri dumanın içinden yükseliyor, rengi hızla değişen göğe yükseliyordu.</p>

<p>Ruhuna çöken acı duyarlığını artırmıştı. Değişimlerin bu kadar keskin bir hızla olması şaşırtıyordu onu. Etrafındaki nesnelerin nadir rastlanır özellikleri vardı, hatta havanın bile. Yaşadıklarının tümünün tanığı, eşi benzeri olmayan kış akşamının havasını içine çekti. Öksüz kalan, yalnızlığın eline düşen adamı teselli etmek için bugüne değin hiç olmadığı kadar çabuk gelmişti akşam. Tepelere yayılmış ormanların sırtları ufka dönük, geniş manzarada öylece durmaları boşuna değildi. Şefkat göstermek için çıkmışlardı topraktan.</p>

<p>Doktor, akşamın bu saatinin güzelliğini yaşamak istemiyordu. Acısını paylaşmak isteyen bu kalabalığın şefkatini geri çevirircesine, vücuduna ulaşan güneş ışıklarına “Teşekkür ederim. Benim için bir şey yapmanıza gerek yok” diye fısıldadı.</p>

<p>Evrene sırtını dönüp kapının eşiğinde bir süre durdu. Sürekli “Benim güneşim de battı” diye geçiriyordu içinden. Yüksek sesle söylemeye gücü yoktu, boğazındaki düğüm çözülmediğinden sözcüklere nefesi yetmiyordu. Eve girdi. İçinde farklı monologlar başladı. Kuru, resmi bir ifadeyle kendisiyle konuşuyor, yumuşak bir edayla Lara’ya sesleniyordu.</p>

<p>“Bir an önce Moskova’ya gitmeliyim. Hayatta kalmanın yolunu bulmalıyım. Uykusuzluğa teslim olamam. Yatmayacağım. Yorgunluktan ölünceye, çalışmaktan çıldırıncaya kadar geceler boyu yazmalıyım. Bir şey daha var. Soğuktan ölmemek için yatak odasını ısıtmam gerek.”</p>

<p>Lara’ya anlattıkları daha farklıydı. “Dünya güzeli sevgilim benim! Kollarım seni anımsadığı, dudaklarım dudaklarını hissettiği sürece sen yanımda olacaksın. Gözyaşlarımı sana layık olmak için dökeceğim. Belleğime seni acı dolu bir kederle işleyip narin bir resim gibi saklayacağım. Bunu becerene kadar ayrılmayacağım buradan. Sonra ben de çekip gideceğim. Seni nasıl çizeceğim biliyor musun? Denizde kopan korkunç fırtınadan sonra patlayan dalgaların kumsalın derinliklerinde bıraktıkları güçlü izler gibi önce hatlarını karalayacağım kâğıda. Deniz, dibindeki çakıl taşı, midye kabukları, yosun ve hafif olan daha ne varsa önüne katıp kıyıya atarken eğri büğrü, düzensiz çizgiler çizer. Kıyı boyunca, kolay kolay yok olmayan, uçsuz bucaksız bir çizgi oluşur böylelikle. Hayat fırtınası da seni böyle mıhladı içime, gurur kaynağımsın benim. Seni böyle resmedeceğim işte.”</p>

<p>İçeri girdikten sonra kapıyı kapadı. Kürkünü çıkarıp odaya geçti. Lara sabah odayı güzelce temizleyip toplamıştı ama sonra gitmenin telaşı içersinde her yer altüst olmuştu. Yuri, dağınık yatağı, yere, sandalyelerin üstüne saçılmış eşyaları görünce bir çocuk gibi dizlerinin üstüne çöktü, bedeniyle karyolanın demirine yaslanıp başını yastığa gömdü ve ağlamaya başladı. Acı dolu bir ağlayıştı bu, gözyaşları hiç zorlanmadan süzülüyordu yanaklarından. Çok uzun sürmedi. Yuri oturduğu yerden kalktı, çabucak yaşlarını silip şaşkın şaşkın etrafına bakmaya başladı. Anlamsız ve yorgundu bakışları. Komarovski’nin bıraktığı alkol şişesini gördü. Kapağını açıp, yarım bardak doldurdu, biraz su ve kar ekledi. Az önce akıttığı çaresiz gözyaşlarının nedeni olan aynı duyguyla yavaş yavaş içmeye başladı. Yudumları iriydi.</p>

<p class="orta">14</p>

<p class="n">Yuri’nin hali iyice tuhaflaşmıştı. Yavaş yavaş aklını yitiriyordu. Daha önce hiç olmadığı kadar garip davranıyordu. Ne eve ne de kendine bakıyordu. Lara’nın gidişinden sonra geceyle gündüzü birbirine karıştırmış, zaman kavramını yitirmişti. İçiyor ve Lara için şiirler yazıyordu. Sürekliği karaladığı, sözcükleri değiştirip durduğu için o üstünde çalıştıkça yazdığı şiir ve düzyazılar ilk içeriğinden uzaklaşıyor; Lara, kızıyla beraber giden, Katya’nın annesi olarak betimlenen ilk halinden başka bir şekle dönüşüyordu.</p>

<p>Yuri bu karalamaları, güçlü betimlemelerle net bir ifadeye ulaşmak için yapıyordu. Yazdıklarıyla yaşadıklarının bir parçası olan insanları yaralama korkusu ve ıstıraplarını açıkça dışa vurmasına engel olan vakur yaklaşımı da ifadelerini sürekli değiştirmesinin başka bir nedeniydi. Hâlâ dumanı tüten nice fedakârlıkların anlatıldığı zehirleyici dizeler, yerini özel yakınlıklardan başlayıp bütün tanıdıklara uzanan teskin edici enginliğe bırakıyordu. Gerçek amacı bu değildi aslında. Kendi elleriyle gönderdiği Lara’nın uzaklardan yolladığı bir selam ya da düşlerinde alnına koyduğu eli gibi bir teselli unsuru olarak ortaya kendiliğinden çıkıyordu bu enginlik. Dahası şiirde ruh yüceltici derinliğin izleri olmasından hoşlanıyordu.</p>

<p>Lara yaktığı ağıtların dışında doğa, yaşam ve başka bazı konularda da görüşlerini kaleme alıyordu. Eskiden olduğu gibi, şiirlerin başına oturduğunda, kişisel hayatı ve toplumsal olaylarla ilgili pek çok fikir geliyordu aklına.</p>

<p>Tarih konusunda tekrar derin düşüncelere dalmıştı. Tarihin gidişatını alışılmışın dışında ele alıyor, bitkiler âleminin gelişim sürecinden yola çıkarak değerlendiriyordu. Kışın karla kaplı orman, eski bir siğilin üstünde tek tük çıkmış kıllar gibi, zayıf ve ince dallarla kaplıydı. Bahar geldiğindeyse birkaç gün içinde canlanıyor, ağaçlar göğe yükseliyordu. Yaprakların karmaşasında kaybolmak ve gizlenmek mümkündü. Bitkilerdeki bu değişim hayvanlarınkine oranla çok daha mükemmel bir hızla oluyordu. Süreci takip etmek olanaksızdı. Ormanın üstünü örtüp pusuya yatarak hareketlerini izleme şansı yoktu. Hareket eden orman değildi. Ne kadar izlense de hep durağan görünüyordu. İşte bu durağanlıkta sürekli bir gelişme, sonsuz bir devinim yaşanıyordu. Tıpkı toplumlarda, tarihte olduğu gibi.</p>

<p>Tolstoy, Napoléon başta olmak üzere başka general ve valilerin tarihin oluşumunda öncü sayılmalarına karşı çıktığı görüşlerini sonuca bağlayamamıştı. Aslında düşüncesi belliydi, yalnızca açık bir şekilde ifade etmemişti.</p>

<p>Tarih birileri tarafından yapılmıyor. Onun evrelerini görmek bir otun büyüyüşünü görmek kadar olanaksız. Savaş, devrim, çarlar ya da Robespierre gibi komutanlar tarihin organik unsurları, onun mayalanmasına yardımcı olan araçlar sadece. Devrimler etkili, bağnaz yönleri ağır basan, dar görüşlü dâhi insanların eseri. Bu insanlar, birkaç saat ya da birkaç gün içinde eskiyi yıkabiliyor. Darbelerin ardı arkası kesilmiyor. Önce haftalarca, sonra yıllarca ve daha sonra da onlarca yıl devam ediyor. Kutsal bir şey gibi cahil anlayışa tapılıyor asırlarca.</p>

<p>Lara’ya yazdığı ağıtlar ve diğer yazma çalışmalarının arasında bir de çok uzaklarda kalan Melyuzeyevo yazını anımsıyordu. Devrimin, Tanrı tarafından (o yazın Tanrısı), gökten indirildiğine inanılan yerdi orası. Herkesin kendince bir deliliğe kapıldığı, hayatların kendi deviniminde sürüp gittiği, yüksek politikaların doğruluğunu kanıtlamak için resimli afişlere gerek duyulmayan yerdi.</p>

<p>Bütün bu yazmalar, arkasından tekrar tekrar karalamalar sonucunda bir kez daha sanatın güzelliğe hizmet ettiği sonucuna vardı. Güzellik, bir biçime sahip olma mutluluğu, biçim ise var olmanın anahtarıydı. Hayatta var olmak için bütün canlıların bir biçime sahip olması gerekiyordu. Ancak böyle olursa sanat, hatta trajik sonuçları olan sanat bile, mutlu bir varoluşun öyküsü olabiliyordu. Bu usavurma ve aldığı notlar da ona böylesi bir mutluluk veriyordu. Başı ağrıdan çatlasa, ıstırap ve gözyaşı dolu olsa bile mutluluktu bu.</p>

<p>O günlerin birinde Samdevyatov geldi ziyaretine. O da votka getirmişti. Lara’yla kızının Komarovski’yle nasıl yola çıktıklarını anlattı. Yuryatin’e trenle gelmişti. Ata iyi bakmadığı için Yuri’ye sitemlerini sıraladı. Sonra da birkaç gün daha bırakması için ricalarını dinlemeyip alıp götürdü hayvanı. Giderken kısa bir süre sonra Yuri’yi almak için geri geleceğini söyledi.</p>

<p>Yuri çalışırken bazen bir anda bütün açıklığıyla Lara beliriyordu gözünün önünde. Duygu yoğunluğundan ve yalnızlığın ağırlığından çıldıracak hale geliyordu. Çocukluğunda, yazın bütün güzelliğiyle hüküm sürdüğü muhteşem doğada, kuş cıvıltıları arasında duyduğu annesinin sesi, yetişkin hayatından alışkın olduğu Lara’nınkiyle karışıp onu yanıltıyordu. Yan odadan “Yuracığım” diye seslenen Lara’yı işitiyordu sanki.</p>

<p>O hafta boyunca buna benzer pek çok yanılsama yaşadı. Hafta sonuna doğru bir gece, evin aşağısındaki yarda ejderhaların olduğu kötü bir rüya gördü. Gözlerini açtı. Önce vadi güçlü bir ateşle aydınlanmış, ardından bir silah sesi gelmişti. Şaşırtıcı bir şekilde, kısa bir süre sonra tekrar uykuya daldı. Sabah uyandığında bunları düşünde yaşadığına inanıyordu.</p>

<p class="orta">15</p>

<p class="n">Bunu izleyen birkaç gün içinde Yuri’de önemli değişiklikler oldu. Kendisini toparlayıp biraz olsun mantıklı düşünmeye başladı. “Eğer kendimi öldüreceksem daha az acı çekip hızla sonuca ulaşacağım bir yol bulmalıyım” diye düşünüyordu. Samdevyatov gelir gelmez Varıkino’dan ayrılacağına dair söz verdi kendi kendine.</p>

<p>Havanın kararmasına yakın bir saatte, ortalık henüz aydınlıkken karda hışırdayan ayak sesleri duydu. Biri kararlı ve sakin adımlarla eve doğru geliyordu.</p>

<p>“Çok tuhaf bir durum. Acaba kim olabilir ki?” diye düşündü. Samdevyatov olsa atla gelirdi. Varıkino’da kendinden başka kimse olmadığını gayet iyi biliyordu. “Beni almaya geldiler” dedi. “Sanırım şehre dönmemi isteyecekler. Belki de tutuklayacaklardır. Ama o zaman en az iki kişi olmaları gerekirdi. Mikulitsin herhalde, o geldi.” Bu düşünce rahatlamasını sağladı.</p>

<p>Gizemli adam giriş kapısının önünde bir an için durakladı. Kapıda asılı olması gereken kilidi arandı, yerinde bulamayınca ev sahibi rahatlığında içeri girip hareketlerinden hiç de yabancısı olmadığı anlaşılan kapıları açtı kapadı. Yuri o sırada çalışma masasının başında oturuyordu. Sırtı kapıya dönüktü. Oturduğu yerden kalkıp gelen yabancıya bakmak için odadan çıkıncaya kadar, diğeri eşikte belirmişti bile.</p>

<p>“Kimi arıyorsunuz?” diye bilinçsiz bir soru çıktı ağzından. İlgisiz sorusuna cevap almamak şaşırtmadı Yuri’yi. Gelen adam iri yarı, güçlü görünümlü, yakışıklı biriydi. Kısa kürk ceketle yünlü pantolon giymişti. Ayaklarında kuzu derisinden sıcak tutan çizmeler vardı. Omzunda bir tüfek asılıydı.</p>

<p>Bilinmeyen birinin bir anda çıkıp gelivermesi aslında doktor için sürpriz değildi. Evde buldukları pek çok eşya böyle bir anın geleceğinin öncü sinyalleri olmuştu aslında. İçeri giren adam belli ki bu yararlı malzeme stoğunun sahibiydi. Dış görünüşü tanıdık geldi Yuri’ye, sanki daha önce bir yerlerde görmüştü. Yabancı da evin boş olmadığını önceden öğrenmişe benziyordu. Yuri’yi gördüğüne pek şaşırmamıştı. Ya evde birisiyle karşılayacağını önceden öğrenmişti ya da Yuri’yi tanıyordu.</p>

<p>“Kim bu? Kim bu?” diye belleğini zorluyor bulmaya çalışıyordu. “Tanrım yardım et aklıma, nerede gördüm ben bu adamı? O olabilir mi? Sıcak bir Mayıs sabahı hani, yılını anımsayamıyorum. Razvilye İstasyonu. Kötü alametler taşıyan komutan vagonu. Net kavramlar; açık sözlülük, sıkı ilkeler, haklılık, haklılık, haklılık. Strelnikov!”</p>

<p class="orta">16</p>

<p class="n">Konuşmaya başlayalı iki üç saati geçmişti, hâlâ da devam ediyorlardı. Yalnızca Rusların yapabileceği tarzda bir çene çalmaydı bu, o zamanın bütün insanları gibi kâh korku ve özlem dolu sözler ediyor, kâh ele avuca sığmaz bir halde çılgınca görüşlerinden söz ediyorlardı.</p>

<p>Akşam olmuş, hava kararmıştı.</p>

<p>Huzursuz konuşkanlığının yanı sıra Strelnikov’un hiç susmamasının kendince başka bir nedeni var gibiydi. Yalnız kalmamak için bir türlü hikâyelerini sonlandıramıyor, doktorla muhabbeti kesmemek için çaba sarf ediyordu. Belki vicdanıyla ya da peşini bırakmayan hüzünlü anılarıyla baş başa kalmaktan, belki de kendine karşı duyduğu nefret duygusunun işkencesi altında utançtan ölmeye hazır olduğunu dışa vurmaktan korkuyordu. Yalnız kalınca uygulamak zorunda kalacağı geri dönüşü olmayan, korkunç bir karar almış olabilirdi. Kararını mümkün olduğunca geciktirmek amacıyla doktorun yanında kalması için çabalıyor gibiydi.</p>

<p>Nedeni ne olursa olsun Strelnikov önemli bir konuyu örtbas etmeye çabalıyor ve bu sırrın ağırlığı altında ruhunu dışa vuruyor, asıl konuya gelmemek için, aklına gelenleri kontrolsüzce sıralıyordu.</p>

<p>Bu, devrimci dönemin çılgınlığı olan asrın hastalığıydı. İnsanların düşünceleriyle konuştukları ve yaptıkları örtüşmüyordu. Vicdanı temiz kimse yoktu. Herkes bir ölçüde kendini yaşananların gizli bir suç ortağı, oyunları ortaya çıkmamış bir dolandırıcı gibi hissediyordu. Son gelinen nokta, yitirilmiş manevi değerler uğruna insanların kendi kendine acı çektirmesine uygundu. Kendilerini hayallerle teskin etmelerinin tek nedeni korku değildi. Bazen doğaötesi bir trans halinin bazen de ihtiras içinde kendi kendini yargılamanın sonucu olarak ortaya çıkan devrimin yıkıcı, hastalıklı ve önü alınamayan çekim gücünün de buna etkisi olmuştu.</p>

<p>Bir zamanların askeri mahkeme reisliği bile yapan büyük savaşçısı Strelnikov, kim bilir ne kadar çok ölüm mahkûmunun ifadesini okumuş ya da dinlemişti. Şimdiyse kendisi benzer bir durumdaydı. Buhran hali içinde abartılı sonuçlar çıkartıyor, her şeyi yanmış, yıkılmış görüyordu.</p>

<p>Bir konudan diğerine geçiyor, biraz oradan, biraz buradan anlatıyor. “Bir keresinde Çito yakınlarındaydık. Evde orada burada bulduğunuz malzemelere şaşırdınız değil mi? Kızıl Ordu, Doğu Sibirya’yı ele geçirdiğinde elime geçmişti onların çoğu. Tek başıma getirmedim buraya tabii. Hayat her zaman karşıma iyi ve dürüst insanlar çıkartarak şımarttı beni. Bütün bu mum, kibrit, çay, kalem, kâğıt gibi şeylerin bir kısmı Çek ordusundan, bir kısmı da Japonlardan ve İngilizlerden. Ender bulunan şeyler, öyle değil mi? Karımın en sevdiği sözdür ‘Öyle değil mi?’, siz de fark etmişsinizdir ya. Size hemen söyleyip söylememeye karar verememiştim ama şimdi itiraf ediyorum. Buraya karımla kızımı görmeye geldim. Onların burada olduğunu bana çok geç haber verdiler. Yetişemedim de zaten. Bana karımla yakınlaştığınızı ilk ispiyonladıklarında, Doktor Jivago adını duyunca bunca yıl karşılaştığım binlerce yüz arasından, bana sorguya getirilen doktorun yüzü geliverdi gözümün önüne.”</p>

<p>“O zaman beni kurşuna dizdirmediğinize pişman oldunuz mu?”</p>

<p>Strelnikov soruyu duymazdan geldi. Belki de kendi monoloğunun arasında Yuri’nin dediğini işitmemişti bile. Dalgın bir biçimde konuşmasını sürdürdü.</p>

<p>“Tabii ki kıskandım, şimdi de kıskanıyorum. Başka türlü olabilir mi? Son birkaç aydır buralarda saklanıyorum. Buralardan uzaklarda, Doğu taraflarındaki bağlantılarım koptuğu zaman buraya gelmek zorunda kaldım. Asılsız bir ihbar yüzünden divan-ı harbe çıkarılacaktım orada. Sonucun ne olacağını tahmin etmek hiç zor değildi. Ben bir suçum olmadığını biliyorum. Bu nedenle, ilerde daha sağlıklı bir ortam olduğunda, kendimi savunarak adımı ve şerefimi kurtarabileceğimi düşündüm. Bunun için de tutuklanmadan ortadan kaybolmam gerekiyordu. Sürekli yer değiştirerek gizlendim. Eninde sonunda kurtulabilirdim. Ama güvenimi kötüye kullanan genç bir adamın ihanetine uğradım. Kış boyunca Sibirya’dan Batı’ya doğru saklana saklana yürüdüm. Aç kaldım. Kar yığınlarının altında, Sibirya demiryolunda hareketsizlikten çürümeye başlamış dizi dizi trenlerin içinde geceledim. İşte o zaman rastladım sözünü ettiğim gence. Güya partizanların kurşuna dizdiği bir gruptayken kurtulmuş. Ölü sandıkları için dokunmamışlar, o da sürünerek kaçıp kurtulmuş. Sonra da benim gibi onun da kaçak hayatı başlamış. En azından onun anlattığı hikâyesi böyleydi. Aklı çalışmayan ve hiçbir işe yaramayan yeniyetmenin biriydi. Başarısızlığı nedeniyle okuldan atılmış.”</p>

<p>Strelnikov anlattıkça doktor adı geçen gencin kim olduğunu daha iyi anlıyordu.</p>

<p>“Adı Terenzi Galuzin miydi?”</p>

<p>“Evet.”</p>

<p>“O halde, partizanlar ve kurşuna dizilmeyle ilgili anlattıklarının doğru olduğunu söyleyebilirim. Hepsi gerçek, uydurma değil.”</p>

<p>“Delikanlının tek hoş yanı, annesine olan bağlılığıydı. Deli gibi düşkündü. Babası esir düştükten sonra bir daha haber almamışlar. Annesinin hapiste olduğunu öğrenmiş. Babasıyla aynı kaderi paylaşacağı korkusuyla, annesini kurtarmak için ne gerekiyorsa yapmaya karar vermiş ve Bölge Olağanüstü Durumlar Komiserliği’ne gidip bu uğurda hizmete hazır olduğunu söylemiş. Onlar da önemli birini ihbar etmesi koşulunu öne sürmüşler. Serseri de benim saklandığım yeri söylemiş. Onun bu ihanetini zamanında öğrenip kaçabildim neyse ki.</p>

<p>Akıl almaz sıkıntılar çekip, binbir macerayla Sibirya’yı aşıp buraya geldim. Burada herkes beni tanıdığından buraya gelmeye cesaret edeceğim akıllarına gelmez diye düşündüm. Gerçekten de ben bu eve vardığımda hâlâ beni Çito yakınlarında arıyorlardı. Artık sona yaklaştım. Burada da izimi buldular. Dinleyin beni. Bakın artık gece oluyor. Günün hiç hoşlanmadığım saatleri geliyor. Çünkü uzun zamandır doğru düzgün uyku uyuyamıyorum. Bunun ne büyük bir çile olduğunu biliyor musunuz? Eğer bıraktığım mumların hepsini bitirmediyseniz, biraz daha konuşalım. Donyağından ne güzel mumlardı değil mi? Mum ışığının güzelliğinde gece akıp giderken, uykusuzluğa dayanabildiğiniz kadar konuşalım.”</p>

<p>“Mumlar duruyor olduğu gibi. Yalnızca bir paketi açtım. Gaz lambasını bulunca onu yaktım daha çok.”</p>

<p>“Ekmeğiniz var mı?”</p>

<p>“Yok.”</p>

<p>“Nasıl hayatta kaldınız peki? Ne saçma bir soru sordum. Patatesle beslendiniz tabii, biliyorum.”</p>

<p>“Evet, yeteri kadar var burada. Ev sahipleri son derece deneyimli insanlardı. Her zaman ambarlarını dolu tutarlardı. En önemlisi neyi, nasıl saklayacaklarını biliyorlardı. Hepsini bodrumda bir güzel saklamışlar. Ne donan var ne de çürüyen.”</p>

<p>Strelnikov birden devrimden söz etmeye başladı.</p>

<p class="orta">17</p>

<p class="n">“Bütün bunlar size göre şeyler değil aslında. Siz bunları anlayamazsınız. Başka türlü yetiştirilmişsiniz. Şehrin kenar mahallelerinde, demiryolu işçilerinin yaşadığı yerlerde başka bir dünya vardı. Pis ve küçücük yerlerde yaşıyordu insanlar, sefalet dizboyuydu, işçilere haksızlık yapılıyor, kadınlar eziliyordu. Diğer yanda yaptıklarının cezasını çekmeyen ana kuzusu, tüccar çocukları zengin öğrenciler vardı. Ufacık bir şakada bile gözyaşları döküp şikâyete koşuyorlardı. Hiçbir şey için kendilerini yormaya gerek görmüyor, kendinden başkaları için kollarını bile kımıldatmıyor, bu dünyaya ne bir katkıları ne de bir iz bırakmak için çabaları vardı!</p>

<p>Bizlerse hayatı bir savaş seferi olarak algılıyorduk. Sevdiklerimiz uğruna taşla sopayla mücadeleye hazırdık. Onları azıcık bile incitmedik ama acıdan başka bir şey de veremedik. Çünkü onların çektiğinden daha büyük ıstırapların içinde bulduk kendimizi. Bu arada, bu konuya devam etmeden önce, yeri gelmişken bir konuyu sizinle paylaşmam gerektiğini düşünüyorum. Buradan gitmelisiniz, eğer hayatınızın sizin için bir anlamı varsa hiç ertelemeden terk edin burayı. Etrafımdaki çember daralıyor ve sonucu ne olursa olsun, siz artık benim davama dahil oldunuz. Ayrıca etraf kurt kaynıyor, buraya gelirken birkaçını vurmak zorunda kaldım.”</p>

<p>“Ateş eden sizdiniz demek.”</p>

<p>“Evet, işitmiş miydiniz? Saklandığım başka bir yere gidiyordum, ancak pek çok belirtiden oranın ortaya çıktığını anladım. Oradaki insanlar da ölmüştür herhalde. Yanınızda çok kalmayı düşünmüyorum, sabah giderim. Neyse, izninizle devam edeyim. Süslü püslü arabalarda kızlarla gezen çakı gibi üniformalılar bir tek Tversko-yamskaya Sokağı’nda ve bu da bir tek Moskova ve Rusya’da mıydı sanıyorsunuz? Böyle sokaklar ve onların gece halleri bu yüzyıla özgü öğeler. Her yer koşu atları, doru atlarla dolup taşıyordu. On dokuzuncu yüzyılı tarihsel bütünsellikte diğerlerinden ayıran özellik ne biliyor musunuz? Sosyalist fikirlerin doğuşu. Bu ideale kendilerini adayan genç insanlar barikatları yükseltip devrimleri gerçekleştirdiler. Siyasetle uğraşan fikir adamları, paranın sınır tanımayan hayvansal gücünü dizginlemek, ezilmişlerin insanca onurlarını desteklemek için kafa yordular. Böylece Marksizm doğdu ve kötülüğün özünü keşfedip iyileştirmenin çarelerini aramaya başladı. Yüzyıla damgasını vurdu. Tversko-yamskaya gibi sokakların, kirliliğin, sefahatin, işçi mahallelerinin, barikatların en önemli gücü oldu.</p>

<p>Ah, bir bilseniz liseye giderken ne kadar güzel bir kızdı! Hayal bile edemezsiniz. Sık sık Brest demiryolu çalışanlarının oturduğu binada yaşayan arkadaşının evine gelirdi. Sonradan pek çok kere isim değiştirdi bu hat. Şimdi burada Yuryatin Devrim Komitesi’nde görevli olan babam o zamanlar demiryolunda çalışıyordu. Lara’nın misafir geldiği eve giderdim onu görmek için. Çok gençti o zamanlar, daha çocuk sayılırdı ama yüzyılı sarsacak olayların işaretleri yüzüne sinmişti, gözlerinden okunuyordu. Dönemin bütün konuları, bütün gözyaşları ve kırgınlıkları, asrın bütün itici gücü, bütün intikam duyguları ve gururu; Lara’nın genç kızlara özgü utancı ve cesur zarafetiyle karışık olarak alnına yazılıydı. Onun ağzından yüzyılı suçlamak mümkündü. Bunun önemli bir özellik olduğunu kabul edin lütfen. Çok özel bir durum. İnsan bu niteliklere ancak doğuştan sahip olabilir, tabii hak etmişse.”</p>

<p>“Lara’yı mükemmel bir biçimde tarif ettiniz. O sıralarda ben de görmüştüm onu, aynen anlattığınız gibiydi. Ancak yetişkin birinin taşıyabileceği bir sırrı kahramanca taşıyan bir liseli genç kızdı daha. Duvara vuran gölgesi kendini savunmak için tetikte bekler gibiydi. İlk kez onu öyle gördüm. Belleğime de o haliyle kazılı. Siz de bütün ayrıntılarıyla canlandırdınız. ”</p>

<p>“Görmüştünüz ve unutmamıştınız öyle mi? Peki bunu nasıl başardınız?”</p>

<p>“Bu başka bir konu.”</p>

<p>“Bakın işte, on dokuzuncu yüzyıl boyunca yaşananları görüyorsunuz: Paris’te yaşanan devrimler, Herzen’den başlayıp birkaç kuşaktır devam eden Rus göçü, sonuçlandırılmış ya da yarıda kalmış planlı hükümdar cinayetleri, dünyayı saran işçi hareketleri. Bunların hepsi Avrupa parlamentolarındaki, üniversitelerindeki Marksizm hareketleriyle birleşti ve yeni dünya görüşlerinin tazeliğinden ve akıl yürütmedeki hızdan aldığı güçle bütünleşip Lenin’de simgeleşti. Lenin, geçmişte işlenmiş suçların intikamını almak için bir simge oldu. İnsanoğlunun yaşadığı bütün acı ve sefaletin günahını ödemek adına bütün dünyanın gözleri önünde yakılmış bir mum olan ulu Rusya’nın ölümsüz suretinin önünde yerini aldı. Bunları size niye anlatıyorum ki? Sözlerim sizin için çan şangırtısından, boş sesten başka bir şey değildir.</p>

<p>Neyse, ben bu kızın uğruna gittim üniversiteye. Gene onun uğruna öğretmen olup daha önce adını bile işitmediğim Yuryatin’e geldim. Yutarcasına kitap okudum. Ona yararlı olabilmek, gerektiğinde elimi uzatabilmek için bilgi dağarcığımı geliştirdim. Üç yıllık evliliğimizin ardından onun sevgisini tekrar canlandırmak, takdirini kazanmak için gönüllü olarak askere yazıldım. Esir düştüm. Savaş bitip de geri dönünce beni ölü sandıklarını öğrendim. Uyduruk bir adla, Lara’nın o zamana dek çektiği acıların intikamını almak için devrimci harekete katıldım. Bir daha geçmişle işi olmaması için onun hüzünlü anılarının nedenlerini yok etmek istiyordum. Tversko-yamskaya gibi sokakların sonunun gelmesi için mücadele ediyordum. Onlarsa, hemen burada yanı başımdaydı. Kızım ve Lara buradaydı! Onlara koşup görme isteğime engel olabilmek için ne kadar çaba sarf ettiğimi bilemezsiniz! Onları görmeden önce başladığım işi bitirmeye koşullandırmıştım kendimi. Şimdiyse onları bir kerecik olsun görebilmek için feda edemeyeceğim şey yok. O odaya girdiğinde, sanki bir pencere açılmış gibi ışık ve taze hava dolardı içeri” dedi Strelnikov. Konuşması biteceğe benzemiyordu.</p>

<p>“Ona ne kadar değer verdiğinizi biliyorum. Kusura bakmazsanız size bir şey soracağım. Peki, siz Lara’nın sizi ne kadar sevdiğini biliyor musunuz?” diye sordu Yura.</p>

<p>“Affedersiniz, ne dediniz?”</p>

<p>“Lara için dünyadaki her şeyden daha değerli olduğunuzu biliyor musunuz, diyorum.”</p>

<p>“Nereden çıkardınız bunu?”</p>

<p>“Kendi söyledi bana.”</p>

<p>“Lara mı, size mi?”</p>

<p>“Evet.”</p>

<p>“Kusuruma bakmayın. Bunu istemenin doğru olmadığını biliyorum ama eğer sizce bir sakıncası yoksa, belleğinizi yoklayıp tam olarak size neler söylediğini anlatabilir misiniz bana?”</p>

<p>“Memnuniyetle. Sizin örnek bir insan olduğunuzu, bir benzerinizi bir daha hiç görmediğini söyledi. Birlikte oturduğunuz evin ışığını gördüğünde dünyanın öbür ucunda bile olsa dizlerinin üstünde sürünerek koşup geleceğini anlattı bana.”</p>

<p>“Affedersiniz. Sizinle bunları konuşurken ne işle meşgul olduğunu anımsamanızın sizce bir sakıncası yoksa anlatır mısınız?”</p>

<p>“Bu odayı topluyordu. Sonra halıyı çırpmak için dışarı çıktı.”</p>

<p>“Hangisini acaba? Burada iki halı var da.”</p>

<p>“Şu büyük olanı.”</p>

<p>“Tek başına bunu kaldıramaz. Siz de yardım mı ettiniz?”</p>

<p>“Evet.”</p>

<p>“Karşılıklı uçlarından tuttunuz. Sonra sanki salıncaktaymış gibi kollarını iyice yukarı kaldırıp indirdi öyle değil mi? Tozlardan korunmak için başını çevirip gözlerini kısıyor, sonra da kahkahalarla gülüyordu değil mi? Onun alışkanlıklarını gayet iyi biliyorum! Sonra birbirinize doğru geldiniz. Ağır halıyı önce ikiye, sonra dörde katladınız. O sırada Lara sürekli şaka yapıyordu, öyle değil mi? Doğru değil mi?”</p>

<p>Ayağa kalktılar. İki adam da farklı pencerelerin önüne gidip değişik yönlere bakmaya başladılar. Kısa bir süre sessizlikten sonra Strelnikov, Yuri’nin yanına gitti. Ellerini alıp göğsüne koydu ve yine telaşlı telaşlı konuşmaya başladı.</p>

<p>“Bağışlayın beni. Sizin için kutsal olan, özel konularınıza girdiğimin farkındayım. Ama mümkünse bir şeyler daha soracağım. Gitmeyin ne olur. Beni yalnız bırakmayın. Kısa bir süre sonra gideceğim zaten. Düşünün altı yıl ayrı kaldım ondan, altı yıl boyunca aptalca engel oldum kendime. Özgürlüğü tam olarak kazanmadığımı düşündüm hep. Önce istediklerimin hepsini elde edecek, ondan sonra gidecektim yanlarına. Bütün yapmaya çalıştıklarım yerle bir oldu. Yarın beni yakalarlar. Siz ona yakın bir insansınız, iyi tanıyorsunuz Lara’yı. Belki bir gün onu yeniden görürsünüz. Of, neler söylüyorum ben böyle, olmayacak şeyler istiyorum. Akılsızlık bu. Beni yakalayacaklar ve kendimi temiz çıkarmama bile izin vermeyecekler. Hemen üstüme çullanıp, bağıra çağıra ağzımı tıkayacaklar. Bu işlerin nasıl yapıldığını bilmez miyim ben?”</p>

<p class="orta">18</p>

<p class="n">Günlerden sonra derin bir uyku çekti Yuri. Ne zamandır ilk kez uykuya nasıl daldığının farkına varmadan yattığı gibi daldı. Strelnikov’a yan odayı hazırlamıştı. Arada yatakta dönerken ya da açılan üstünü örtmek için kısa süreliğine uyanır gibi olduğunda, uykunun onu saran gücünü hissediyor, bunun rahatlığıyla tekrar dalıyordu. Sabaha karşı çocukluğundan kısa kısa kesitler gördü rüyasında. Hızla değişen sahneler, gerçeği anımsatan ayrıntılarla doluydu.</p>

<p>Örneğin birinde annesinin yaptığı, İtalya sahillerinin suluboya tablosu duvarda asılı olduğu yerden düştü. Kırılan cam sesine uyandı Yuri. Gözlerini açtı. Hayır, bu başka bir şeydi. Antipov olmalıydı, Lara’nın kocası, ilk adı ve baba adıyla söylemek gerekirse Pavel Pavloviç, sonraki soyadına göre Strelnikov. Ama bu Baküs’ün konuşma tarzıydı. Kurtlar uluyordu. Yok artık saçmalıyordu. “Elbette bu düşen tablodan çıkan ses” diye sakinleşti ve tekrar uykuya bıraktı kendini yerde kırıkları görmüştü.</p>

<p>Uyandığında çok uyumaktan başı ağrıyordu. Kim olduğunu, nerede bulunduğunu hemen çıkaramadı. Sonra birden Strelnikov’un orada kaldığını anımsadı. “Geç olmuş. Giyineyim artık. Herhalde kalkmıştır. Hâlâ yatıyorsa kaldırırım. Bir de kahve yaparım, içeriz” dedi. Sonra da “Pavel Pavloviç!” diye seslendi yan odaya doğru.</p>

<p>Yanıt gelmedi. “Demek ki daha uyuyor. Uykusu da hayli ağırmış” diye geçirdi aklından. Acele etmeden giyinip yan odaya geçti. Strelnikov’un askeri kalpağı masada duruyordu ama kendisi yoktu ortada. “Dolaşmaya çıkmış olmalı” diye düşündü Yuri. “Şapkasız dolaşıp vücut direncini artırmaya çalışıyor herhalde. Bugün Varıkino günlerine son verip şehre dönmeliydim. Geç olmuş. Gene uyuyup kalmışım. Her sabah böyle oluyor.”</p>

<p>Yuri Andreeviç ocağı yaktıktan sonra kovayı alıp kuyudan su getirmeye çıktı. Sundurmanın önünden birkaç adım atmıştı ki bahçe yolunun kenarında başı karlara gömülü yatan Strelnikov’u gördü. Kendini vurmuştu. Başının sol tarafındaki kar, şakağından akan kandan kıpkırmızı olmuştu.</p>

<p>Etrafa sıçrayan küçük kan damlaları, tıpkı üvez ağacının donmuş meyvelerine benziyordu.</p>
</body>
</html>