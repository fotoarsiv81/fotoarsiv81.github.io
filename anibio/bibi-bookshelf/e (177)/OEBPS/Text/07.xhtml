<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Yolda</p>
<p class="bosluk2"></p>
<p class="orta">1</p>
<p class="n">Mart’ın son günleri gelmişti, yılın ilk ılık günleriydi bunlar. Her yıl hemen arkalarından şiddetli soğukların yaşandığı aldatıcı bahar günleri.</p>
<p>Gromekoların evinde yol hazırlıkları bütün hızıyla devam ediyordu. Artık binada dışardaki serçelerden daha fazla sayıdaki, iç içe geçmiş yaşayan komşularına, telaşlarının nedenini Paskalya öncesi büyük temizlik olarak açıklamışlardı.</p>
<p>Yuri Andreeviç taşınmaya karşıydı. Gerçekleşemeyeceğine inandığından hazırlıklara başlanmasına çok fazla itiraz etmemişti. Son dakikada karısının fikrini değiştireceğini düşünüyordu. Oysa işler sandığı gibi gelişmedi. Hazırlıklar ilerledi ve neredeyse sona yaklaştı. Artık ciddi olarak konuşma zamanı gelmişti. Yuri, karısına ve kayınpederine bir kez daha bu aile kararıyla ilgili endişelerini anlattı. Sonunda da “Kuşkularımın yersiz olduğunu mu düşünüyorsunuz, bütün söylediklerime rağmen gidecek miyiz?” diye sordu.</p>
<p>Cevap karısından geldi: “Bir yıl daha dişimizi sıkalım, sonrasında toprak sorununa ilişkin yeni düzenlemeler gelecek, Moskova yakınlarında biraz toprak sahibi olup kendi bahçemizi ekip biçebileceğimizi söylüyorsun. Peki bu oluncaya kadar nasıl dayanacağız, ona bir öneri getiremiyorsun. En önemli sorun bu, bu sorunumuz hakkında bir şey duyabilsek keşke.”</p>
<p>Kızını destekleyen Aleksandr Aleksandroviç de Yuri’nin önerisi için “Tam bir saçmalık” dedi.</p>
<p>Sonunda Yuri “‘Tamam” demek zorunda kaldı. “Teslim oluyorum. Beni durduran tek şey, taşınmamızın tamamen belirsizliklerle dolu olması. Nereye gittiğimizi bilmeden körü körüne yola çıkıyoruz. Gittiğimiz yer hakkında azıcık bile fikrimiz yok. Varıkino’da yaşayan üç yakınımdan ikisi annem ve ninemdi, öldüler. Üçüncüsü dedem Kruger sağ mı, değil mi haberim bile yok. Hayattaysa da, ya parmaklıklar arkasındadır ya da esirdir.</p>
<p>Savaşın son yılında dedem orman ve fabrika için bir girişimde bulunmuş göstermelik olarak bir adama ya da fabrikaya mı ne satmış yoksa anlaşmalı olarak birisinin üstüne mi geçirmiş, böyle bir şeyler duydum. Peki, bu konuda ne biliyoruz? Bu topraklar şimdi kime ait, kaybettiysek de ettik, endişem bundan değil, asıl konu topraklardan sorumlu olanın kim olduğu? Hangi yasaya göre yükümlülüklerini yerine getiriyor? Ormanı kesiyorlar mı? En önemlisi de orası şimdi hangi güçlerin egemenliğinde ve biz oraya vardığımızda hâlâ yönetiminde kimler olacak?</p>
<p>Siz Mikulitsin’i oradaki kurtarıcımız olarak görüyorsunuz, sık sık adını anmaktan hoşlanıyorsunuz. Peki size kim o yaşlı yöneticinin hâlâ orada olduğunu ve yaşadığını söyledi? Dedemin, adamın adını zorlukla telaffuz etmesinden başka ne biliyoruz, hakkında bir şey anımsıyor muyuz? Öte yandan bütün bunları konuşmanın artık ne gereği var ki? Siz gitmeye karar verdiniz. Bana da fikrinize katılmak kaldı. Artık yapılması gereken şey bu işi nasıl yapacağımız. Erteleyecek bir durum yok ortada.”</p>

<p class="orta">2</p>

<p class="n">Yuri Andreeviç yolculuğun üstesinden nasıl gelebileceklerini araştırmak için Yaroslaskiy İstasyonu’na gitti.</p>
<p>Yolcular o kadar çoktu ki bekleme salonlarına konmuş sıra sıra tahta parmaklıkların arasında, taş yerde gri kaputların içinde balık istifi yatıyorlardı. Sürekli öksürüyor, yerlere tükürüyorlardı. Konuştuklarında onlardan beklenmeyecek kadar yüksek sesle birbirlerini bastırıyorlardı. Gürültüleri kemerli tavanlarda yankılanıyordu.</p>
<p>Çoğunluğu tifüs hastasıydı. Hastanelerdeki aşırı doluluk nedeniyle, hastalıkları tamamen iyileşmeden taburcu edilmişlerdi. Doktor olarak Yuri’nin de böyle davranmak zorunda olduğu durumlar olmuştu ama zamanında önce taburcu edilen hastaların bu kadar çok olduklarını ve onların istasyona sığındıklarını o zamana kadar bilmiyordu.</p>
<p>Beyaz önlüklü bir hamalla konuşmuş bilgi almıştı. Adam ona “Ne yapıp edip önce yolculuk izin belgesi alın. Sonra her gün buraya gelip durumu kontrol edin. Artık trenler çok nadir oluyor, tamamen tesadüfi. Bir de tabii bildiğin durum var. (Hamal son cümleyi söylerken iki parmağını birbirine sürterek para işareti yapmıştı.) “Un ya da benzeri bir şeyler olabilir. Ne demişler, tekerleklerin dönmesi için yağlanması gerekir. Şu şeyi de unutma... (Bunu söylerken parmağını boğazına vurmuştu<a id="dn44" href="../Text/dn.xhtml#d44">[44]</a>)... Ulvi mesele.”</p>

<p class="orta">3</p>

<p class="n">O sıralar Aleksandr Aleksandroviç’i birkaç kez danışman olarak Yüksek Ekonomi Komitesi’ne çağırmışlardı. Yuri Andreeviç ise ağır hastalanan yönetim konseyinden birinin yerine atanmıştı. Her ikisine de o dönemde olabilecek en yüksek bedel ödenmiş, yalnızca imtiyazlı kişilere mal temin edilen mağazada kullanabilecekleri karne verilmişti.</p>

<p>Siminov Manastırı’nın yakınındaki bir ordu deposundaydı mağaza. Yuri ile Aleksandr Aleksandroviç, manastır ve kışlanın nizamiyelerini geçip doğruca taş arkın altından aşağı doğru inerek mahzene gelmişlerdi.</p>

<p>İleri doğru genişleyen yerin sonunda uzun bir tezgâh vardı. Başındaysa önündeki malları sakince ölçüp biçen, tartıp koyan, arada sırada mal almak için içeri geçen, verdiği malları elindeki listede kurşunkalemle kalınca işaretleyen hiç acelesi olmayan birisi duruyordu.</p>

<p>Mal almak üzere gelen az kişi vardı içerde.</p>

<p>Ellerindeki karnelere şöyle bir göz atıp “Sizin paketinizi hazırlayalım” dedi profesörle Yura’ya. Hepsini çuvala koyacakları küçük yastık kılıflarından torbalara doldurmak üzere tezgâhın üstüne yığılan un, bakliyat, şeker ve makarnaları görünce her ikisinin de gözleri açılmıştı. Üstelik hepsi bu kadar da değildi. Domuz pastırması, sabun ve kibrit de vardı iaşe listesinde. Her ikisinin çuvalına kâğıda sarılı birer paket koydular. Evde açınca içindekinin Kafkas peyniri olduğunu gördüler.</p>

<p>Kayınpederle damat, ters bir arabacının eline düşerlerse aldıklarının başına bir şey gelmemesi için, çeşitli büyüklükte yaptıkları bohçaları telaşla iki kocaman çuvala doldurdular.</p>

<p>Bodrumdan dışarı temiz havaya çıktılar. Yeryüzünde boşa yaşamadıklarının bilincine varmanın sarhoşluğu içersindeydiler. Evdekiler için önemli bir şey yapmışlar, aile hayatlarının temel direği genç Tonya’nın övgü ve şükranlarını kazanarak solukladıkları havayı hak etmişlerdi.</p>

<p class="orta">4</p>

<p class="n">Yuri ve Aleksandr Aleksandroviç resmi daireleri dolaşarak seyahat için gerekli belgeleri toplamaya uğraşıyorlardı. Evde kullandıkları odaları devretmek için de resmi işlemlerin tamamlanması gerekiyordu. Tonya da eşyaları topluyordu.</p>

<p>Binada Gromekoların üstünde kayıtlı kalmış üç odanın arasında dolaşıyor, sürekli elinde bir eşyayı tartar gibi yapıyor, ardından düzenlenecek eşya yığınının arasına bırakıyordu.</p>

<p>Ayrılan eşyanın sadece küçük bir kısmı evdekilerin kişisel ihtiyacı içindi. Asıl yığını yolda yiyecek takası için kullanacakları ve vardıkları yerde ihtiyacı olacaklar oluşturuyordu.</p>

<p>Açık pencereden içeri taze Fransız francalası gibi mis kokan temiz bahar havası doluyordu. Avludan tavuk gıdaklamaları, oynayan çocukların sesi geliyordu. Odalar havalandıkça sandıklardaki kışlık eşyaların arasından yayılan naftalin kokusu daha net hissediliyordu.</p>

<p>Hangi eşyanın yanlarına alınıp hangisinin bırakılacağına karar verme sorunu daha önce oraya gidenler tarafından çözülmüş ve yakınlarına yazdıkları mektuplar aracılığıyla bu gözlemler paylaşılmıştı. Bu kısa ve öz talimatlar, yazıldıkları netlikte Tonya’nın aklındaydı. Sanki avludan gelen kuş cıvıltıları, oynayan çocukların sesleri kendi gürültüleriyle birlikte gizemli bir biçimde bunları fısıldamıştı kulağına.</p>

<p>“Kumaş, kumaş alın yanınıza” demişlerdi. “Kesilmiş olmaları daha iyi. Yolda aramalar oluyor, her şeye bakıyorlar, bir sorun çıkmaması için kesip dikilmiş gibi katlayın. Elbise, örtü tarzı, pek kullanılmamış bir eşya gibi koyun. Mümkün olduğu kadar hafif şeyler alın yanınıza, yükünüz ağır olmasın. Sık sık eşyaları bir yerden başka bir yere taşımak gerekiyor. Bu nedenle sepet, bavul gibi şeyleri unutun. Küçük çıkınlar yapın, kadın ve çocukların taşıyabileceği ağırlıkta olsun. Yaşadıklarımız, yolculukta yanınızda tütün ve tuz olmasının çok önemli olduğunu gösterdi ama bu bir o kadar da tehlikeli. Paranız geçici hükümetin çıkardığı Kerenski banknotlarından olsun. En önemlisi de belgeler.”</p>

<p>Ve daha birçok ayrıntı...</p>

<p class="orta">5</p>

<p class="n">Yola çıkmalarının arifesinde kar fırtınası başladı. Rüzgâr kar tanelerini gri gökyüzünde iyice yükseltiyor, sonra beyaz bir bulut olarak geri gönderiyordu. Karanlık sokakların derinliklerini beyaz bir tül kaplamıştı.</p>

<p>Evde her şey toplanmıştı artık. Odalara ve kalan eşyaya göz kulak olma işini eski hizmetçilerinin akrabası Moskovalı yaşlı bir çifte bırakmışlardı. Tonya geçen kış onlarla tanışmış ve yardımlarıyla bazı eski eşya ve mobilyaları odun ve patatesle takas etmişti.</p>

<p>Artık kapıcı Markel’e güvenleri kalmamıştı. Her gün kendine siyasi dernek bellediği milis karakoluna gidiyordu. Eski ev sahibi Gromekoları “Canıma okuyorlar” diye şikâyet etmiyordu ama geçen onca yıl boyunca cahil kalmasının nedeni olarak onları gösteriyor ve “Benden insanların maymundan geldiğini bile sakladılar” diyordu.</p>

<p>Tonya evi teslim edecekleri çifte, adam eski bir ticaret adamıydı, son kez odaları gezdiriyor, hangi anahtar nerede duruyor, nereyi açıyor anlatıyor, onlarla birlikte bütün çekmece ve dolapları birer birer açıp kitliyordu. Sonunda her şey açılıp kapanarak kontrol edildi ve ayrıntılar açıklandı.</p>

<p>Odalardaki masa ve sandalyeler duvara çekilmiş, yolluklar kenara kaldırılmış, bütün perdeler çıkarılmıştı. Kar fırtınası kış düzeninden farklı olarak özgürce, artık açık olan pencerelerden boş kalmış odalarda olup bitene göz atıyordu. Karın yağışı her birine başka bir şey anımsatmıştı. Yuri Andreeviç, çocukluğunu ve annesinin ölümünü hatırlamıştı. Tonya ile babası, Anna İvanovna’nın öldüğü güne ve cenazesine gitmişlerdi anılarında. Evdeki son geceleri olduğunu ve bir daha burayı göremeyeceklerini düşünüyorlardı. Bu hislerinde yanıldıklarını daha sonra anlayacaklardı ama o anda birbirlerinin ruh hallerine dokunmamak, birbirlerini üzmemek için her biri kendi âleminde, çilelerle akıp gitmiş yaşamını gözden geçiriyor, gözyaşlarına hâkim olmaya çalışıyordu.</p>

<p>Aldığı terbiye gereği, içindeki fırtına Tonya’ya, diğer kişilere karşı olan sorumluluğunu yerine getirmesine engel olamazdı. Dairenin yeni sahipleri yaşlı çiftle sohbet etmeye çalışıyordu. Onlar için yaptıkları iyiliğin büyüklüğünü abartarak anlatıyordu. Nasıl teşekkür edeceğini bilemediğini söylüyor, sürekli yan odadan eşarp, bluz, bir parça şifon bir şeyler getirip hediye ediyordu. Getirdiği eşyaların hepsi koyu renk üstüne beyaz kareli ya da çıplak pencerelerden bu veda gecesini izleyen karanlık karlı sokaktaki benekler gibi nokta desenliydi.</p>

<p class="orta">6</p>

<p class="n">Şafak sökmeden çıktılar evden. Binadakiler henüz kalkmamıştı. Yalnızca yeryüzünde olan biten her şeyden haberi olan Zevorotkina ayaktaydı ve onların gittiğini görünce bütün kapılara vurarak diğerlerini de uyandırdı: “Yoldaşlar, kalkın! Ayrılık vakti! Hareketlenin haydi! Gromekolar gidiyor.”</p>

<p>Herkes vedalaşmak için arka kapıya inen (ön kapı bir yıldır giriş çıkışa kapatılmıştı) sahanlıkta ve merdivenlerde toplandı. Grup halinde fotoğraf çektirir gibi dizilmişlerdi.</p>

<p>Sürekli esneyen komşular üşümemek için sırtlarına aldıkları paltoların altında titreşiyor, aceleyle çorapsız giydikleri geniş keçe çizmeli ayaklarını ısıtmak için ayaklarını yere vuruyorlardı.</p>

<p>Markel nasılsa bir yerlerden bulmayı becerdiği alkolün etkisiyle tamamen sarhoş bir halde merdivenlerden sarkmış onlara tehditler savuruyordu. Eşyaların istasyona taşınmasına yardım etmek istemiş, reddedilince de sinirlenmişti. Kurtulmaları bir hayli güç oldu.</p>

<p>Avlu hâlâ karanlıktı. Kar yağışı başladığındaki rüzgâr dinmişti. Kar dingin havada daha iri tanelerle yağıyordu. Büyük, dağınık görünüşlü pamuk taneleri tembelce, sanki yere yaklaştıklarında düşmeli mi düşmemeli mi diye kararsızlık çekerek duraklıyorlarmış gibi uçuşuyordu.</p>

<p>Arbat Sokağı’na geldiklerinde hava ağarmaya başlamıştı.</p>

<p>Kar yağışı, üst kısmı kar tanelerinin sivri uçları saplı beyaz kaygan bir örtü gibi sokağı tamamen örmüş, geçenlerin yürümesini zorlaştırıyordu. Hiç ilerlemeden oldukları yerde adım sayıyorlar gibi hissediyorlardı. Sokakta in cin top oynuyordu. Kimseyle karşılaşmadılar. Bir süre sonra bir araba göründü. Arabacı da atıyla birlikte ıslak hamurun içinde yuvarlanmış gibi görünüyordu. Yükü yoktu. O zaman için akıl almaz az bir paraya onları istasyona götürmeyi kabul etti. Eşyaları yüklediler ve Yuri Andreeviç dışında herkes arabaya bindi. Yüksüz yürümenin zor olmayacağını söyleyerek arabaya binmeyi istemedi.</p>

<p class="orta">7</p>

<p class="n">İstasyona vardıklarında Tonya ile babası, sonu gelmez gibi görünen tahta bariyerlerin arasında bekleşen insanların oluşturduğu kuyruğa girdiler. Trenlere iniş-binişler peronlardan yapılamıyordu. Peronların önünde uzanan bölgeyi buzdan ve pislikten temizlemeye yetişemediklerinden trenler oldukça uzakta bekliyor daha yakına gelemiyordu.</p>

<p>Nuşa ile Saşa kalabalığın içinde değillerdi. Ana girişin önündeki açık alanda temiz havada dolaşıyorlar, büyüklerin yanına gitme vaktinin gelip gelmediğini anlamak için arada sırada ana holden içeri bakıyorlardı.</p>

<p>Yuri’nin geldiğini gören Tonya kocasına el salladı ve yanlarına gelmesine gerek olmadan yolculuk izin belgesini hangi gişeden onaylatması gerektiğini bağırarak söyledi. Yuri o tarafa yöneldi. Döndüğünde karısı “Mühre bir bakayım, nereye yönlendirmişler bizi?” diye sordu. Yuri’nin uzattığı kâğıt yığınına Tonya’nın arkasında bekleyen ve omuz başından bakan adam, “Bu, özel sefer için izin” dedi.</p>

<p>Tonya’nın önünde bekleyen, kurallara sıkı sıkıya bağlı ve bütün yönergeleri çok iyi bilen avukat “Bu mühürle trende özel bir yer talep edebilirsiniz. Daha açık söylemek gerekirse yolcu vagonunda seyahat edebilirsiniz, trende öyle bir vagon olursa” diye açıkladı.</p>

<p>Bir anda kuyrukta bekleyenlerin hepsi tartışmaya katılmıştı. “Öne geçin, özel tren yolcularını bulun. Yoksa pişman olacaksınız. Burada yük vagonuna binebilirsen teşekkür etmen gerek.”</p>

<p>“Siz bunlara kulak asmayın şef. Benim dediğimi dinleyin. Özel trenler şimdilerde seferden kaldırıldı. Yalnızca toplu trenler var. İster asker, ister hükümlü, isterse hayvan taşısın hepsi sivil yolcu da alıyor. Dil yumuşak organdır, istediğin gibi döndürür ne istersen söyleyebilirsin, insanın kafasına vurmaktansa anlayabileceği gibi açıklamak gerekir.”</p>

<p>“Sen de amma açıklarmışsın. Ne akıllıya çattık. Tezkereleri özel mühürlü ama bu daha işin başı. Önce onlara bir bak, ondan sonra konuş. Bu halleriyle özel vagona binmeleri mümkün olur mu sanki? Orası ayyaş dolu. Hele bir de bahriyeliler oldu mu, onların gözü keskin olur. Üstelik silah da taşırlar. Bir bakar hemen varlıklı sınıftan olduklarını anlar bunların. Hem de doktor, eski efendilerden. Bahriyeli çıkardığı gibi silahı sinek gibi ezer, atar.”
</p>

<p>Bu konuşmalarla kuyruktakilerin doktor ve ailesine acımaları kontrolden çıkacak hale gelmişti ki dışarda başlayan olağandışı bir hareketlilik kalabalığın dikkatini dağıttı.</p>

<p>Bekleyenlerin çoğu istasyon binasının geniş aynalı camlarının ardından uzaklara bakıyordu. Dar platformun ileri uzanan sundurması kar yollarına dönmüş rayların üzerine düşen taneciklerin manzarasını değiştiriyordu. O mesafeden kar taneleri sanki hiç hareket etmeden havada asılı kalmış ve yavaşça aşağı süzülmeye başlayacakmış gibi görünüyordu. Bu halleriyle balıkları beslemek için suya atılan ekmek kırıntılarını andırıyorlardı.</p>

<p>Epeydir birtakım insanlar, bazıları gruplar halinde bazıları tek tek, o tarafa toplanmıştı. Başlangıçta az sayıdaydılar ve titreşen kar perdesinin ardında çok da göze batmıyorlardı. İşleri gereği orada olan demiryolu işçileri izlenimi bırakmışlardı. Ama çok geçmeden sayıları çok arttı. Toplandıkları yerin az uzağından bir trenin dumanı yükseldi.</p>

<p>“Açın şu kapıları, düzenbazlar!” diye bağrışmaya başladı kuyruktakiler. Kalabalık hareketlendi. Herkes kapıya hücum ediyordu. Arkadakiler sıranın önündekileri eziyordu. “Yaptıkları işe bakın! Burada önümüze set çekiyorlar, oradakileri sırasız trene alıyorlar. Şimdi tıklım tıkış dolduracaklar her yeri, biz de koyunlar gibi bekliyoruz burada! Açın şu kapıları şeytan suratlılar, kıracağız yoksa! Haydi arkadaşlar, yüklenin!”</p>

<p>“Kimi kıskandıklarını bile bilmiyor, aptallar” dedi çok bilen avukat. “Bunlar Petrograd’dan devlet hizmetine yönlendirilen mahkûmlar. Önce Vologda’daydılar, oradan kuzeye gönderildiler. Şimdi de Doğu cephesine gidiyorlar. Kendi istekleri dışında. Yanlarında muhafızlar var. Gidip siper kazacaklar.”</p>

<p class="orta">8</p>

<p class="n">Yolda üçüncü günleriydi. Moskova’dan çok da uzağa gidememişlerdi. Etraf hâlâ kış manzarasındaydı: Raylar, tarlalar, ormanlar, çatılar hepsi karla kaplıydı.</p>

<p>Jivago ailesinin şansı yaver gitti ve bir vagonun sol tarafında bulunan karanlık kare pencerenin tam önündeki üst bölmenin orada bütün aile fertlerine yetecek kadar yer buldular.</p>

<p>Tonya ilk kez bir yük vagonunda seyahat ediyordu. Kapıları ağır ve sürgülü olan vagonlar yerden oldukça yüksekti. Bu nedenle, Moskova’da kadınlar trene binerken Yuri’nin onları kucaklayarak yardım etmesi gerekmişti. Daha sonra, yolculuk ilerledikçe kadınlar da katara kendi başlarına inip binmeye alıştılar.</p>

<p>Yolculuğun ilk saatlerinde Tonya vagonların tam anlamıyla tekerlek takılmış hayvan ahırı olduklarını düşünüp ilk sarsıntıda dağılacaklarından endişelenmişti. Ama işte üç gündür trenin manevralarına, tümseklerin konumuna göre sağa-sola, öne-arkaya sallanıyorlar, üç gündür tekerlerin aksları oyuncak davul tokmağı gibi hiç ara vermeden rayları dövüyor ve gene üç gündür tren hiçbir zarar görmeden ilerliyordu. Tonya’nın endişeleri yersiz çıkmıştı.</p>

<p>Yirmi üç vagondan oluşan tren (Jivagolar on dördüncü vagondaydı) küçük yerlerde durduğunda yalnızca başı, sonu ya da ortası istasyona denk geliyordu. Ön vagonlar askerlere, ortadakiler sivil halka, son vagonlar ise mahkûmlara ayrılmıştı. Değişik yaş ve meslek gruplarından, farklı statülerde beş yüze yakın yolcu vardı.</p>

<p>Bu insanların doldurduğu sekiz vagonun görüntüsü çok renkliydi. Gayet iyi giyimli Petersburglu borsa simsarlarının, avukatların yanında, sömürenler sınıfına dahil arabacılar, döşemeciler, hamam sahipleri, eski eşya tüccarı Tatarlar, akıl hastanelerindeki yönetim değişikliklerinden yararlanarak kaçan hastalar, tüccar ve keşişler vardı.</p>

<p>İlk gruptakiler kıpkırmızı olmuş sıcak sobanın başında kısa kesilip yontulmuş odun yığınlarında ceketsiz oturuyor, birbirlerine doğru düzgün konuşma imkânı vermeden bir şeyler anlatıp yüksek sesle gülüyorlardı. Bunlar çevreleri geniş insanlardı. Cesaretlerini kaybetmemişlerdi. Yaşadıkları yerlerde etkili akrabaları onlar için gerekeni yapıyordu. En azından yolda başları sıkışsa rüşvetle işlerini halledebilirlerdi.</p>

<p>İkinci gruptakiler çizmeli, üstlerindeki kaftanların önleri açık ya da uzun gömlekleri pantolonlarının üstünden sarkan, kimi çıplak ayaklı, bazıları sakallı, bazıları sakalsız insanlardı. Boğucu katarın kirişlerle tutturulmuş sürmeli kapısının önünde pervaza dayanmış duruyorlar, sabit bakışlarla yolda geçtikleri yerlere bakıyor, kimseyle tek kelime konuşmuyorlardı. Bunların işe yarayacak tanıdıkları yoktu. Ümit edebilecekleri bir şeyleri kalmamıştı.</p>

<p>Sivil halka ayrılmış vagonlarda yalnızca bu türden insanlar yoktu. Yolcuların bazıları da Jivagolar gibi kendilerine yeni bir hayat kurmak için yola çıkmış insanlardı.</p>

<p>On dördüncü vagon da işte böyle birbirinden farklı insanlarla doluydu.</p>

<p class="orta">9</p>

<p class="n">Genellikle, tren bir istasyona girerken üstte yatmakta olan Tonya, pek de rahat olmayan bir şekilde, vagondaki yerleri tavana çok yakın olduğundan, yattığı yerden doğruluyor, başını aşağı uzatıp kapı aralığından geldikleri yerin mal değişimine uygun olup olmadığını anlamaya çalışıyordu. Edindiği izlenime göre aşağı inip İnmemeye karar veriyor, katardan dışarı çıkmaya değecekse iniyordu.</p>

<p>Şimdi de aynen öyle oldu. Tonya trenin yavaşlamasıyla yarı uyur halinden çıktı. Katarın yavaşlaması sırasında çıkan ses ve sarsıntılardan geldikleri yerin büyük bir istasyon olduğunu ve burada uzun süre duracaklarını anladı.</p>

<p>Hafifçe doğrulan Tonya gözlerini ovuşturup saçlarını düzeltti. Yakınındaki çıkına elini sokup biraz aradıktan sonra, içinden üstü horoz, geleneksel kıyafetli köylüler, yay ve çemberler işli bir havlu çıkardı. O sırada doktor da uyanmıştı. Bulundukları üst bölmeden aşağı atlayıp karısının inmesine yardım etti.</p>

<p>Vagonun kapısından önce nöbetçi kulübeleri ve sokak lambaları göründü. Ardından istasyonun ağaçları şerit gibi akmaya başladı. Karla kaplı ağaçlar aşağı doğru uzanmış dallarıyla treni ekmek ve tuzla karşılıyor gibiydiler. Trenden ilk inenler bahriyeli erler oldu. Herkesten önce, genellikle satış yapmak yasak olmasına karşın, ellerindeki malları gelen yolculara satmaya çalışan köylülerin kendilerini gizleyerek bekledikleri istasyonun arka tarafına doğru koşuştular.</p>

<p>Siyah üniforma, şapkalarının uçuşan kurdelaları ve geniş paçalı pantolonları bahriyelilerin adımlarını güçlendiriyor, onları hedeflerine daha bir kararlılıkla yönlendiriyordu. Yoldaki insanlar, gelenler kayakçı ya da tam hız kayan buz patencileriymiş gibi, açılıp onlara yol vermek zorunda kalıyordu.</p>

<p>İstasyon binasının arkasında, yakın yerlerden tren yolcularına satmak için salatalık turşusu, kaymak, haşlanmış et getiren ve soğukta lezzetini, sıcaklığını kaybetmesin diye pişirdikleri hamur işlerini kat kat örtülerin altında saklayan köylüler, fal açar gibi endişeli bir halde birbirlerinin arkasına gizlenerek tek sıra olmuş bekleşiyorlardı. Şallarını kısa mantolarının altında düzgünce bağlamış kocakarılarla genç kızlar, bahriyelilerin yaptıkları şakalardan dolayı kızarıyor, bir yandan da onlardan korkuyorlardı. Çünkü karaborsa ve serbest mal dolaşımıyla mücadele eden milisler, bazen kılık değiştirip sivil halkın arasına karışabiliyordu.</p>

<p>Köylülerin endişeli halleri kısa sürdü. Tren durdu. Diğer yolcular da istasyona gelmeye başladılar. Satıcılar, erler, sivil yolcular hepsi birbirine karıştı. Alışveriş hareketlendi.</p>

<p>Tonya istasyonun arka tarafında karla elini yüzünü temizlemeye gidiyormuş gibi yapıp havlu omuzunda satıcı kadınların önünde bir tur attı. Birkaç kez “Hey şehirli güzel, havluya ne istersin?” diye seslenenler oldu. Ama Tonya durmadan kocasıyla yürümeye devam etti. Sıranın sonunda, siyah zemin üstüne kırmızı desenli şal takmış bir kadın duruyordu. Tonya’daki işli havluyu hemen fark etti. Gözleri ışıldadı. Etrafını şöyle bir kolaçan edip tehlikeli bir durum olmadığını anlayınca Tonya’nın burnunun dibine kadar yaklaştı. Elindeki malın üzerindeki örtüyü ucundan şöyle bir açıp tekerleme söyler gibi hızlı hızlı “Şu güzelliğe bak, çoktandır böylesini görmemişsindir. Bayılacaksın. Çok düşünme, birileri kapar yoksa” diye fısıldadı. “Havluyla değişelim bu güzelliği.”</p>

<p>Tonya, kadının son söylediğini anlamamıştı. Eşarp, şal gibi bir şeyden söz ettiğini sandı. “Ne diyorsun sen kuzum?” diye sordu. Kadının elinde tuttuğu ve güzellik diye söz ettiği şey bir tavşanın yarısıydı. Güzelce kızartılmıştı. Teklifini yineledi: “Havlunu değişelim bu yarım yavruyla diyorum. Ne bakıyorsun öyle? Köpek eti değil bu. Kocam avcı benim. Tavşan bu, tavşan.”</p>

<p>Değiş tokuş işini gerçekleştirdiler. Her iki taraf da yapılan değişimin kendisi için oldukça kârlı olduğunu, karşı tarafın bir miktar zarara uğradığını düşünüyordu. Tonya, zavallı köylü kadına karşı pek de dürüst davranmadığı görüşündeydi ve bundan biraz utanç duymuştu. Köylü kadın ise bir an önce günahı işlediği yerden uzaklaşmanın telaşına düşmüş, getirdiği malları satıp bitiren komşusunu çağırarak onunla beraber karlara bata çıka hızlı adımlarla köylerine doğru yürümeye başlamıştı.</p>

<p>O sırada kalabalıkta bir hareketlenme oldu. Yaşlı bir kadın bağırmaya başlamıştı: “Nereye gidiyorsun, beyim? Parasını versene. Ne zaman verdin bana parayı, ahlaksız adam? Doymak bilmez bağırsak solucanı seni, bir dönüp bakmıyor bile, almış başını gidiyor. Dursana diyorum sana, dursana beyefendi! Nöbetçi! Hırsız var! Soydular beni! İşte o, o adam, yakala onu!”</p>

<p>“Hangisi?”</p>

<p>“İşte şu, sivri zekâlı, gülerek giden adam.”</p>

<p>“Şu zayıf olan mı?”</p>

<p>“Evet o, o. Aman Tanrım, soyuldum!”</p>

<p>“Ne oluyor burada?”</p>

<p>“Şu yaşlı kadından sütü, böreği nesi varsa almış adam, sonra da para vermeden tüymüş. O da ağlayıp bağırıyor şimdi.”</p>

<p>“Bunu adamın yanına bırakmamalı, yakalamak lazım.”</p>

<p>“Git de yakala o zaman. Baksana adam tepeden tırnağa silahlı. Yanına gideni o öyle bir yakalar ki.”</p>

<p class="orta">10</p>

<p class="n">On dördüncü vagonun yolcuları arasında ordunun çalışma birliklerine gönderilen birkaç kişi de vardı. Atlı birlikten Voronyuk, onlardan sorumluydu. Bu mahkûmlardan üçü, farklı nedenlerle diğerlerinden ayrılıyordu. Bunlardan ilki Petrograd Devlet Şarap Fabrikası’nın eski veznedarı Prohor Pritulyev, diğerleriyse vagondakilerin on altılık Vasya Brıkin dedikleri bir hırdavatçıda çıraklık yapmış delikanlı ile Çarlık döneminin bütün sürgün yerlerinde bulunmuş, şimdi de yeni dönemin, yeni hapishanelerini dolaşmaya başlamış taşralı aydın Kostoyed-Amurskiy’di.</p>

<p>Bu insanların yakalanmadan önce birbirleriyle bir tanışıklıkları yoktu. Ormanda yakalanmışlar ve yolda birbirleriyle dostluklarını yavaş yavaş ilerletmişlerdi. Vagonda yaptıkları sohbetlerden vezneci Pritulyev ile çırak Vasya Brıkin’in hemşeri oldukları ortaya çıkmıştı. Her ikisi de trenin yol güzergâhında olan ve kısa bir süre sonra varacağı Vyatski’dendi.</p>

<p>Şehrin küçük burjuvalarından olan Pritulyev bodurdu. Saçları kısacık tıraşlı, suratı sivilceli, çirkince bir adamdı. Koltukaltları terden kapkara olmuş gri asker ceketi, tombul kadın göğsünü saran ceket gibi oturmuştu üstüne. Sessizdi, put gibi oturur, saatlerce düşüncelere dalıp ellerinin üstünü kaplayan sivilceleri kanatıncaya kadar kaşırdı. Artık iltihaplanmalarına neden olmuştu.</p>

<p>Bir yıl önce, sonbaharda Nevskiy Caddesi’nde dolaşırken Liteynaya Sokağı’nın köşesinde nöbetçilerin dikkatini çekmişti. Durdurup evraklarını sormuşlardı. İşsizlere dağıtılan ama karşılığında asla bir şey verilmeyen dördüncü sınıf yemek karnesi sahibi olduğu ortaya çıkmıştı. Buna dayanarak işsiz güçsüz olduğuna karar verip, aynı gerekçeyle sokaktan topladıkları pek çok kişiyle birlikte, kışlaya göndererek gözetim altına almışlardı. Bu şekilde oluşan grubu, daha önce toplanan ve Arhangelsk’e cepheye siper kazmaya gönderilenler örneğinde olduğu gibi, Vologda’ya yollamayı planlamışlar ama sonra Moskova üzerinden Doğu cephesine yönlendirmişlerdi.</p>

<p>Savaş sırasında Petersburg’da görevlendirilmesinden önce Pritulyev, Luga’da karısıyla yaşıyordu. Petersburg’a gittiğinde kadın orada kalmış ve daha sonra kocasının başına gelen talihsiz olayı öğrenince kocasını aramak için yollara dökülmüştü. Elinden geleni yapıp Pritulyev’i “ordu işçi”liğinden kurtarmak istiyordu. Ne var ki Pritulyev’in bulunduğu birlikle yolu bir türlü kesişememişti. Kadının bütün uğraşları sonuçsuz kalmış, her şey karmakarışık bir hal almıştı.</p>

<p>Savaşın ilk dönemlerinde Petersburg’a gönderilen Pritulyev, orada Pelegaya Tyagunova adında bir kadınla yaşamaya başlamıştı. Tutuklandığı gün de onunla birlikte Nevskiy Caddesi boyunca yürümüşler ve işe gitmek üzere tam bir dörtyol ağzında birbirlerinden ayrıldıkları sırada olanlar olmuştu. Milislerin kâğıtlarını kontrol ettiği sırada Pritulyev, Liteynaya Sokağı’nda ilerleyen kadının sırtını hâlâ görebiliyordu.</p>

<p>Tyagunova toplu, gücü kuvveti yerinde, küçük burjuva bir kadındı. Çok güzel elleri ve ensesinden aşağı kalın örgü yaptığı saçları vardı. Saç örgüsünü bir o omzundan, bir diğerinden göğsüne doğru indirirdi. Kendi iradesiyle bu trende Pritulyev’e eşlik ediyordu.</p>

<p>Pritulyev’in peşine takılan kadınların bu adamın tipinde ne bulduklarını anlamak mümkün değildi. Tyagunova’dan başka, trenin lokomotife yakın ön vagonlarından birinde nasıl olup da bu trene bindiği anlaşılmayan bir hayranı daha vardı. Çok açık sarı saçlı, zayıf bu genç kadının adı Ogrızkova’ydı. Tyagunova ona türlü çeşit aşağılayıcı isimler buluyor, söz ederken “burun damlası”, “şırınga” gibi sözcükler’ kullanıyordu.</p>

<p>Bu iki rakibe birbirlerini boğmaya hazır bir haldeydiler ve karşılaşmamak için çaba sarf ediyorlardı. Ogrızkova onların vagonuna hiç gelmiyordu. Hayranı olduğu adamla nerede görüştüğü bir sırdı. Belki de onu trenin yakacak ikmali sırasında, yolcuların odun ve kömür yüklenmesine yardım ettikleri zamanlarda uzaktan görmekle yetiniyordu.</p>

<p class="orta">11</p>

<p class="n">Vasya’nın öyküsü daha farklıydı. Babası savaşta ölmüştü. Annesi de onu okuması için Petersburg’da yaşayan dayısının yanına göndermişti.</p>

<p>Apraskin Çarşısı’nda demir atölyesi bulunan dayıyı kışın bir açıklama için Komite’ye çağırmışlardı. Binada odaların numarasını karıştırmış, gitmesi gereken oda yerine başka bir yere girmişti.</p>

<p>Yanlışlıkla girdiği odada “iş ordusu alım komisyonu” kurulmuştu. Ortalık çok kalabalıktı. İçerde yeteri kadar insan toplandığına kanaat getirdiklerinde, Kızıl Ordu askerleri içeri girmiş ve oradaki herkesi gecelemek üzere Semenovski Kışlası’na götürmüştü. Sabah olduğunda ise cepheye gidecek trene binmeleri için istasyona sevk etmişlerdi.</p>

<p>Bu kadar çok insanın cephe için toplandığı haberi şehirde çok çabuk yayılmıştı. Ertesi sabah pek çok insan yakınları ile vedalaşmak üzere istasyona akın etmişti. Dayısını geçirmek isteyen Vasya ve yengesi de bunların arasındaydı.</p>

<p>İstasyonda birbirlerini bulduklarında, dayısı nöbetçiden kendisini birkaç dakikalığına bırakması için yalvarmaya başladı. Bu şimdi on dördüncü vagonda seyahat eden grup sorumlusu Voronyuk’tu. Yerine rehin olarak birisini almadan dayıyı dışarı çıkarmasının mümkün olmadığını söyledi. Bu durumda yerine bir süreliğine yeğenini bırakmayı önerince Voronyuk kabul etti ve Vasya’yı tutukluların bulunduğu bölmeye aldı. Sonra ne dayısı ne de yengesi bir daha görünmediler.</p>

<p>Oyun ortaya çıktığında, kandırıldığını anlayan Vasya ağlamaya başladı. Voronyuk’un ayaklarına kapandı, ellerini öpüp kendisini serbest bırakması için yalvardıysa da bir yararı olmadı. Çok katı yürekli bir insan olmasa da atlı birliğe bağlı bir askerdi ve oldukça zor bir dönemden geçiyorlardı. Kurallar çok katıydı. Sorumlu olduğu grubu eksik teslim etmesi canına mal olabilirdi. Böylelikle Vasya iş ordusunun bir mensubu olmuştu.</p>

<p>Hem Çarlık hem de şimdiki dönemin hapishanelerinde bulunanların saygınlığını kazanmış, her zaman herkesle ortak dil bulmayı başaran iş bitirici Amurskiy, birkaç kez komutana Vasya’nın iç yakan durumundan söz etmişti. Voronyuk, yaşanan tersliğin çok kötü olduğunu itiraf etmiş ancak bu karışıklığı yolda çözmenin mümkün olmadığını söylemişti. Gidecekleri yere vardıklarında halledilebileceğini umuyordu.</p>

<p>Vasya iyi bir çocuktu. Kutsal kitaplardaki melek tasvirleri ya da Çarlık askerleri gibi düzgün yüz hatları vardı. Ender rastlanan şekilde temiz ve saftı. En sevdiği şey büyüklerin dizlerinin dibine oturup başını dizlerine dayamak ve onların konuştuklarını, anlattıklarını dinlemekti. Ağlamak ya da kahkahalarla gülmek için hazır tuttuğu yüz kasları dinlediklerine göre biçim değiştirir, suratından anlatılanların içeriği anlaşılırdı. Bu duygusal çocuğun yüzü sohbetin konusunu ayna gibi yansıtırdı.</p>

<p class="orta">12</p>

<p class="n">Jivagoların yanlarına davet ettiği Kostoyed, ikram edilen tavşan etini ağzını şapırtadarak büyük bir iştahla yiyordu. Cereyanda kalıp üşütmekten korkuyordu. “Bir yerlerden esiyor! Nereden geliyor?” diye endişelenip sürekli yer değiştiriyor, daha korunaklı bir köşe arıyordu. Sonunda hiçbir yerden esmediğini düşündüğü bir köşeye oturdu ve “Şimdi oldu” dedi. Elindeki et parçasını bitirip parmaklarını yaladıktan sonra ellerini mendiline sildi ve kendisini çağırdıkları için Jivagolara teşekkür etti. Ardından konuşmaya başladı.</p>

<p>“Size bu camdan esinti geliyor. Bunu halletmek lazım. Diğer yandan, tartıştığımız konuya dönecek olursak, haksızsınız doktor. Evet, kızarmış tavşan mükemmel bir şey. Ama bundan yola çıkarak bütün köylerde bolluk olduğu sonucunu çıkartmak, kusura bakmayın ama en yumuşak deyimle, oldukça riskli bir yargı.”</p>

<p>“Yapmayın canım” diye karşı çıktı Yuri Andreeviç. “Şu istasyonlara bir bakın. Ağaçlara bir balta bile vurulmamış. Bütün çitler sağlam. Hele o pazar yerleri! O köylü kadınlar! Ne kadar memnuniyet verici olduğunu düşünün! Oralarda bir yerlerde yaşam var. Birileri mutlu demek ki. Herkes yok olup gitmiyor. Bu tablo doğruluyor beni.”</p>

<p>“Keşke dediğiniz gibi olsa. Ama bu doğru değil ki. Nasıl olup da bu sonuca vardınız? Geçtiğimiz yolun yüz verst içlerine doğru bir gidin bakın. Her tarafta köylüler isyanda, ayaklanmaların sonu gelmiyor. Bir de kime karşı olduklarını sorun. Beyazlara da kızıllara da karşı çıkıyorlar, yönetime kimin geçtiğine bağlı olarak. Otoritenin her türlüsüne karşılar yani, sorsanız ne istediklerini kendileri de bilmiyorlar. Kusura bakmayın ama sevinmek için biraz beklemeniz gerek. Onlar bunu bizden daha iyi biliyorlar, ama istedikleri bizim sizinle arzuladığımızdan çok daha farklı.</p>

<p>Devrimin uyandırdığı köylü; konaklarda, çiftliklerde kimsenin otoritesi altında olmadan kendi elleriyle yaşam kurabilmek için yüzyıllık rüyasının gerçekleşeceği kararına vardı. Her kim olursa olsun hiç kimseye ve hiçbir otoriteye karşı sorumluluğu olmayacağını düşündü. Ama devletin elindeki köhnemiş mengeneden kurtulup yeni devrimci devletüstü otoritenin daha da güçlü olan baskısı altında kaldı. İşte köyün hali bu ve bir huzur ortamı filan da yok. Siz de kalkmış köylülerin zenginleştiğini söylüyorsunuz. Ah beyim hiçbir şey bilmiyorsunuz ve anladığım kadarıyla öğrenmek de istemiyorsunuz. ”</p>

<p>“Evet, gerçekten de istemiyorum. Tamamen doğru. Ah, anlayacaksınız siz de! Neden her şeyi bilmek ve her şeye katlanmak zorundayım ki? Yaşam yüzüme gülmüyor bir türlü, beni oradan oraya savurup duruyor. Bu durumda, izin verin ben de bazı olayları gözardı edebileyim. Sözlerimin Rusya’daki gerçek durumla örtüşmediğini söylüyorsunuz. Peki şimdi Rusya’da gerçek diye bir şey var mı? Bana kalırsa onu öyle bir korkutmuşlar ki, ortadan yok olmuş. Köylülerin isteklerine ulaştıklarına ve başardıklarına inanmak istiyorum. Eğer bu bir yanılgıysa o zaman ne yapabilirim? Yaşam gücünü nerede bulacağım, kime inanacağım? Bir ailem var, ayakta kalmam gerekli.”</p>

<p>Yuri Andreeviç, kayınpederine Kostoyed ile tartışmayı sürdürmesini işaret eden bir el hareketi yaptı. Kendisi ise hafifçe kenara doğru çekilip başını aşağı sarkıttı ve orada olup bitenleri seyretmeye koyuldu.</p>

<p>Aşağıda Pritulyev, Voronyuk, Tyagunova ve Vasya her zamanki gibi ondan bundan konuşuyorlardı. Geçtikleri yol doğduğu yerlere yakın olduğundan Pritulyev, yaklaşmakta oldukları istasyon ile ilgili bilgi veriyor, sonrasında köyüne nasıl gidileceğini ne kadar yürüyüp nerede ata binileceğini anlatıyordu.</p>

<p>Vasya da bildiği yerlere gelmenin heyecanı içinde yerinde duramıyor, parlayan gözleriyle heyecan içinde, kendisinde büyülü bir masal etkisi yaratan yer adlarını tekrarlıyor, “Suhiy’de attan inmek lazım değil mi?” gibi sorularla sözünü kesiyordu.</p>

<p>“Tabii ya! Bizim dönemeç! Bizim istasyon! Sonrasında Buyskoe’den geçmek gerek değil mi?”</p>

<p>“Sonra Buyskoe köyü.”</p>

<p>“Ben de öyle dedim ya, Buyskoe köyü diye. Nasıl bilmem! Bizim köye de oradan gidiliyor. Buyskoe’den sağa giderseniz bizim oraya çıkarsınız. Haritonoviç Amca sizin yol soldan ama değil mi, nehrin oradan? Pelga Nehri’ni duymuşluğunuz var değil mi? Nasıl yani? Bizim nehrimiz. Sizin oraya gitmek için kıyıyı takip etmek gerekiyor. Nehrin orta kısımlarının orada, yukarı taraflarda Veretennikki, bizim köy yani! Tam yarın üst kısmında! Kıyı çok güzel görünür! Biz boğaz deriz oraya. Tepede durup aşağı bakmaya korkarsın, öylesine korkunçtur. Tanrı korusun bir düşersen. Kayalarda parçalanırsın. İşte orada, bizim köyde Verettenniki de yaşıyor annem. İki de kız kardeşim var orada. Alyonka ile Arişka. Palaşa Teyze, nasıl söyleyeyim, annem Pelagaya Nilovna, size benziyor biraz, sizin gibi genç ve beyaz tenli. Voronyuk Amca! Voronyuk Amca! Tanrı aşkına, yalvarıyorum size... Voronyuk Amca!”</p>

<p>“Ne var?” diye ağzının içinde yuvarlaya yuvarlaya konuşmaya başladı Voronyuk. “Voronyuk Amca diye tutturdun gene, teyzen olmadığımı biliyorum. Ne istiyorsun gene? Seni bırakmamı mı söyleyeceksin? Neler geveliyorsun ha? Böyle bir şey yapsam, başıma gelecekleri bilmiyor musun?”</p>

<p>Pelagaya Tyagunova’nın gözleri dalmıştı. Sessizce uzaklara bakıyordu. Vasya’nın başını okşamaya başladı. Düşünceli bir halde oğlanın açık kahve saçlarını karıştırıyordu. Arada sırada başını sallıyor, göz işaretleri ve gülümsemesiyle Vasya’ya uluorta yerde Voronyuk’la bu konuyu konuşarak aptallık etmemesini anlatmaya çalışıyordu. “Bırak biraz zaman geçsin, her şey yoluna girer” demek istiyordu.</p>

<p class="orta">13</p>

<p class="n">Tren Rusya’nın orta kesimini arkada bırakıp Doğu’ya yaklaşırken beklenmedik olaylar gelişmeye başladı. Kargaşanın hüküm sürdüğü, silahlı çetelerin egemen olduğu ve daha yeni yeni sakinleşmeye başlayan bölgelerden geçiyorlardı.</p>

<p>Sık sık yol ortasında tren durduruluyor, kordon altına alınıp bütün bagajları aranıyor, kimlik denetimi yapılıyordu.</p>

<p>Bir keresinde tren gece yarısı durdu. Vagona gelen giden, kalkmalarını isteyen kimse olmadı. Ters bir şey olup olmadığını merak eden Yuri Andreeviç, vagondan indi.</p>

<p>Etraf zifiri karanlıktı. Durdukları yerde, trenin durmasını gerektirecek olağanüstü bir durum görünmüyordu. Yolun iki tarafında çam ağaçları vardı. Yuri Andreeviç’ten önce inen ve vagonun önünde ayaklarını yere vurarak ısınmaya çalışan yol arkadaşları herhangi bir olay olmadığını, treni makinistin, yolun bu bölgesinin tekin olmadığını gerekçe göstererek durdurmuş olduğunu söylediler. Gerekli kontrol yapılmadan makinistin yola devam etmek istemediğini eklediler. Yolcuları temsilen bir grup adamı ikna etmek üzere yanına gitmişti, gerekirse makinisti yağlayıp yola getirmenin çaresine bakacaklardı. Söylenenlere göre bahriyeliler de işin içindeydi. Bu onların üstesinden gelebileceği bir durumdu.</p>

<p>Yuri Andreeviç’e olanı biteni anlattıkları sırada kar yığınları arasındaki lokomotifin üstünden ateş kıvılcımları çıkmaya başlamıştı. Bir ocaktan fışkırırcasına bacadan dökülen ateş parçaları kar yığınlarını aydınlatıyordu. O sırada lokomotifin yanındaki düzlüğe düşen ışık kütlelerinden birinin ışığında karda koşuşturan kara gölgeler açık bir şekilde göründü.</p>

<p>En öndeki makinist olmalıydı. Biraz ilerdeki tahta geçite dek koşup üstünden atlayıp gözden kayboldu. Peşinden giden bahriyelilerin de aynı şekilde hareket ettikleri görüldü. Onlar da çitin oraya koştular, sıçradılar ve yere düştükleri sırada yer yarılıp içine düşmüş gibi kayboldular.</p>

<p>Gördüklerinden etkilenen Yuri Andreeviç, birkaç meraklıyla birlikte lokomotife doğru yöneldi. Trenin ön tarafında geniş alanda gözlerinin önüne serilen manzara da bir hayli ilginçti. Makinist tren yolunun kenarında yerde, yarısı karların altında debelenip duruyordu. Peşindeki gözleri dönmüş bahriyeliler, yarı bellerine kadar kara batmış bir halde etrafını sarmışlardı.</p>

<p>Makinist, “Sağ olun ‘fırtına kuşları!’<a id="dn45" href="../Text/dn.xhtml#d45">[45]</a> Bunu da gösterdiniz bana! Kardeşinizi, işçiyi tekmeliyorsunuz demek! Hem de tren daha ileri gidemez dedim diye öyle mi?” diyerek bağırıp duruyordu. Sonra devam etti: “Yoldaşlar, siz de şahitsiniz bulunduğumuz yere bir bakın. Buralar çetelerle dolu, rayların cıvatalarını söküp yerlerinden oynatıyorlar. Kendimi düşündüğümden mi sanki? Sizin için dedim. Sizin canınızı düşünüyorum, kendiminkini değil ya. Bir de aldığım karşılığa bakın. Ne yapayım, hadi öldürün beni, yolcular, yoldaşlar, şahitsiniz işte onlar, ben de buradayım, kaçmıyorum bir yere.”</p>

<p>Rayların oradaki kalabalıktan farklı sesler yükselmeye başladı. Gördüklerinden şaşırmış bir grup bağırışıyordu: “Ne diyorsun sen?.. Kendine gel... Daha neler artık... Kim onlara izin verecekmiş ki?.. Bu adamlar böyle işte...”</p>

<p>Başka bir grup ise ortalığı biraz daha karıştırmak istercesine “Serseri bunlar serseri! Ey makinist başı bunlara boyun eğme” gibi laflar ediyorlardı.</p>

<p>Battıkları kardan ilk kurtulan kızıl saçlı kafası kocaman, düz suratlı bir bahriyeli, sakin bir tavırla kalabalığa döndü ve Voronyuk’unkine benzer Ukrayna aksanıyla konuşmaya başladı. Gecenin o saatinde yaşananlar karşısında komik kaçan dingin hali, yumuşak ses tonuyla “Kusura kalmayın da, ne diye toplaştınız bura? Üşütürsünüz bakın, hadi yerlerinize dönün” dedi. Kalabalık dağılıp insanlar vagonlarına yürümeye başladığında kızıl kafalı bahriyeli, henüz tam anlamıyla kendine gelememiş karların içindeki makiniste yöneldi ve “Yeter bu kadar tantana, yoldaş makinist” dedi. “Kalk artık, yola devam edelim.”</p>

<p class="orta">14</p>

<p class="n">Ertesi gün tren, rayların yerlerinden oynamış olma tehlikesine karşı, dura kalka yavaş yavaş ilerliyordu. Yaşam izi olmayan bir yerde durdu, az ilerdeki istasyon binasının yangından sonraki hali ne olduğu anlaşılmayacak bir haldeydi. İsle kaplı kalıntıların üstünde “Nijniy Kelmes” yazısı okunabiliyordu. Yangının izini taşıyan yalnızca demiryolu binası da değildi. Arkadaki düzlükte istasyonun kaderini paylaşıp terk edilmiş karlar altındaki köy görünüyordu.</p>

<p>Köyün en sonunda kalan ev kömür gibi olmuştu. Yanındaki birkaç ağacın yandan aldıkları darbeyle kökleri dışarı çıkmıştı. Kızak kırıkları, çitlerden kopmuş tahtalar, ne olduğu anlaşılmayan demir parçaları, kırık dökük ev eşyaları her yana savrulmuştu. Toprağı kaplayan kar tabakasının rengi is ve dumandan koyu griye dönmüş, üstü kömüre dönmüş parçalar, kül ve tozla kaplanmıştı. İstasyon ve köyde in cin top oynuyordu.</p>

<p>Beklenmedik bir şekilde iki kişi çıktı ortaya. Yıkıntıların arasından istasyon şefinin geldiğini gören tren sorumlusu perona indi ve “Her şey yanmış galiba, öyle mi?” diye sordu.</p>

<p>“Merhaba. Hoş geldiniz. Yanmasına yandı da daha kötü şeyler de oldu” diyerek yanıtladı istasyon şefi.</p>

<p>“Anlamadım” dedi tren sorumlusu.</p>

<p>“Hiç konuşmasak daha iyi.”</p>

<p>“Yoksa Strelnikov mu bastı burayı?”</p>

<p>“Evet, doğru bildiniz.”</p>

<p>“Sizinle ne derdi varmış?”</p>

<p>“Bizimle değil. Uzaktan yakından bir alakamız yok aslında. Komşu köyleymiş meselesi. Ama ucundan kıyısından bize de bulaştı. Köyün ilerisini görüyor musunuz? İşte asıl suçlular orada. Nijniy Kelmes köyü orası. Her şey onların yüzünden geldi başımıza. ”</p>

<p>“Konu neymiş?”</p>

<p>“Günahların en büyüklerini işlemişler desem yeridir. Yoksul köylüler komitesini kapatmışlar, bu bir. Atlarını Kızıl Ordu’ya vermemişler, dikkatinizi çekerim Tatarların hepsi, bu iki. Seferberlik emrine uymamışlar, bu da üç. Anladınız değil mi?”</p>

<p>“Demek öyle, şimdi anlaşıldı durum. Bu yüzden ateşe verdiler desenize.” </p>

<p>“Evet.”</p>

<p>“Zırhlı trenle mi geldiler?”</p>

<p>“Elbette.”</p>

<p>“Kötü bir durum. Üzüntü verici. Ama bizim akıl yürütebileceğimiz bir olay değil.”</p>

<p>“Bir de şimdiki durum var tabii. Size kötü haberi vermem gerek. Bir iki gün burada kalmanız gerekecek.”</p>

<p>“Şakayı bırakın lütfen. Oyalanacak vaktim yok. Cepheye asker desteği yetiştiriyorum. Vakit kaybetmeye alışık değilim.”</p>

<p>“Ne şakası olabilir bu durumda? Kar yığınlarını siz de görüyorsunuz. Bir hafta boyunca kuvvetli tipi vardı. Kar her tarafı kapadı. Küreyip temizleyecek kimse de yok. Köyün yarısı kaçıp gitmişti zaten. Kalanları çalıştırıyorum ama altından kalkamıyorlar.”</p>

<p>“Bu felaket. Mahvolduk! Mahvolduk! Ne yapacağız şimdi?”</p>

<p>“Bir şekilde temizleyeceğiz, eninde sonunda gideceksiniz.”</p>

<p>“Temizlenmesi gereken kısım çok mu?”</p>

<p>“Çok fazla olduğu söylenemez. Yer yer çok yoğun. Fırtına bazı yerleri iyi doldurmuş. En zorlu kısım ortalarda. Üç kilometrelik bir tepelik var orada. Bir türlü açamıyoruz. Ondan sonrası kolay. Düzlük yer. Orman korumuş orayı. Tepeye kadar olan yol da düzlük, işi kolay. Rüzgâr da eser.”</p>

<p>“Kahretsin. Böyle temennilerle iş mi halledilir? Trendekileri harekete geçireyim de yardım etsinler.”</p>

<p>“Ben de aynen böyle düşünüyorum.”</p>

<p>“Yalnız bahriyelilerle, Kızıl Ordu erlerine dokunmayalım. Bir vagon dolusu işçi ordusuna giden insan var. Sivillerle birlikte toplam sayı yedi yüzü bulur.”</p>

<p>“Fazlasıyla yeter. Kürekler gelir gelmez başlarız. Küreğe ihtiyacımız var. Getirsinler diye komşu köye adam yolladık. Bulup buluşturuyoruz.” .</p>

<p>“Ne derde düştük, ey Tanrım! Hallederiz değil mi?”</p>

<p>“Elbette. Birlikten kuvvet doğar, derler. Demiryolu. Anayol. Dua edelim.”</p>

<p class="orta">15</p>

<p class="n">Yolun temizlenmesi üç gün sürdü. Çalışmaya Nuşa dahil Jivagolar aktif olarak katıldı. Yolculuklarının en güzel günleri bu üç gün olmuştu.</p>

<p>Bulundukları yerin gizemli bir havası vardı. Puşkin’in <i>Pugaçev İsyanı</i>’ndaki    yerleri anımsatıyor, Aksakov’un betimlemelerini çağrıştırıyordu. Çevrenin yıkıntılar içinde olması, terk edenlerden sonra az sayıda kalmış sakinlerin içine kapanık halleri bu gizemi güçlendiriyordu. Olan bitenden ürkmüş köylüler, jurnallenmekten korktukları için ne trenden inip aralarına karışan yolcularla ne de birbirleriyle konuşmuyorlardı.</p>

<p>Herkes birden işe koyulmamış, sınıflarına göre gruplandırılmışlardı. Çalışma alanı askeri koruma altına alınmıştı.</p>

<p>Gruplar, yolu temizlemek için farklı köşelerden işe koyuldular. Temizlenen yerlerin arasında, çalışma ekipleri arasında set oluşturan el değmemiş kar tepeleri yükseliyordu. Bu tepeler ancak çalışmanın sonunda herkesin ortak gayretiyle temizlenebildi. Üç gün boyunca hava ayaz, gökyüzü bulutsuzdu. Gündüz açık havada çalışıp akşam yatmak için vagonlarına dönüyorlardı. Ekipler kısa süre çalıştıktan sonra değişiyordu. Bunun nedeni yorulmaları değil, kürek sayısının çalışanlardan az olmasıydı. Bu koşullarda yol temizleme işi keyfe dönüşmüştü.</p>

<p>Jivagoların çalıştığı yerin etrafı açık, manzarası güzeldi. Doğu yönünde bir vadiye doğru yol aşağı doğru eğim kazanıyor, sonrasında iniş çıkışlarla ufka dek uzanıyordu. Karşı tepede ise bir ev vardı. Her tarafı rahatça görülüyordu. Evi çevreleyen ve muhtemelen yazları yemyeşil olan bahçe şimdiki çıplak haliyle evi hiçbir şekilde koruyabilecek halde değildi.</p>

<p>Etrafı örtü gibi saran kar, her şeyi eşit hizaya getirip ortalığı dümdüz yapmıştı. Herhalde, şimdi kar yığınlarının bebeği saran battaniye gibi örttüğü demiryolu viyadüğü, bahar geldiğinde dolambaçlı bir dere olup coşuyordu.</p>

<p>Evde yaşayan birileri var mıydı yoksa terk edilmiş haliyle yerel komitenin ya da çetelerin eline mi geçmişti? Sahipleri nereye gitmişti, başlarına neler gelmişti? Yurtdışına mı kaçmışlardı? Yoksa köylüler mi öldürmüştü onları? Aklı başında insanların sayesinde bir yerlerde bildikleri işi yapıyor olabilirler miydi? Belki de son ana kadar burada kalmışlar ve Strelnikov tarafından affedilmişler ya da şiddete mi maruz kalmışlardı?</p>

<p>Ev tepede böyle hüzünlü bir sessizlik içinde duruyor ve merak duygularını tetikliyordu. Ama ne bir soru sorulduğu ne de bir yanıt verildiği günlerdi. Güneş kar tepelerini öylesine beyaz bir ışık huzmesiyle aydınlatıyordu ki, insan bu parıltıdan kör olabilirdi. Yuri küreğini son derece ustaca kullanıyor, kar tepelerinin üstünü düzgün tabakalar çıkararak temizliyordu! Çıkarttığı kar kümelerinin içinde elmastan yansırcasına ışık yayıyordu. Bulunduğu ortam onu çocukluk günlerine götürmüştü. Açık renk sırmalar dikilmiş başlığı başında, koyun postu paltosuyla küçük Yura’nın evin önünde aynı kör edici beyazlıktaki kardan piramitler, küpler yaptığı, bazen de pastalar hazırlayıp kale ve mağaralarla dolu şehirler inşa ettiği günlerdi hatırladıkları! Ah o zamanlar bu evrende yaşamak ne kadar da güzeldi, etrafta her şey ne kadar büyüleyici ve görsel içerikliydi!</p>

<p>Açık havada geçirdikleri bu üç gün ayrıca karınlarının da iyice doyduğu günler oldu. Bu doygunluk hissi boşuna değildi. Akşamları çalışanlara taze pişmiş ekmekler getiriyorlardı. Bunların nereden geldiğini ve neyin şerefine onlara dağıtıldığını kimse bilmiyordu. Bilinen, ekmeğin tombul ve çok lezzetli olduğu, üstü çatlak uçların çıtır çıtır yendiğiydi. Kabuğu cilalı gibi parlaktı ve orasına burasına bulaşmış kömürün ateşinde pişirilmiş olduğu belliydi.</p>


<p class="orta">16</p>

<p class="n">Tıpkı karlı dağlarda kısa süreli bir geziye çıkmış insanlar gibi, yıkık istasyona içleri ısınmıştı.</p>

<p>Çevresi, dış görünüşü ve etrafındaki bazı ayrıntılar hafızalarına kazınmıştı.</p>

<p>Akşamları güneş battığında geliyorlardı istasyona.</p>

<p>Güneş, sanki geçmişe bağlılığının bir göstergesiymiş gibi aynı yerde batmaya devam ediyor, nöbetçi telgrafçı, odasının camının arkasına düşen koruluktaki yaşlı huş ağacının ardında kayboluyordu. Buradaki duvar içeri doğru yıkılıp odanın içini doldurmuştu. Yıkıntılar sağlam kalmış camın karşısındaki arka tarafa ulaşmamıştı. O kısımdaki her şey sağlamdı. Kahverengi duvar kâğıdı, kapağı zincirle tutturulmuş soba ve duvara asılı demirbaş listesi yerli yerindeydi.</p>

<p>Güneş mutsuzluğa yol alıyormuş gibi toprağa doğru inerken, sobanın desenlerine ulaşıyor, kahverengi bir ateşle duvar kâğıtlarını parlatıyor ve huş ağacının dallarının gölgesini kadın şalı gibi duvara asıyordu.</p>

<p>Binanın diğer tarafında bulunan bekleme odasının kapısı da yerinde duruyordu. Üstünde muhtemelen Şubat devriminin ilk günlerinde ya da hemen sonrasında asılmış bir ilan hâlâ duruyordu. İlanda şunlar yazılıydı: “İlaç ve pansuman malzemesine ihtiyaç duyan hastaların endişelenmemesi rica olunur. Bilinen nedenlerden dolayı bunları odaya kilitledim. Ust-Nemda Kıdemli Sağlık Memuru - İmza.”</p>

<p>Sonunda iki taraftan temizlenen yolun ortasında kalan son kar tepesi de kürendiğinde demiryolu boyunca ok gibi uzanan raylar ortaya çıktı. Kazınan karlar yolun iki kenarında, arkadaki kara ormanla rayları birbirinden ayıran beyaz bir duvar oluşturmuştu.</p>

<p>Demiryolu boyunca gözün alabildiği her yerde elleri kürekli insan öbekleri vardı. İlk kez birbirlerini toplu halde görmüşler ve bu kadar kalabalık olmalarından şaşkınlığa düşmüşlerdi.</p>

<p class="orta">17</p>

<p class="n">Vakit bir hayli ilerlemişti. Havanın kararmasının yakın olmasına rağmen trenin birkaç saat sonra yola çıkacağı haberi yayıldı. Trenin hareketinden önce Yuri ile Tonya son bir kez daha çalıştıkları yere gidip, oranın güzelliğini içlerine sindirmek istediler. Meydanda kimse yoktu. Doktorla karısı durup uzakları seyre daldılar. Birkaç kelimeyle izlenimlerini paylaşıp vagonlarına doğru yürümeye koyuldular.</p>

<p>Dönüş yolunda birbirlerine küfür eden iki kadının öfkeli konuşmaları kulaklarına geldi. Daha ilk işittiklerinde bunların Ogrızkova ile Tyagunova olduklarını seslerinden anladılar. Bu iki kadın da trenin arka tarafına, doktorla karısının gittiği yöne doğru gitmişlerdi. Ancak onlar ters taraftaydılar. Vagonlar onları ayırıyor, birbirlerini görmelerine engel oluyordu. Kadınlar doktorla Tonya’nın biraz gerisinden geliyorlar gibiydi. Bazen aralarındaki mesafe daha da artıyor gibiydi.</p>

<p>Her iki kadın da oldukça heyecanlıydı. İkisinin arasındaki güç dengesi sürekli değişiyordu. Çıkardıkları seslerden yürürken bazen karlara batıp bazen de ayaklarının birbirlerine dolaştığı anlaşılıyordu. Kâh yüksek sesle bağrışıyorlar, kâh fısıltıyla konuşuyorlardı. Belli ki Tyagunova Ogrızkova’yı kovalıyor, yakaladığı zamanlarda yumrukluyor bile olabilirdi. Rakibini, erkeklerin bile söylerken çekineceği, ağza alınmayacak sözlerle sövüyordu.</p>

<p>“Ah, seni orospu seni! Artık ne yapacağını şaşırdın, eteğini havalandırmaktan bıkmadın mı? Seni kaltak, kocamı ayarttığın yetmedi mi? Bir de çocuğu baştan çıkartmaya çalışıyorsun, kuyruk sallıyorsun, sübyancı kaltak seni.”</p>

<p>“Sen kendine bak, Vasya da mı senin kocan?”</p>

<p>“Göstericem ben sana kocayı, pis kaltak! Elimden sağ kurtulamayacaksın. Beni günaha sokma!”</p>

<p>“Havalandın sen gene! Çek ellerini üstümden! Ne istiyorsun benden?”</p>

<p>“Gebermeni istiyorum, pis kaltak. Seni utanmaz, ciğeri peş para etmez nankör kedi!”</p>

<p>“Benim anlatacak bir şeyim yok. Benim ne olduğumu herkes biliyor. Sen kendine bak asıl. Kimden peydahladı anan seni? Yetişin, imdat, kurtaracak kimse yok mu? Öldürüyorlar beni burada, kurtarın beni!”</p>

<p>“Hadi çabuk, gidelim buradan” dedi Tonya kocasına. “Bu işin sonu iyi bitmeyecek.”</p>

<p class="orta">18</p>

<p class="n">Hava da, yolun durumu da bir anda değişivermişti. Ovalık arazi bitmiş, dağların tepelerin arasından geçmeye başlamışlardı.</p>

<p>Son zamanlarda sürekli esen kuzey rüzgârı da kesilmişti. Sanki sobadan yayılıyormuş gibi sıcak kokan güney esintisi vardı. Buradaki ormanlar dağların yamaçlarında basamaklar oluşturmuştu. Bunların arasından geçerken tren önce yukarı doğru dik bir yokuş tırmanıyor, ardından inişe geçiyordu. Bodur ağaçların arasında güçlükle yokuş yukarı yol alan tren, sanki önden yürüyüp arkasındaki etrafı seyre dalmış kalabalık yolcu grubuna yol gösteren yaşlı bir ormancı gibiydi.</p>

<p>Aslında henüz seyredilecek bir şey yoktu. Ormanın derinlikleri, tıpkı kış mevsimi gibi, insanda uyuma arzusu uyandırıyor, dinginlik veriyordu. Yalnızca arada sırada bazı fundalıkların ve ağaçların alt dallarını kaplayan karların dökülme sesi duyuluyordu.</p>

<p>Yuri Andreeviç’i bir uyku hali sarmıştı. Günlerini vagonun üst bölmesindeki köşesinde, kâh uyur, kâh uyanık kimi zaman da yerinden kalkmadan düşünceler içinde etrafı dinleyerek geçiriyordu.</p>

<p class="orta">19</p>

<p class="n">Yuri Andreeviç böyle uyuklayıp dururken bahar kendini göstermeye başlamıştı. Yola çıktıkları gün Moskova’ya yağan ve seyahatleri boyunca hiç dinmeyen, üç gün yolda kalmalarına neden olan, emek emek küredikleri, üç bin verst boyunca her yeri kaplamış olan kar artık eriyordu.</p>

<p>Önceleri kar tabakaları iç kısımlarından sessizce erimeye başlamıştı, eridiği hiç belli olmuyordu. Ancak içteki erime yüksek bir düzeye geldiğinde artık gizli bir yanı kalmamıştı. Bu efsanevi gizem dışa vurdu. Parçalanan kar tabakalarının altından sular gürlemeye ve fışkırmaya başladı.</p>

<p>Gür ormanların derinlikleri hareketlendi. Her şey uyanıyordu sanki. Sular her tarafı karış karış geziyordu. Aşağılara doğru akıyor, gölleri dolduruyor, dereleri genişletiyordu. Kısa sürede her taraftan su sesi duyulmaya, kokusu hissedilmeye başlamıştı. Ormanda yılan gibi kıvrılan dereler akıyor, kalan kar kütlelerini aralarına alıp sıkıştırarak her tarafı düz hale getiriyorlardı. Bu dereler, aşağı doğru akarken sudan bir toz bulutu gibi her yeri kaplıyorlardı. Toprak artık suya iyice doymuştu. Asırlık çamlar, neredeyse bulutlara yükselen başdöndürücü yükseklikteki derelerden köklerini beslemiş, gövdelerinde bira içenlerin dudak kenarlarındaki gibi, beyaz köpükler iz bırakmıştı.</p>

<p>Bahar, sarhoşluğu ile gökyüzünü de etkilemişti. Gök bulutlarla kaplanmıştı. Küçüklü büyüklü alçak bulutlar ormanın üstünde yüzüyor, son kalmış kara renkli buz parçalarını yok edecek yağmur kokusuyla toprağı selamlıyordu.</p>

<p class="orta">20</p>

<p class="n">Yuri Andreeviç uyandı. Çerçevesi çıkarılmış cama doğru uzanıp dirseklerine dayandı ve sesleri dinlemeye koyuldu. Bir kömür havzasına yaklaştıklarından etrafta yaşam belirtileri artmıştı. Evler daha sık görünür olmuş, istasyon araları kısalmıştı. Trendeki yolcu hareketi artmıştı. Küçük istasyonlarda da inip binenler oluyordu. Yakın yerlere gitmek için trene binenler, geceyi trende geçirecek olsalar bile, yerleşmek için çok çaba harcamadan vagonların ortasındaki kapı önlerine kıvrılıyor, yalnızca kendilerini ilgilendiren bölgesel konularda birbirleriyle alçak sesle konuşuyor ve çoğunlukla da bir sonraki istasyonda iniyorlardı.</p>

<p>Yuri Andreeviç, son üç günde vagonlarına inip binen yerel halkın konuştuklarından, kuzeyde Beyazların egemen olduğu sonucunu çıkardı. Henüz yönetimlerine almadılarsa bile Yuryatin’i de ele geçirmeleri an meselesiydi Eğer doğru işitebildiyse, Beyazlara kumanda eden kişi sıradan birisi değil, Yuri’nin Melyuzeyevo’daki cepheden gayet iyi tanıdığı Galiullin’di.</p>

<p>Yuri Andreeviç bütün bunların gerçekliğinden tam olarak emin olamadığından boşu boşuna endişelenmesinler diye aile fertlerine bu konulardan hiç söz etmedi.</p>

<p class="orta">21</p>

<p class="n">Vakit gece yarısına yaklaşırken mutluluk içinde gözlerini açtı Yuri. Duyguları onu uyandıracak kadar yoğundu. Tren bir garda durmuştu. İstasyon binası aydınlık bir gecenin saydam karanlığıyla kaplıydı. Bu ışıklı sis ince ve gizemli bir şeyle doluydu sanki. Durdukları yerin geniş ve açık bir mekân olduğuna şahitlik ediyor, garın geniş bir düzlüğe açılan yüksek bir yerde bulunduğunu fısıldıyordu adeta.</p>

<p>Platformda sessizce adımlar atanlar vagonun yanından geçiyorlardı. Onların bu hali de Yuri Andreeviç’in keyfini artırdı. İnsanların geç vakitte olmalarının bilincinde, trende uyuyan yolcular olduğunu düşünerek, attıkları özenli adımlar, alçak sesle konuşmaları dikkatini çekmişti. Bu davranış biçimi daha çok eski zamanlarda, savaştan önceki dönemlerde görülen bir durumdu.</p>

<p>Oysa doktor yanılıyordu. Platformda her yerdeki gibi gürültü kopuyor, insanlar çizmelerini vura vura yürüyordu. Sadece yakın bir yerde şelale vardı ve onun sesi geceyi doldurmuş, etrafa ferahlık ve enerji saçmıştı. Doktor rüyasında onu saran bu sesten neşelenmişti. Şelalenin düzenli ve güçlü sesi etraftaki diğer sesleri bastırdığından istasyon yalancı bir sessizlikte görünmüştü.</p>

<p>Şelalenin varlığından haberi olmayan ve aldatıcı sessizlikten etkilenen doktor tekrar derin uykuya daldı.</p>

<p>Vagonda onun yattığı yerin altında iki adam konuşuyordu. Biri diğerine sordu: “Ne haber, seninkileri sakinleştirdiler mi? Kuyruklarını kıstırdılar mı?”</p>

<p>“Dükkân sahiplerini mi diyorsun?”</p>

<p>“Evet, onları diyorum.”</p>

<p>“Aldılar paçalarını aşağıya. Şimdi kuzu gibiler. Diğerlerine örnek olsun diye canlarını çıkardılar. Artık hepsi sakinledi. Ceza da kestiler.”</p>

<p>“Çok mu?”</p>

<p>“Kırk bin.”</p>

<p>“Uyduruyorsun! ”</p>

<p>“Ne diye uydurayım?”</p>

<p>“Yok artık, Kırk bin ha!”</p>

<p>“Evet kırk bin <i>pood”</i></p>

<p>“At tepmişe dönmüşlerdir. Aferin onlara, bravo.”</p>

<p>“Kırk bin <i>pood</i> hem de iyi cins buğdaydan.”</p>

<p>“En iyi kaliteden. İyi bir iş senin anlayacağın. Bu arada, yukarı bölgelere doğru yayılıyorlar, Yuryatin’e doğru sıra sıra bütün köyleri, depo ve siloları ele geçiriyorlar. Şerstobitov Kardeşler, Perekatçikov ve oğulları, senin anlayacağın her taraf tüccar dolu.”</p>

<p>“Yavaş ol biraz. Milleti uyandıracaksın.”</p>

<p>“Tamam.”</p>

<p>Konuşanlardan biri esnedi. Diğeri “Biraz kestirsek mi acaba?” dedi. “Tren hareket etti galiba.”</p>

<p>O sırada, arka tarafta gittikçe artan bir gürültü vardı. Şelalenin sesini bastıracak güçteydi. Birazdan ikinci yoldan, Yuri’lerin henüz durmakta olan trenlerinin yanından son hızla eski tip bir haberleşme treni geçti. Bacasından kıvılcımlar çıkarıyor, sirenini öttürüyordu. Duran treni arkada bırakıp gözden kayboldu.</p>

<p>Aşağıdaki iki yolcu tekrar lafa daldı.</p>

<p>“Eh, şimdi de şabbat<a id="dn46" href="../Text/dn.xhtml#d46">[46]</a>, bekle dur.”</p>

<p>“Evet, epey dururuz herhalde.”</p>

<p>“Herhalde Strelnikov’du. Zırhlı tren olduğuna göre.”</p>

<p>“O olmalı.”</p>

<p>“Acımasız biri olduğunu söylüyorlar.”</p>

<p>“Galeev’in peşindeymiş.”</p>

<p>“O kim ki?”</p>

<p>“Ataman Galeev. Yuryatin’i kuşatmış diyorlar. Buğday silolarını ele geçirmiş, limandaki depolar da onun denetimindeymiş.”</p>

<p>“Ataman Galeev ha?”</p>

<p>“Belki de Prens Galiullin, karıştırdım şimdi.”</p>

<p>“Bu adla prens olmaz. Herhalde sözünü ettiğin Ali Kurban. Karıştırdın sen.”</p>

<p>“O dediğinden başka biri.”</p>

<p class="orta">22</p>

<p class="n">Yuri sabaha karşı uyandı. Gene güzel bir rüya görmüştü. İçi sonsuz huzur ve özgürlük duygusuyla doluydu. Tren gene duruyordu. Burası belki uyumadan önce durdukları yer, belki de yeni bir istasyondu. Gene şelale sesi vardı. Bu akşamki de ya da yeni bir tane de olabilirdi.</p>

<p>Yuri Andreeviç’in tekrar içi geçti. Uyur uyanık bir halde birtakım koşuşturma ve bağrışmalar duyuyordu. Kostoyed komutanla tartışıyor, ikisi de birbirlerine bağırıp duruyorlardı. Dışarısı yolculuğun ilk günlerine oranla çok güzelleşmişti. O günlerde duyulmayan güzel bir esinti hissediliyordu. Büyülü, baharımsı, kahve-beyaz, az rastlanır bir rüzgârdı bu. Mayıs ayında, daha havada erimeye başlayan taneleri toprağa düştüğünde, toprak anayı beyazlatacağına, kendi rengini iyice parlatan kar fırtınası kadar hafifti.</p>

<p>Yemişleri küçük, parlak yapraklı, kahve beyaz, ıtırlı kokan idris ağacını anımsadı Yura rüyasında “mahlep”<a id="dn47" href="../Text/dn.xhtml#d47">[47]</a> diye mırıldandı.</p>

<p class="orta">23</p>

<p class="n">Sabah olduğunda Tonya Yuri’ye çıkıştı.</p>

<p>“Şaşırtıyorsun beni Yura. Çelişkilerle dolusun. Bazen bir sinek uçsa uyanır, sabaha kadar bir daha gözünü kırpmazsın. Şimdiyse ortalık gürültü patırtıdan yıkılırken seni uyandırmak mümkün değil. Dün gece Pritulyev ile Vasya Brıkin kaçmış. Düşünebiliyor musun? Üstelik Tyagunova’yla Ogrızkova da. Hepsi bu kadar da değil. Voronyuk da kaçanlar arasında. Evet, evet o da kaçmış. Aklın alıyor mu? Dinle beni, nereye saklandıkları, birlikte mi ayrı ayrı mı olduklarından kimsenin haberi yok. Tam bir bilmece, senin anlayacağın. Hadi diyelim ki Voronyuk, diğerleri kaçınca sorumluluktan kurtulmak için yaptı bu işi. Ama öbürlerine ne demeli? Hepsi kendi isteğiyle mi kaçtı yoksa bir tehdit var mıydı? Örneğin kadınların durumu biraz şüpheli. Ama hangisi hangisini öldürdü acaba, Tyagunova Ogrızkova’yı mı, yoksa tam tersi mi? Bunları bilen yok.</p>

<p>İş ordusu kafilesinin komutanı trende bir baştan diğer başa koşuşturup durdu. ‘Buna nasıl cesaret edersiniz, trenin hareket emrini nasıl verirsiniz? Kanuna göre kaçaklar yakalanıncaya kadar treni durdurma hakkım var’ diye tren şefine bağırıp durdu. Şef ise hiç oralı olmadı. ‘Siz çıldırdınız mı? Benim öncelikli sorumluluğum askerleri cepheye yetiştirmek. Sizin kaçaklarınız için kaybedecek zamanım yok. Ak sini nasıl düşünebilirsiniz?’ diye kararının arkasında durdu. İkisi birden Kostoyed’e yüklendiler. ‘Aklı başında adam, yanı başlarında duruyordu, cahil, kara kuru bir askere sahip çıkmadı, yanlış yapmasını engellemedi’ dediler. ‘Bir de narodnik<a id="dn48" href="../Text/dn.xhtml#d48">[48]</a> olacak’ diye söylenip durdular. Kostoyed de altta kalmadı elbette. ‘Ne ilginç düşünceleriniz var. Gardiyana göz kulak olmak mahkûmun işi mi sizce? Horozun yerine tavuk ötsün diyorsunuz yani’ dedi.</p>

<p>Bütün bunlar olurken ben de seni uyandırmaya çalışıp durdum. Omzundan sarstım, sırtından dürttüm ama nafile. ‘Yura, kalk, insanlar kaçmış’ dedim ama top atılsa uyanmayacaktın... Neyse bırakalım bunları şimdilik. Aman dışarı bakın, Yura, Baba... Baksanıza ne güzel!”</p>

<p>Önünde yattıkları pencere boşluğundan başlarını uzatınca uçsuz bucaksız bir ova ve coşmuş bir nehir görünüyordu. Taşan suların seviyesi bazı yerlerde kenardaki toprak yükseltileri aşıyordu. Demiryolunun bulunduğu yükseklikten bakınca hareket halindeki tren adeta suda kayıyormuş gibi bir hisse kapılıyordu insan.</p>

<p>Suyun rengi çok az yerde demir mavisiydi. Kalanı sabah sıcağında, bir aşçının yağa buladığı fırçayla parlattığı kızarmış sıcak böreklerin parlak rengine bürünmüştü.</p>

<p>El değmemiş izlenimi veren bu yerde, çayırlık alanlar, çukurlar, çalılıklar, beyaz bulutların uzantılarının altında suyun derinliklerine doğru kayboluyorlardı. Nehrin ortalarına doğru, üstünde birkaç ağaç bulunan, iki parça halinde dar bir toprak parçası yerle gök arasında görünüyordu.</p>

<p>“Ördeklere bakın! Yavrular” diye bağırdı o tarafa bakan Aleksandr Aleksandroviç. ‘</p>

<p>“Nerede?”</p>

<p>“Adanın orada. Yanlış tarafa bakıyorsun. Daha sağa, sağa. Hay aksi, uçtular. Ürktüler herhalde.”</p>

<p>“A, evet gördüm. Sizinle bir şey konuşmam gerekiyor, Aleksandr Aleksandroviç. Neyse, sonra konuşuruz. Bizim kadınlarla, işçi mahkûmlar kaçmışlar ya, iyi etmişler. Bana kalırsa bir terslik olmadan kaçmışlardır, kimseye bir kötülükleri olmamıştır. Öylesine, şu akan su gibi kaçıp gitmişlerdir yani.”</p>

<p class="orta">24</p>

<p class="n">Aydınlık kuzey gecesi sona ermişti. Artık dışarısı tam olarak belirgindi ama, dağ, koruluk ve yar, sanki gerçeklikten uzak masalmış gibi görünüyordu.</p>

<p>Koru yeni canlanmaya başlamıştı. Birkaç idris ağacından başka tomurcuklanan yoktu. Koru dağın yamacında, boş arazinin biraz gerisinde dar bir alanı kaplıyordu. Yakınlarda bir de şelale vardı. Her taraftan görünmüyor, yalnızca korunun olduğu yönden, yamacın oradan seçiliyordu. Vasya kendisini ürkütüp bir yandan da büyüleyen bu şelalenin yanına gidip onu seyretmekten bıkmıştı. Etrafta şelalenin ihtişamına denk hiçbir şey yoktu. Bu eşsizlikte öyle korkunçtu ki bu hali onu yaşam ve bilinçle donatılmış bir şeye, insanların ellerinde avuçlarında ne varsa verip bu toprakları terk etmelerine neden olan efsanevi bir ejderha ya da boa yılanına benzetiyordu.</p>

<p>Şelale yarı yüksekliğinde, bir falezle ayrılıp iki koldan aşağı iniyordu. Üst bölüm hemen hemen hiç hareket etmezken bu iki kısım, hareket yönü bile anlaşılmadan, bir dakika bile durmaksızın kıpır kıpır hareket ediyor, bir düzelip bir kıvrılıyordu. Ama şelale, ne kadar sendelerse sendelesin ayaklarının üstünde kalabiliyordu.</p>

<p>Vasya, koruluğun seyreldiği yerde meşin ceketini yere serip uzanmıştı. Ortalık aydınlandığında, dağdan havalanan iri gövdeli, kocaman kanatlı bir kuş, ağaçların üstünde geniş daireler çizip sonunda Vasya’nın yattığı yerdeki köknar ağacının en yüksek dalına kondu. Vasya başını kaldırıp bu mavi boyunlu, gri gövdeli gökkuzguna baktı ve büyülenmişçesine “ronja” diye fısıldadı. Bu, kuşun Ural bölgesindeki adıydı. Sonra yattığı yerden kalkıp meşin ceketini yerden aldı ve sırtına geçirdi. Biraz ileri doğru yürüyüp yol arkadaşını buldu.</p>

<p>“Gidelim Teyze. Soğuktan donmuşsunuz dişleriniz takırdıyor. Ne bakıyorsunuz öyle, korkmuş gibi? Adam gibi söylüyorum size, harekete geçmemiz lazım diye. Kendinize gelin, bir köye sığınalım. Köylüler kendi insanlarını suçlamazlar, korurlar. Böyle olmaz ki, iki gündür bir lokma yemedik, açlıktan öleceğiz. Kim bilir Voronyuk Amca ortalığı nasıl ayağa kaldırmıştır, aramaya dökülmüşlerdir. Kaçmamız lazım Tyagunova Teyze, sıvışalım buradan. Sizinle derde düştüm Teyze, kaç gündür bir kelime etmediniz! Yemin ederim, dertten dilinizi yutacaksınız. Katya Teyze’yi, Katya Ogrızkova’yı siz bilerek vagondan aşağı itmediniz ki, yalnızca yandan biraz çarptınız. Sonra kendi gözlerimle gördüm, düştüğü yerden kalktı, bir yerine bir şey olmamıştı, koşmaya başladı. Pritulyev Amca da öyle. Kısa sürede bize yetişir onlar, gene birlikte oluruz, ne sanıyorsunuz siz? Önemli olan kendinizi yiyip bitirmemeniz, o zaman işler yoluna girer, diliniz de açılır.”</p>

<p>Tyagunova yerden kalktı, elini Vasya’ya uzatıp yavaşça “Hadi gidelim evlat” dedi.</p>

<p class="orta">25</p>

<p class="n">Her tarafı gıcırdayan vagonlar, yüksek bir dağa tırmanıyordu.</p>

<p>Dağın eteklerinde farklı farklı bitkilerin olduğu fundalık vardı. Ağaçların seviyesi henüz demiryolu hattının yüksekliğine ulaşamıyordu. Aşağıda sular altında yeni kalmış çayırlıklar görünüyordu. Kumla kaplanmış otlar gelişigüzel ortalığa yayılmış kütüklerin altında kalmıştı. Belli ki bunlar bir yerde işlenmek üzere hazırlanmışken taşan suların etkisiyle oraya buraya dağılmışlardı.</p>

<p>Genç orman neredeyse hâlâ kışın olduğu kadar çıplak görünüyordu. Yalnızca her tarafı balmumu damlacıklar gibi kaplamış sürgünlerde sanki kirli bir şey ya da şişlik izlenimi veren bir fazlalılık, düzensizlik göze çarpıyordu. Ormanın ilk yapraklanmakta olan ağaçlarını saran bu yeşil ışık, bu kirlilik ve düzensizlikti yaşam.</p>

<p>Orada burada, tek tük yaprakları çıkıp tomurcuklanmış çilekeş huş ağaçları vardı. Nasıl koktuklarını gözle bile anlamak mümkündü. Işıltıları ile aynıydı kokuları. Cilaların yapıldığı ağaç ispirtosu kokuyorlardı. Bir süre sonra yokuş bitti. Bir dönemeci geçip, ormanın içinde ortası tomruk kalıntılarıyla dolu çürümüş kütük ve ağaç parçaları yığınıyla karşılaştılar. Makinist bunların yanına geldiğinde yavaşladı. Tren sarsıldı ve bu yuvarlak yığının yanında hafifçe selam verirmiş gibi durdu.</p>

<p>Birkaç kez düdük çaldı kısa kısa, ardından da bağırışmalar geldi. Yolcular bunlar olmadan da anlamışlardı: Makinist trene yakıt ikmali yapmak için treni durdurmuştu. Vagon kapıları hareketlendi. Küçük bir şehir nüfusu oluşturacak kadar insan kalabalığı çıktı. Her acil durumda işe koyuldukları halde bu çalışmaya katılmayan ön vagonlardaki bahriyeliler inmedi sadece.</p>

<p>Odun parçaları yakıt vagonunu doldurmaya yetecek miktarda değildi. Bu nedenle, bazı kütüklerin parçalanması gerekti. Lokomotifte birkaç da testere vardı. Bunlar ikili gruplar oluşturan gönüllülere dağıtıldı. Jivago, kayınpederiyle eşleşmişti.</p>

<p>Askerlerin olduğu vagonların açık kapılarından dışarı neşeli sesler yayılıyordu. Yanlışlıkla zorlu işçi ailelerin arasına karışmış gibi görünen, hiç barut koklamamış, güçbela savaş eğitimini tamamlayabilmiş, henüz yangın görmemiş yeniyetmeler, bahriyeliler gürültü ediyor, akıllarını düşüncelerden arındırmak için kendilerinden daha büyük olanlarla şakalaşıyorlardı. Hepsi sınanma vaktinin yaklaştığını hissediyordu.</p>

<p>Şakacılar kaba saba laflarla testerelerin başındakilere laf atıyorlardı.</p>

<p>“Hey babalık! Ben süt çocuğuyum, annem bana zor işler yapmayı öğretmedi, böyle işleri beceremiyorum. Hey, Mavra! Dikkat et de eteğini kaptırma, rüzgâr alır, üşürsün sonra. Hey güzel kız, ormana kaçma, bana kaç en iyisi.”</p>

<p class="orta">26</p>

<p class="n">Kütükler ormanda düzgünce çapraz istiflenerek kazıklarla sabitlenmişti. Uçları açıktı. Yuri ve Aleksandr Aleksandroviç seçtikleri bir kütüğü kesmeye başladılar.</p>

<p>Baharın bu günleri, toprağın karın altında kalmadan önceki haliyle ortaya çıktığı dönemdi. Ormanın her köşesi nemliydi ve geçen yıl dökülmüş yapraklarla kaplıydı. Bu haliyle koparılmış makbuz koçanları, mektuplar ve geniş bir yaşam dönemine ait notların oraya buraya saçıldığı dağınık, temizlemeye fırsat bulunamamış bir odaya benziyordu.</p>

<p>Aleksandr Aleksandroviç’e “bu kadar hızlı kesmeye gerek yok, yorulursunuz” diyen doktor, testerenin devinimlerini yavaşlatıp biraz dinlenmelerini önerdi.</p>

<p>Bir ileri bir geri gidip gelen diğer testerelerin kimi zaman birbirleriyle uyumlu, kimi zaman ayrı telden çalan sesleri ormana yayılıyordu. Uzaklardan bir yerden bir bülbülün ilk bahar denemeleri işitiliyor, başka bir yerden de bir karatavuğun, tıkanmış bir flütü üflermiş gibi çıkardığı, daha uzun aralıklı ötüşü çalışanlara ulaşıyordu. Lokomotifin bacasından çıkan duman bile, çocuk odasında ispirto ocağında kaynatılan sütün fokurtusunu andıran bir tınıyla gökyüzüne yükseliyordu.</p>

<p>“Benimle konuşmak istediğin bir şey vardı” diye anımsattı Aleksandr Aleksandroviç. “Unuttun mu yoksa? Sular altında kalmış bir ovadan geçiyorduk, hani ördekler uçmuştu, sen de düşüncelere dalıp benimle bir konuda konuşmak istediğini söylemiştin.”</p>

<p>“Ah evet. Çok uzatmadan nasıl anlatabilirim bilemiyorum. Siz de görüyorsunuz, gittikçe daha içerilere yol alıyoruz... Bütün bölge kaynıyor. Yakında gideceğimiz yere varacağız. Orada zincirin hangi halkasına takılacağımızı bilmiyoruz. Her ihtimale karşı ortak bir tavır belirlememiz gerekebilir. İnanç konusu değil sözünü ettiğim. O konuyu böyle, bir ilkbahar ormanında beş dakikada konup halletmek saçma olurdu. Birbirimizi iyi tanıyoruz. Üçümüz, siz, ben ve Tonya, daha pek çokları ile beraber günümüzde bir dünya oluşturuyoruz, ayrıldığımız tek nokta onu algılamadaki durumumuz. Anlatmak istediğim bu değil. Bu işin alfabesi. .</p>

<p>Benim konuşmak istediğim konu başka. Farklı durumlarla karşılaştığımızda nasıl davranacağımıza önceden karar verirsek, birbirimizi utandırmak durumunda kalmaz, diğerlerinin yüzünün kızarmasına neden olmayız.”</p>

<p>“Tamam. Anladım. Sorunu ortaya koyuş biçimin hoşuma gitti. Tam da gerekli sözcükleri buldun. Bak sana ne söyleyeceğim. Kar fırtınası olan bir gece ilk kararnamenin basılı olduğu gazeteyi getirmiştin, anımsıyor musun? Nasıl görülmemiş, koşulsuz bir ifadeydi anımsıyor musun peki? Dobra dobra ve açık seçik yazılmış olması hayranlık uyandırmıştı. Ama bu gibi kararlar ancak yaratıcılarının kafalarında ve yalnızca ilk açıklandıkları gün öyle net ve temiz olabilirler. Siyasetin düzenbaz yönü ertesi gün onları anlaşılmaz bir şeye dönüştürüverir. Sana ne söyleyebilirim ki? Bu felsefe bana çok yabancı. İktidar bizim karşımızda. Bu değişimi yaparken bana soran olmadı. Ama bana inandılar, benim davranışlarımsa, zorunlu kalıp da yapmış olsam bile, benim için bağlayıcıdır. Tonya sürekli olarak dikim zamanında yeni yerimizde olup olamayacağımızı, ekeceğimiz sebzeler için geç kalıp kalmayacağımızı sorup duruyor. Ona nasıl cevap verebilirim ki? Buraların toprak özelliğini bilmiyorum. İklim koşullarından haberim yok. Yazlar oldukça kısa. Burada bir şeyler yetişiyor mu ki?</p>

<p>Hem zaten biz sebzecilik yapmak için mi bu uzun yola çıktık? Kelime oyunu yapmaya gerek yok. Hani, ‘Yedi verst öteye, içecek suyum varmış diye gidilmez’ dedikleri gibi. Üstelik burada sözü edilen yedi verst filan da değil, ne yazık ki, yolumuz üç bin, dört bin verst. Hayır, doğrusunu söylemek gerekirse bizim bunca yolu aşmamızın başka bir amacı var. Çağdaş bir şekilde ömrümüzü geçirmeyi ve bir şekilde, eğer olursa, eski dede topraklarının, orman ve diğer malvarlıklarının paylaşımına bir şekilde taraf olmayı denemek istiyoruz. Özel mülkün geri verilmesi değil derdimiz. Ama her şeyin kaos ormanında heba olması, onca değerin aklın almayacağı biçimde çar çur edilmesi hoş değil. Dünyaları verseler bile fabrikayı hediye olarak kabul etmem. Bu yeniden bir koşuya başlamak olurdu. Rusya’da özel mülkiyet dönemi bitti, buna inanmalısın. Biz Gromekolar olarak eskiyle, geçmişteki geleneklerimizle vedalaştık artık.”</p>

<p class="orta">27</p>

<p class="n">Havasızlıktan uyumak mümkün değildi.</p>

<p>Doktorun başı ve yastığı terden sırılsıklamdı.</p>

<p>Kimseyi uyandırmamak için yattığı bölmeden dikkatlice aşağı inip yavaşça vagonun kapısını açtı. Nem kokusu geldi burnuna, mahzende örümcek ağıyla karşılaşmış gibi hissetti kendini. “Sis” diye düşündü, “Sis, hava sıcak ve bunaltıcı olacak demek ki. Nefes darlığı ve nefes almanın neden zorlaştığı anlaşıldı.”</p>

<p>Ön tarafa doğru yürümeden önce, bir müddet kapının eşiğinde durup etrafı dinledi. Tren hayli büyük olan ana istasyonlardan birinde durmuştu. Çok sayıdaki tren yolunun orta noktasında bulunan gar binasından oldukça uzakta bir yerde durduklarından, etraflarındaki sessizlik ve sisin dışında, tamamen bir kenarda terk edilip unutulmuş gibiydiler. Uzaklardan iki farklı ses belli belirsiz işitiliyordu. Geldikleri yönden gelen, çamaşır yıkanıyormuş ya da direkte asılı ıslak bir flamayı rüzgâr hareket ettiriyormuş gibi düzenli bir şırıltıydı.</p>

<p>Ön taraftan bir uğultu geliyor ve bu ses savaşı bilen doktora cepheyi anımsatıyordu. Düzenli ve sakin biçimde alçalarak ortalığa yayılan gümbürtüyü dinleyip “Uzun menzilli toplar” diye düşündü. Başını sallayıp vagondan aşağı atlarken, “Demek tam cepheye geldik” diye mırıldandı. Birkaç adım ileri yürüdü. İki vagon sonra tren bitiyordu. Ayrılan kısmı da götürdüğü için, o anda istasyonda duran vagonlarının lokomotifi yoktu.</p>

<p>“Bahriyelilerin dünkü huzursuzluklarının nedeni buymuş” diye düşündü doktor. “Ateşin tam göbeğine atılmak üzere olduklarını hissetmişler.” Rayları geçip istasyona yürüyeceği yolu bulmak amacıyla trenin çevresini dolandı. Vagonun köşesinde eli silahlı bir nöbetçi yerden biter gibi belirdi. “Nereye? Belgeleri göreyim!” diye seslendi.</p>

<p>“Burası hangi istasyon?”</p>

<p>“Hangisiyse hangisi, sen kimsin?”</p>

<p>“Ben Moskovalı bir doktorum. Ailemle trende seyahat ediyorum. İşte belgelerim.”</p>

<p>“Bildiğin evraklar bunlar. Bu karanlıkta yazı okuyup da gözümü bozacak kadar aptal değilim ben. Görmüyor musun sisi? Senin ne biçim bir doktor olduğunu anlamak için belgeye filan gerek yok. Senin doktorları on ikiliklerle hallediyorlar. Şimdi sana bir tane patlatırdım ama erken daha. Sağlam kalmışken uygun adım hadi marş, geri dön.”</p>

<p>“Beni birine benzetti herhalde” diye düşündü doktor. Nöbetçiyle tartışmanın bir yararı olmayacaktı. Gerçekten de, işler daha karışmadan, en iyisi geri dönmekti. Arkasını dönüp yürümeye başladı.</p>

<p>Arka taraftan gelen top sesleri durmuştu. O taraf doğuydu. Sis bulutunun içinden güneş, hamamda köpük bulutunun içinde parlayan çıplak beden gibi yükseliyor, alacakaranlıkta belli belirsiz göz kırpıyordu. Doktor tren boyunca yürüyordu. Vagonlar bittikten sonra da ilerlemeye devam etti. Attığı her adımla yumuşak toprağın biraz daha derinlerine gidiyordu.</p>

<p>Düzenli olarak işitilen şırıltı yakınlaşmış, yol aşağı doğru hafif bir eğim almıştı. Birkaç dakika daha yürüdükten sonra ne olduğunu anlamadığı bazı karartılar gördü, alacakaranlıkta büyük bir şeyler olduğu hissine kapıldı. Az daha yaklaşınca, Yuri Andreeviç, gölgelerin arka taraflarından kıyıya bağlanmış kayıklar olduğunu fark etti. Balıkçı kayıklarının gövdelerine ve iskele görevini gören tahta köprüye tembelce vuran dalgaların etkisiyle yavaş ve yorgun şırıldayan geniş bir ırmağın kenarına gelmişti. Kıyıdan biraz ilerde beliren bir başka nöbetçi “Burada gezinmene kim izin verdi?” diye sordu. Az önce yaşadığı deneyimden sonra asla bir şey sormak istememesine rağmen, istem dışı olarak “Bu hangi nehir?” diye sordu.</p>

<p>Nöbetçi cevap vermek yerine elindeki düdüğü ağzına götürdü ama çalmaya fırsat bulamadı. Belli etmeden Yuri Andreeviç’i takip eden ilk nöbetçi, düdükle çağırmaya gerek kalmadan, arkadaşının yanına gelmişti. İkisi konuşmaya daldılar.</p>

<p>“Kafa yormaya gerek yok. Belli ki kuş uçmaya hazır. Yok, ‘İstasyonun adı ne?’, yok, ‘Bu nehir hangisi?’ Kafa karıştırmaya çalışıyor. Ne dersin, hemen şuradan yardan aşağı mı atalım, önce trene mi götürelim?”</p>

<p>“Trene götürelim, derim. Komutan ne karar verirse, onu yaparız.”</p>

<p>“Kimliğini ver” diyen ikinci nöbetçi, doktorun uzattığı kâğıt tomarını aldı. Kime seslendiği belli olmadan “Buna göz kulak ol, hemşerim” dedi ve ilk nöbetçiyle birlikte istasyon tarafında gözden kayboldu.</p>

<p>Bunun üzerine kumlarda yatan bir adam olduğunu fark etti. Herhalde balıkçı olmalıydı, yattığı yerden hareketlendi ve duruma açıklık kazandırmak için “Seni ona götürecekleri için şanslısın. Kim bilir, iyi adamsındır, kurtulursun. Ama sen bunları suçlama. İşlerini yapıyorlar. Şimdi onların devri. Bu belki de iyiye işarettir. Sen şimdilik bir şey söyleme. Görüyorsun, her şeyi karıştırıyorlar. Birini yakaladılar mı, hemen ‘Tamam o’, diyorlar. ‘İşte işçi sınıfının düşmanı, yakaladık’ diye düşünüyorlar. Hata tabii. Sen her durumda komutanlarıyla görüşmek için ısrar et. Bundan vazgeçme. Bunlar belalı, Tanrı bunlardan korusun. Onlarla bir şey halletmeye çalışma. Sana ‘gidelim’ deseler de gitme onlarla. ‘Benim komutanla konuşmam lazım’ de.”</p>

<p>Yuri Andreeviç balıkçıdan pek çok ayrıntı da öğrendi. Kıyısında durdukları nehir, gemi taşımacılığıyla da bilinen ünlü Rınva Nehri’ydi. Trenin durduğu istasyon ise Razvilye idi ve burası Yuryatin şehrinin sanayi bölgesiydi. İki üç verst uzaklarında olan Yuryatin de sürekli el değiştirmişti. Herhalde artık Beyazlardan kurtulmuştu. Balıkçı ayrıca, Razvilye’de de olayların sürekli yaşandığını anlattı. Herhalde karışıklıkların bastırılmış olması nedeniyle ortalık bu kadar sessizdi. İstasyon çevresinde yaşayan sivil halk boşaltılıp bölge güvenlik çemberine alınmıştı. Balıkçı son olarak da “İstasyonda bekleyen trenler içinde askeri olanlar da vardı” dedi. Bunlardan biri ordu siyasi komiseri Strelnikov’unkiydi. Doktorun belgeleri de ona götürülmüştü.</p>

<p>Bir müddet sonra, Strelnikov’un vagonundan bir muhafız doktoru almak üzere çıktı. Diğerlerinden farklı olarak, sarhoş bir arkadaşını taşıyormuş da desteğini çekerse yere düşüverecekmiş gibi, elindeki tüfeği, kimi zaman yerde sürüye sürüye, kimi zaman da kucağında taşıyordu. Doktoru komiserin vagonuna götürdü.</p>

<p class="orta">28</p>

<p class="n">Muhafız parolayı söyleyerek deri kaplı bir koridorla birbirine bağlanmış iki vagondan birine doktorla beraber girdi. Onların içeri girmesiyle birlikte ortalığa yayılan kahkaha ve gürültüler bir anda kesiliverdi.</p>

<p>Nöbetçi dar bir koridordan geçirdiği doktoru geniş bir bölüme soktu. Sessizlik ve düzen hâkimdi burada. Derli toplu mekânda iyi giyimli, eli yüzü düzgün insanlar çalışıyordu. Doktor, kısa bir sürede ünlenip koca bölgede tehdit oluşturan, siyasi açıdan bağımsız komiserin çalışma ortamının çok daha farklı olacağını düşünmüştü.</p>

<p>Herhalde kendisinin asıl çalışma odası burada değil de sıcak savaşın yaşandığı, cepheye daha yakın bir yerdeydi. Burası daha çok özel yazı işlerinin yapıldığı, harekât öncelerinde evi gibi kullandığı küçük bir yer olmalıydı. Halı ve kilim serili koridorlarında yumuşak ayakkabılar giymiş çalışanların dolaştığı, sıcak deniz kaplıcaları gibi huzurlu bir ortamdı burası. Vagonun orta kısmı eskiden yemek salonuydu. Tabanı halı kaplı olan bu bölüm şimdi sevkiyat noktası olarak kullanılıyordu. Birkaç masa konmuştu.</p>

<p>Kapıya en yakın oturan genç subay “Bir dakika” dedi. Bunun üzerine diğer masalardakiler doktorun varlığını unutma hakkını kendilerinde görerek, onunla ilgilenmekten vazgeçtiler. Genç subay belli belirsiz bir kafa hareketiyle nöbetçiye gidebileceğini işaret etti. O da tüfeğinin dipçiğini koridorun metal kısımlarına çarptıra çarptıra uzaklaştı.</p>

<p>Doktor kapının eşiğinden baktığında kendi evrakını görmüştü. Sondaki masada, eski albay forması giymiş daha yaşlıca bir subayın önünde duruyordu. Adam askeri istatistikçiydi. Burnundan birtakım homurtular çıkartarak rehberlere bakıyor, ardından askeri haritaları karıştırıyor, bir şeyleri harmanlıyor, bir yandan kesip diğer yandan yapıştırıyordu. Mekândaki pencerelere sırayla baktı ve hepsinde aynı görüntü olmayan camların hepsinden edindiği izlenimden çıkardığı ortak sonuçla “Bugün çok sıcak olacak” dedi.</p>

<p>Masaların arasında teknik işlere bakan bir subay yerde, kopmuş bir kabloyu onarmaya uğraşıyordu. Genç subayın masasının altına geldiğinde, subay tamire engel olmamak için yerinden kalktı. Yan masada erkek kabanı giymiş yazıcı kadın bozuk bir yazı makinesiyle uğraşıp duruyordu. Daktilonun silindiri yerinden kayıp kenarda sıkışıp kalmıştı. Genç subay, kadının taburesinin arkasına geçti ve onunla beraber daktilonun neden bozulmuş olabileceğini incelemeye koyuldu. Yerde sürünen teknisyen de onların yanına geldi ve yerinden oynayan parçaları alttan incelemeye başladı. Çok geçmeden yerinden kalkan albay üniformalı adam da onlara katıldı. Herkes daktiloyla uğraşmaya başlamıştı.</p>

<p>Bu manzara doktoru sakinleştirdi. Kaderini belirleyecek insanların, onun olduğu ortamda böyle boş şeylerle uğraşacak kadar rahat davranmaları kötüye yorumlanamazdı. “Gene de kim bilebilir ki?” diye düşündü. “Nasıl bu kadar sakin olabiliyorlar? Yanı başlarında toplar ateş yağdırıp insanlar ölürken bunlar sıcaklığı bombalara göre değil de havadan yola çıkarak tahmin ediyorlar. Belki de algıları kapanacak kadar çok şey görmüşlerdir.”</p>

<p>Yapacak bir şeyi olmadığından oturduğu yerden karşı camlara bakmaya başladı.</p>

<p class="orta">29</p>

<p class="n">Baktığı yerden trenin önünde uzanan demiryolu ve dağdaki yerleşim yeri ile aynı adı taşıyan Razvilye İstasyonu görünüyordu.</p>

<p>Demiryolundan istasyona üç kademeli boyasız ahşap bir merdivenle çıkılıyordu. Bu taraftan bakınca rayların olduğu yer büyük bir lokomotif mezarlığını andırıyordu. Yakıt vagonlarından ayrılmış, bacaları kâse ya da çizme koncuna benzeyen lokomotifler, hurda vagon yığınları arasında üst üste yığılmış duruyordu.</p>

<p>Aşağıdaki lokomotif mezarlığıyla kasaba mezarlığı, rayların üstündeki hurda demir, paslı tavan bölmeleri ve tabela parçaları, erken sabah sıcağında kaynayan beyaz gökyüzünün altında terk edilmiş köhne bir yer görüntüsü veriyordu.</p>

<p>Yuri Andreeviç, Moskova’dayken, şehirde ne kadar çok tabela olduğuna ve onların binaların nasıl da büyük bir kısmını kapadığına dikkat etmemişti. Burada gördüğü tabela kalıntıları ona bunu anımsattı. Yoldaki tabelalar da harflerin büyüklüğüne göre trenden okunabiliyordu. Bunlar tek katlı binaların çarpık camlarına dengesizce ve o kadar aşağıdan asılıydı ki, alçak yapılar bu tabelaların altında, babalarının kasketini yan yatırıp takan kasabalı çocuklar gibi, görünmez oluyordu.</p>

<p>Bu arada sis tamamen açılmıştı. Yalnızca gökyüzünün solunda ve doğu yönünde uzaklarda izleri vardı. Ama işte onlar da, tıpkı bir tiyatro perdesi gibi, hafifçe titreyerek hareketlenmiş ve ortadan yok olmuştu. Tam o tarafta, Razvilye’nin üç kilometre kadar uzağında bir tepede, çevresindeki kasabalardan daha yüksek bir yerde büyük bir şehir göründü. Herhalde burası ya bir bölge merkezi ya da valilikti. Güneş ışıkları rengini sarıya döndürmüş, aradaki uzaklık şehrin keskin hatlarını yumuşatmıştı. Tepenin üstündeki haliyle Aynaroz Dağı<a id="dn49" href="../Text/dn.xhtml#d49">[49]</a> ya da ucuz bir sokak tablosunda, evlerin üst üste çizildiği, sokakların birbirine geçtiği bir manzaranın ortasındaki tepeliğe resmedilmiş, boş bir manastırı andırıyordu.</p>

<p>“Yuryatin olmalı burası!” diye düşündü Yuri heyecanla. “Rahmetli Anna İvanovna’nın anılarında yaşattığı, hemşire Antipova’nın sık sık anımsadığı yer! Ne kadar çok işittim Yuryatin adını onlardan ama ancak bu koşullarda ilk kez görüyorum.” Doktor bunları düşünürken daktiloyla uğraşanların dikkati başka bir şeye, camın dışına kaymıştı. Hepsi başını oraya çevirmişti.</p>

<p>Doktorun bakışları da aynı tarafa yöneldi.</p>

<p>Bir grup esir ya da mahkûm, istasyon merdivenlerinden çıkarılıyordu. Aralarında başından yaralı liseli bir genç vardı. Yarası bir yerlerde sarılmıştı ama sargının altından hâlâ kan akıyordu. Liseli terli, sıcak yüzünü eliyle siliyordu.</p>

<p>Grubun en arkasından giden iki Kızıl Ordu görevlisinin arasındaki liseli gencin böylesine dikkat çekmesinin nedeni yakışıklı yüzüne yansımış kararlı halinin yanı sıra bu kadar genç yaşta isyancı olmasının insanda yarattığı keder duygusuydu. O ve kendisine eşlik eden erler, tuhaf hareketleriyle bakışları üstlerinde toplamışlardı. Sürekli yapılmaması gereken şeyleri yapıyorlardı.</p>

<p>Delikanlının sargılı başındaki okul kepi sürekli kayıyor, liseli de onu çıkarıp eline almak yerine, iki de bir düzeltiyor ya da aşağı doğru itiyordu. İki Kızıl Ordulu da oğlanın yarasına iyice zarar verecek bu duruma, gönülden yardımcı oluyorlardı.</p>

<p>Sağlıklı düşüncenin tamamen karşıtı olan bu saçmalığın sembolik bir yanı vardı. Yuri olayın çok yönlülüğünü bir tarafa bırakıp alana koşmak ve içinden geçenleri haykırmak istedi. Hem çocuğa hem de trendekilere, kurtuluşun üniformalara bağlanmakla değil, aksine onlardan kurtulmakla olabileceğini bağıra bağıra söylemekti istediği. Doktor bakışlarını diğer tarafa çevirdi. Az önce kararlı adımlarla içeri girmiş olan Strelnikov odanın ortasında duruyordu.</p>

<p>Nasıl olur da o, doktor, onca sıradan insanla tanışmış olmasına rağmen bu kadar sıra dışı bir adamla şimdiye kadar tanışmamış olabilirdi? Nasıl olmuştu da hayat onları bir araya getirmemişti? Nasıl olmuştu da şimdiye kadar yolları kesişmemişti?</p>

<p>Nasıl böyle anlaşıldığının açıklanması zor da olsa, Strelnikov’un son derece erk sahibi olduğu hemen belli oluyordu. Olmak istediğinin o kadar ötesindeydi ki üstündeki her şeyle ve her haliyle örnek teşkil edebilirdi. Başının vücuduna oranı, yakışıklılığı, adımlarındaki kararlılık, uzun bacakları, belki de kirli olan ama onda temiz görünen yüksek konçlu çizmeleri, aslında buruşuk olmasına rağmen üstünde ütülü görünen kurşuni üniforması hepsi bu bütünselliği tamamlıyor, bu izlenimi güçlendiriyordu. Tanrı vergisi bir üstünlüktü bu, doğal, yapmacıklıktan uzak. Bu adam, yaşamın gerektirdiği her koşulda kendini eyer üstündeki kadar rahat hissedebilirdi. İlle de özgün olması gerekmeyen bir özelliği vardı. Hareketlerine yansıyan bu yetenekli hali belki de öykünmeydi. Bu günlerde herkes birilerini örnek alıyordu. Tarihteki dini kahramanları ya da cephede, çatışma günlerinde şehirlerde parlayan insanları, hayal gücünü zorlayanları örneğin. Daha çok da halkın otorite kabul ettiği insanlara öykünülüyordu. Yoldaşlar arasında öncelikli olanlara. Kısacası herkes birbirinden etkileniyordu.</p>

<p>Strelnikov, nezaket gereği, yabancı birinin orada olmasına şaşırdığını ya da varlığından rahatsız olduğunu gösteren bir davranış sergilemedi. Aksine, kimseyi birbirinden ayırmadan, doktor da onlardan biriymiş gibi konuşmaya başladı.</p>

<p>“Hepinizi tebrik ederim. Püskürttük onları. Ciddi değilmiş de savaşçılık oynuyormuşuz gibi geldi bana. Çünkü onlar da bizimle aynı, Ruslar. Sadece aptallıklarından vazgeçmiyorlar bir türlü. Bunun için bizim de güç kullanmamız gerekti. Komutanları arkadaşımdı. Ailesi benimkinden daha proleterdir onun. Aynı avluda büyüdük. Benim için çok şey yaptı aslında, bu anlamda ona borçluyum. Onu nehrin öte yakasına, hatta daha da ilerilere püskürttüğümüz için de mutluyum.</p>

<p>Guryan hemen bir bağlantı kuralım. Sadece telgraf ve habercilere güvenip iş tutamayız. Ne kadar sıcak, farkında mısınız? Neyse, her şeye rağmen bir buçuk saat kadar uyudum. Haa... Doğru ya..” dedi ve uyandırılma nedenini anımsayarak doktora döndü. “‘Birini yakaladık’ diye saçma bir sebeple kaldırmışlardı.”</p>

<p>Doktoru tepeden tırnağa iyice bir süzüp “Bu mu?” dedi. “İlgisi yok. Ne kadar aptalsınız!” Gülmeye başlamıştı. Doktora dönüp “Kusura bakmayın, yoldaş” dedi. “Sizi başkası sanmışlar. Nöbetçiler karıştırmış. Serbestsiniz. Yoldaşın belgeleri nerede? Evet, işte burada. İzninizle şöyle bir göz atayım. Jivago... Jivago... Doktor Jivago... Sanki Moskova’dan... Gelin, benim odama geçelim. Burası sekreterlik. Çalışma odam yan vagonda. Lütfen buyurun, çok tutmam sizi.”</p>

<p class="orta">30</p>

<p class="n">Kimdi bu adam, böyle?</p>

<p>Kimse onu tanımıyordu. Parti üyesi bile olmadan önemli mevkilere yükselmesi ve oralarda kalmayı becerebilmesi şaşırtıcıydı. Bilinen, Moskovalı olduğu ve üniversiteyi bitirdikten sonra öğretmenlik yapmak üzere taşraya gittiğiydi. Savaş başladığında bir süre esir düşmüş, uzun zaman haber alınamadığı için de öldüğü sanılmıştı.</p>

<p>Demiryolu işçilerinin öncülerinden olan Tverzin’in ailesinde büyümüş ve onun önermesiyle görevler verilmişti. O dönemde iş başında olan insanlar Tverzin’e güveniyorlardı. Farklı görüşlerin ortaya çıktığı ve heyecanın dorukta olduğu o günlerde, Strelnikov’un hiçbir engel tanımayan devrimci yaklaşımı, özgün ve fanatik oluşu, hiçbir şekilde tesadüflere kalmadan yaşamın içinden ahenkle çıkmasıyla diğerlerininkinden ayrılıyordu.</p>

<p>Strelnikov kendisine gösterilen güveni boşa çıkarmamıştı.</p>

<p>En son başardığı görevlerin içinde Ust-Nemdinskoe ve Nijne-Kelmesskoe zaferleri ile levazım birliklerine karşı koyan Gubbasov köylülerinin bastırılması ve Medvejye İstasyonunda malzeme trenine yapılan baskının püskürtülmesi geliyordu. Turkatue şehrinde silahlarıyla Beyazların tarafına geçen askerlerin isyanı, Çirkin-us nehir limanında Sovyet yönetimine bağlı bir kumandanın öldürülmesi olayından sonra çıkan karışıklıkların yatıştırılması işleri de siciline başarı ile işlenmişti.</p>

<p>Bütün bu yerlerde, beklenmedik bir anda ortaya çıkıyor, çabucak, abartısızca ve cesur bir biçimde olayları kavrıyor, ikna etmek için uğraşıyor ve gereğinin yapılmasını sağlıyordu. Seyahat ettiği trene, bölgede yakalanan firariler ve suçlular için bir bölüm eklenmişti. Askere alım komitelerini denetlemesi pek çok şeyi düzene sokmuştu. Kızıl Ordu’ya kayıtlarda başarılı bir gelişme gözleniyordu. İlgili komisyonlar hararetli bir çalışma içindeydiler. Son olarak, Beyazların kuzeyden saldırıya geçip son zamanlarda tehdit oluşturması yüzünden, Strelnikov’a yeni bir strateji ve sorumlulukla cephe komutanlığı görevi verilmişti. İşe el atmasının sonuçlarını almak uzun sürmedi.</p>

<p>Strelnikov kendisine Rastelnikov<a id="dn50" href="../Text/dn.xhtml#d50">[50]</a> adını taktıklarını biliyordu. Çoktan aşmıştı bunları, hiçbir şeyden korkusu yoktu.</p>

<p>Moskovalı’ydı. 1905 yılındaki devrimci harekete katılan ve bundan dolayı ceza alan işçi bir babanın çocuğuydu. Kendisi o dönemde devrimci olaylardan uzak durmuştu, bunun nedeni gençliği ve buna paralel olarak da üniversiteye girmeyi başarabilen fakir aile çocuklarının öncelikli olarak eğitimlerini düşünmeleri ve zengin çocuklara göre buna çok daha fazla önem vermeleriydi. Varlıklı öğrencilerin heyecanları onu ilgilendirmemişti.</p>

<p>Üniversiteden mezun olduğunda oldukça donanımlıydı. Aldığı tarih-felsefe eğitimini kendi çabalarıyla matematikle güçlendirmişti.</p>

<p>Yasalara göre askerlik yapması gerekmiyordu ama savaşa gitmek için gönüllü oldu. Astsubay rütbesiyle esir düştü. 1917 yılı sonunda Rusya’da devrim olduğunu duyunca ülkesine geri kaçmayı başardı.</p>

<p>Karakterinin onu diğerlerinden ayıran iki huyu, iki eğilimi vardı.</p>

<p>Olağanüstü düzeyde ileriyi görme yeteneğine sahipti. Çok az rastlanır bir şekilde dürüstlük ve adalet duygusu bahşedilmişti ona, hisleri çok kuvvetliydi.</p>

<p>Ama bilimsel çalışmaların önüne açtığı yeni yollar, dayanağı olmayan öngörüleri yıkabileceği, zekâsına uygun, beklenmedik ve ödül niteliğinde olaylarla güç vaat etmiyordu.</p>

<p>İlkeleri de, iyi şeyler yapabilmesi için genel olaylara eğilim göstermeyen, sadece az insanın başarabildiği özel durumlarla ilgilenen yüreğini başka tarafa çeviremiyordu. Strelnikov daha küçük yaşlarından itibaren hep en iyi ve en yükseğe özenmişti. Yaşamın, insanların en mükemmele ulaşmak için, kurallar çerçevesinde mücadele ettikleri kocaman bir stadyum olduğunu düşünürdü.</p>

<p>Gerçekte böyle olmadığını anladığı zaman, dünya düzenini daha basite alıp kendisinin yanlış düşünebilmiş olacağı aklına bile gelmedi. Kırgınlığını uzun süreliğine içine atıp günün birinde dünyayı koruyup onu bozanlardan intikam alabileceği ve yerküreyle onu karıştıran güçler arasında yargıçlık yapabileceği zamanın geleceği fikrini içinde olgunlaştırmaya başladı.</p>

<p>Hayal kırıklığı zalimleştirdi onu. Devrim silahlandırıp güçlendirdi.</p>

<p class="orta">31</p>

<p class="n">Özel vagonuna girdiklerinde Strelnikov hâlâ “Jivago... Jivago” diye yineliyordu. “Bir tüccarın adı mıydı, yoksa soylu biri miydi? Moskovalı doktorsunuz demek. Varıkino’ya gidiyorsunuz. Tuhaf. Moskova’dan yola çıktınız ve bu unutulmuş yere gidiyorsunuz ha.”</p>

<p>“Tam da bu amaçla gidiyoruz. Niyetimiz huzur bulmak. Ücra bir köşede, sıradan bir yaşam.”</p>

<p>“Söylesenize Varıkino’da nasıl bir romantizm bekliyorsunuz? Oraları biliyorum. Eski Kruger fabrikaları. Akrabalarınız mı yoksa? Mirasçı falan mısınız?”</p>

<p>“Bu alaycılığınızın nedeni ne? ‘Mirasçı’ olmakla ne ilgisi var? Zaten karım da...”</p>

<p>“Gördünüz mü bakın. Beyazları mı özlediniz? Sizi hayal kırıklığına uğratacağım.”</p>

<p>“Alay etmeyi sürdürüyorsunuz.”</p>

<p>“Sonra, doktorsunuz. Hem de askeriyede görev yapmışsınız. Şimdi savaş zamanı. Olayın beni ilgilendiren kısmı. Kaçaklar. Yeşiller<a id="dn51" href="../Text/dn.xhtml#d51">[51]</a> de ormanda saklanıyor. Huzur arıyorlar. Neyin huzuru belli değil.”</p>

<p>“İki kez yaralandım ve çürüğe çıktığım için hizmetim bitti.”</p>

<p>“Lafın burasında Eğitim ya da Sağlık Komiserliğinden aldığınız sizin ‘tam bir Sovyet vatandaşı’ olduğunuza ilişkin belgeyi gösterebilirsiniz. Şimdilerde yeryüzünde korkunç bir mahkeme kurulu, sayın efendi, etrafımız, doktorlara merhamet göstermekten uzak, kılıçlı, kanatlı canavarlarla kuşatılmış. Size serbest olduğunuzu söylemiştim. Sözümden dönmeyeceğim. Ama bu şimdilik böyle. Bir kez daha karşılaşacağımızı hissediyorum, o zaman her şey daha farklı olur, dikkat edin.”</p>

<p>Bu tehdit ve gözdağı Yuri Andreeviç’in gözünü korkutmadı. “Hakkımda ne düşündüğünüzü gayet iyi biliyorum. Kendi açınızdan haklısınız da. Ama beni çekmek istediğiniz tartışmayı ben, zihnimde kendimi suçlayan bir sesle bir ömür boyudur yapıyorum. Hatta bir sonuca varabileceğim zamanlar olduğunu da söyleyebilirim. Bunları iki kelimeyle açıklayabilmem mümkün değil. Gerçekten serbestsem, açıklama yapmadan gitmeme izin verin, yok değilsem gerekeni yapın. Sizin önünüzde vereceğim bir hesabım yok.”</p>

<p>Telefon sesiyle konuşmaları kesildi. Hat tamir edilmişti. Strelnikov telefonu kaldırıp “Teşekkür ederim, Guryan” dedi ve birkaç kez ahizeye üfledi. “Buraya birini gönderin, Doktor Jivago’ya eşlik etsin. Bir terslik daha olmasın diye. Bir de Razvilye Çeka Ulaştırma Müdürlüğü’nü bağla bana.”</p>

<p>Yalnız kalan Strelnikov istasyon binasını aradı: “Oraya bir çocuk getirdiler. Durmadan şapkasını çekiştirip duruyor. Başı da sarılı, berbat bir durum. Evet. Gerekiyorsa tıbbi yardım yapın. Evet, gözünüzün içi gibi bakın delikanlıya, yoksa hesabını sorarım sizden. Gerekiyorsa yemek de verin. Evet, aynen öyle. Şimdi işe gelelim. Daha konuşuyorum, bitmedi. Hay aksi, başka biri girdi araya. Guryan! Guryan! Bağlantı gene koptu.”</p>

<p>İstasyonla konuşmasını bitirmeye çabalamayı bir an için bırakıp “Belki de benim öğrencilerimden biridir” diye düşündü. “Büyümüş, bize karşı savaşıyordur. ”</p>

<p>Strelnikov zihninden öğretmenlik dönemini, savaş ve esirlik yıllarını hesaplayıp gencin yaşıyla tutup tutmadığını anlamaya çalıştı. Sonra vagonun penceresinden ufukta görünen manzarada ırmağın üst tarafındaki mahallelerini, Yuryatin’deki evlerini görmeye çalıştı. Belki de karısı ve kızı hâlâ oradaydı. Onların yanına gidiverseydi! Şimdi, şu dakikada! Sanki bu olabilecek bir şey miydi? Bu artık bambaşka bir hayattı. Eski yaşamına dönmeden önce, bu yeni yaşamı bitirmek gerekirdi.</p>

<p>Elbet bu bir gün olacaktı, bir gün elbette. Evet ama ne zaman, ne zaman?</p>
</body>
</html>