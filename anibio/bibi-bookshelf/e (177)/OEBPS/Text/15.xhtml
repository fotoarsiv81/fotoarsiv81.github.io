<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>


<link href="../Styles/main.css" type="text/css" rel="stylesheet"/>
</head>
<body>
<p class="orta">Son</p>
<p class="bosluk2"></p>
<p class="orta">1</p>

<p class="n">Bundan sonra bize Yuri Andreeviç’in son sekiz dokuz yılını anlatmak kalıyor yalnızca. Ölmeden önce kendini olayların akışına tamamen bırakmanın, bir teslim oluşun öyküsü bu.</p>

<p>Genelde doktorluk becerisi ve yazarlık yeteneğini körelttiği bu dönemde zaman zaman çöküşten çıktığı da oluyordu. O dönemlerde aklını toplayıp çalışmalarına geri dönüyordu. Ancak bu günler çok kısa sürüyor, tekrar kendine küsüp dünyadan elini eteğini çekiyordu. Çok önceleri teşhisini koyduğu ama derecesini tam olarak saptamadığı kalp rahatsızlığı bir hayli ilerlemişti.</p>

<p>Varıkino’dan tekrar Moskova’ya döndüğünde her türlü ikiyüzlülüğü içinde barındıran, Sovyet döneminin en yapay dönemi NEP<a id="dn82" href="../Text/dn.xhtml#d82">[82]</a> başlamıştı. Partizanların elinden kaçıp Yuryatin’e döndüğü günlerdeki halinden daha bakımsız ve zayıftı. Yolculuğu boyunca gene giysilerini ve değerli neyi varsa yiyecek bir şeylerle değiş tokuş yapmak zorunda kalmıştı. Üstünde ancak çıplaklığını örtecek paçavralar vardı. Moskova’ya vardığında başında kurşuni kalpak, sırtında eski püskü, apoletleri sökülmüş, düğmesiz bir asker kaputu, içinde mahkûm gömleği vardı. Bu haliyle, başkentin meydan ve istasyonlarında dolaşan Kızıl Ordu erlerinden hiçbir farkı yoktu.</p>

<p>Moskova’ya geldiğinde yalnız değildi. Yol boyunca peşini bırak mayan, aynen onun gibi asker giysileri giymiş genç bir delikanlıyla beraberdi. Yuri’nin çocukluğunun geçtiği, savaş sonrasında sağlam kalabilmiş eve gittiler birlikte. Yuri’yi hâlâ hatırlıyorlardı, nazikçe, yoldan geldikten sonra yıkanıp yıkanmadığını sorduktan sonra onu da yol arkadaşını da buyur ettiler. Tifüs salgını hâlâ devam ettiği için insanlar çekiniyordu. Çok geçmeden, ailesinin nasıl Moskova’dan yurtdışına gönderildiklerini anlattılar.</p>

<p>Yuri ve genç arkadaşı içine girdikleri ortamlarda dikkat çekmek istemiyor, mümkün olduğu kadar kendilerine söz gelmeyecek kalabalık ortamları tercih ediyorlardı. Birlikte bir köşeye çekiliyor, konuşmalara katılmadan geceyi geçiriyorlardı. Uzun boylu, paçavralar içindeki Yura, gerçeğin peşindeki dervişe benziyor, yanındaki delikanlı ise körükörüne ona inanmış takipçisini andırıyordu. Peki kimdi bu genç yol arkadaşı?</p>

<p class="orta">2</p>

<p class="n">Yolculuğunun başında Yuri hep yürümüştü. Oldukça uzun bir mesafeydi bu. Moskova’ya yakın son kısmını ise trende geçirmişti. Yürüyerek geçtiği ormanlar Sibirya’da, Milislerin elinden kaçtığı zaman Urallar’da gördüklerinden pek farklı değildi. Yalnızca o zaman kıştı. Bu sefer ise yazın sonunda, başlamakta olan sonbaharın ılık günlerinde yürüdüğü için ilkinden biraz daha kolay olmuştu.</p>

<p>Geçtiği köylerin neredeyse yarısı bomboştu, sanki düşman saldırısına uğramışlar gibi tarlalardaki ürünlerini toplamadan evlerini terk edip gitmişti insanlar. Savaş sonrası görünümü vardı ortalıkta ve bu yaşanan, iç savaştı. Eylül’ün bitmesine iki üç gün kala, bir ırmağın sarp ve dik kıyısından yürümüştü. Irmak sağ tarafında kalıyordu. Solunda ise yoldan başlayıp semaya kadar uzanan, göz alabildiğine hasat edilmemiş tarlalar vardı.</p>

<p>Toplanmamış ekinlerin iyice olgunlaşmış taneleri toprağa dökülmüştü. Başak    tanelerini kaynatma olanağı    olmadığı zamanlar, açlığı dayanamayacak noktaya geldiğinde bunları avuçlayıp çiğ olarak yiyordu. Çiğnemesi bile zor olan tanelerin hazmı çok zor oluyordu. Yuri Andreeviç, ömrü boyunca bu kadar koyu renkli buğday görmemişti.</p>

<p>Zamanında toplanan ekin, altın sarısı olurdu. Bu, alev alev ışımak için ateşe gereksinim duymayan bir renkti. Bu, ortaları kara, kenarları beyaz uzun kar bulutlarının, yüze vuran gölgeler gibi, aralıksız ve yumuşak hareketlerle gezindiği kış habercisi gökyüzü tarafından sınırları belirlenen tarlaların sessizce haykırdıkları yardım çığlığıydı.</p>

<p>Çevredeki her şey dingin ve düzenli bir devinimdeydi. Irmak akıyordu. Doktor ırmağın akışına karşı yürüyordu. Bulutlar onunla aynı yönde ilerliyordu. Tarlalar da bu hareketliliğe eşlik ediyordu. Tanımsız küçük kıpırtılarla insanı ürpertiyorlardı. Görülmemiş sayıda fareler basmıştı tarlaları. Dışarda uyumak zorunda kaldığı gecelerde doktorun yüzünde, ellerinde fareler dolaşıyor, ceketinin kollarından, pantolonunun paçalarından girip çıkıyorlardı. Arpa tanelerini tıka basa yemekten iyice semirmiş fareler o kadar çoktu ki, gündüzleri ayaklar altında ezilip iğrenç bir şekilde cıyaklıyorlardı. Vahşi ve korkunç görüntülü bir grup köpek de Jivago ile aralarındaki mesafeyi koruyarak sürekli onu takip ediyor, arada, “Nasıl yapsak da adama saldırsak” demesine birbirlerine bakıyorlardı. Ara sıra tarlalardan taşan fareleri yiyen köpeklerin büyük olasılıkla asıl besin kaynakları leşlerdi. Kendilerinden çok emin bir biçimde doktorun arkasından gidiyorlardı. Jivago ormandan uzak durmalarını garipsemişti. Doktor ormana yaklaştıkça aralarındaki mesafe açılıyordu.</p>

<p>Tarlalarla ormanın durumu birbirleriyle çok çelişkiliydi. insanların gidişinden sonra öksüz kalan tarlalar, lanetlenmişti sanki. Ormanlardaysa durum tam tersiydi. İnsanların elini eteğini çekmesinden sonra özgür bir ortamda, serbest kalan mahkûmlar gibi daha da güzelleşmişlerdi.</p>

<p>Sıradan insanlar, özellikle de köylerdeki gençler, cevizlerin yeşermesine fırsat vermeden onları koparırdı. Şimdiyse ova ve tepeler, sonbahar güneşinin iyice beslediği el değmemiş altın sarısı kadife gibi yapraklarla kaplıydı. Yaprakların arasından, dallara sımsıkı bağlanmış gibi görünen ikili, üçlü ceviz büyümüş, olgun cevizler sarkıyor ve hâlâ ağaçları süslüyorlardı. Yuri sürekli onlardan yiyordu. Ceplerini de cevizle doldurmuştu. O bölgeden geçtiği bir hafta cevizle beslendi.</p>

<p>Doktora göre tarlalar ağır ateşli hastalığa yakalanmıştı. Ormanlar tam tersine, bir yenilenme sürecine girmişçesine son derece sağlıklıydılar. Tarlalarda şeytanın sinsi, alaycı gülümsemesi hissediliyor, ormanda ise Tanrı yaşıyordu.</p>

<p class="orta">3</p>

<p class="n">Yolculuğunun tam bu aşamasında Yuri, yanıp kül olmuş ve terk edilmiş bir köye geldi. Yanmadan önce evlerin tamamı yolun bir kenarına yapılmıştı. Nehir tarafı tam gelişmemişti. Köyde sağlam kalmış birkaç ev vardı. Alevlerden kararmış, isle kaplanmıştı. Diğer evlerin bacaları kopmuş, kömür topuna dönmüştü.</p>

<p>Nehir tarafındaki yamaçta bir dolu hendek vardı. Bunlar değirmen taşı çıkarmak için kazılmıştı. Eskiden burada yaşayanların bazıları bu işle uğraşmıştı. Sıra sıra dizili evlerden sağlam kalan sonuncunun karşı tarafında, üç değirmen taşı öylece bırakılmış duruyordu. Evin içi bomboştu. Yuri Andreeviç bu eve girdi. Dingin bir akşamdı ama onun içeri girişiyle bir şiddetli rüzgâr çıktı sanki. Tarlaların dört bir yanından havalanan ekin taneleri içeri doldu, soyulmuş duvar kâğıdı parçaları uçuşmaya başladı. Kulübedeki her şey ayaklanıp harekete geçmişti sanki. Tarlaları dolduran fareler burayı da istila etmişti. Doktor daha fazla içerde kalamadı. Dışarı çıktığında güneş tarlaların arkasından batmak üzereydi.</p>

<p>Günün son ışıkları ılık ılık karşı kıyıyı ısıtıyordu. Irmağın bir yarısındaki çalı kümeleri altın rengi ışığın altında parlıyordu. Yuri yolun karşısına geçip otların üstündeki değirmen taşlarından birinin üstüne oturup dinlenmeye başladı. Irmağın dik yamacından aşağı baktığında önce sarı saçlı bir kafa, sonra omuzlar ve eller gördü. Su kovası taşıyan biri ırmak kenarından yukarı doğru geliyordu. Doktoru görünce durdu. Belden aşağısı görünmüyordu. “Su ister misin yolcu? Bana kötülük yapmazsan ben de sana dokunmam” dedi.</p>

<p>“Teşekkür ederim, biraz ver de içeyim. Gel yanıma korkma. Sana neden bir kötülük yapayım ki?” dedi Yuri.</p>

<p>Yalınayak, paçavralar içinde oldukça genç birisiydi. Dostça söylediği sözlere karşın kuşkucu ve endişeli bakışlarla iyice süzdü Yuri’yi. Bilinmeyen bir nedenle tuhaf biçimde heyecanlandı. Elindeki kovaları yere bırakıp doktora doğru hızlandı. Sonra birden durdu ve “Olamaz, olamaz... Yok, ben benzetiyorum” gibisinden bir şeyler mırıldandı. Ardından Yuri’ye dönüp “Kusura bakmayın ama size bir şey soracağım. Sizi tanıyorum galiba. Evet, evet! Doktor amca?”</p>

<p>“Evet ama sen kimsin?”</p>

<p>“Beni tanımadınız mı?”</p>

<p>“Hayır.”</p>

<p>“Moskova’dan aynı trenle gelmiştik. Aynı vagonda. Beni işçi birliğine götürüyorlardı. ”</p>

<p>Delikanlı Vasya Brıkin’di. Yuri’nin yanına gelip ellerine yapıştı. Bir yandan öpüyor, bir yandan da ağlıyordu. Bu yanmış yıkılmış köy Verettennikki, onun köyüydü. Köyü ateşe verdiklerinde Vasya, değirmentaşı ocaklarından birine saklanmıştı. Annesi onu yakalayıp şehre götürdüklerini sanmış, kederinden, doktorla Vasya’nın durduğu yamaçtan, kendini nehre atıp boğulmuştu. Kız kardeşleri, Alyonka ile Arişka’nın başka bir bölgedeki bakımevinde olduklarını duymuştu ama emin değildi. İşte bu karşılaşmadan sonra Yura ve Vasya ayrılmadılar. Doktor delikanlıyı yanına aldı ve Moskova’ya doğru birlikte yol aldılar. Vasya bir dolu acı olay anlattı doktora.</p>

<p class="orta">4</p>

<p class="n">“Buğdaylar geçen sonbaharda ekilmişti. Ekim işi bitince felaketler birbiri ardına gelmeye başladı. Polya Teyze de o zaman gitti. Onu hatırlıyorsunuz değil mi?”</p>

<p>“Hayır, hiç anımsamıyorum. Kimdi ki?”</p>

<p>“Nasıl hatırlamazsınız? Pelagaya Nilovna! O da bizimle aynı vagondaydı. Soyadı Tyagunova. Böyle geniş yüzlü, şişmanca, beyaz tenli.”</p>

<p>“Durmadan saçının örgüsüyle oynayan kadın mı?”</p>

<p>“Evet, evet o uzun örgüleri olan.”</p>

<p>“Şimdi anımsadım. Dur bakayım, sonra ben onunla Sibirya’da bir kentte karşılaştım. Sokakta rastlaştık öylesine.”</p>

<p>“Çok ilginç! Pelagaya Teyze’yle öyle mi?”</p>

<p>“Dur Vasya, ne oluyorsun? Elimi kopartacaksın neredeyse. Kız çocukları gibi kızardın, dur, dur.”</p>

<p>“Ne yapıyormuş orada? Nasıldı? Anlatın lütfen, anlatın hemen.”</p>

<p>“Karşılaştığımızda iyi görünüyordu. Sizden söz etmişti bana. Sizde kalmış galiba. Belki de karıştırıyorum.”</p>

<p>“Doğru, doğru, bizde kaldı! Annem onu kız kardeşi gibi sevdi. Çok sakin, çalışkan birisiydi. Bizde kaldığı süre boyunca ev hep düzenliydi. Köyün yerlileri rahat vermediler kadına. Bir dolu söylentiler çıkartıp huzursuz ettiler hep. Harlam Gniloy diye bir adam vardı. Tutuldu ona. İşe yaramaz adamın tekiydi. Pelagaya pas vermiyordu. Adam bu yüzden bana diş biledi. Pelagaya ile benim hakkımda uyduruk haberler yaydı etrafa. Sonunda gitmek zorunda kaldı. Terk etti köyü. Ardından kötü olaylar devam etti. Yakınımızda bir cinayet işlendi. Komşu köyün orada ormanda yaşayan dul bir kadını öldürdüler. Üst kısmı lastikten erkek botları giyer, şapka takardı. Gorlon adında vahşi bir köpeği vardı. Her zaman evinin önünde bağlı olurdu. Bahçede, tarlada her işini kendi görür, kimseden yardım istemezdi. Sonra birden kış geldi. Daha pek zamanı değildi. Kar erken yağdı. Kadıncağız daha patateslerini toplayamamıştı. Bizim köye gelip yardım istedi. Karşılığında patates ya da para vereceğini söyledi.</p>

<p>Ben de kalktım yardıma gittim. Evine vardığımda Harlam’ın çoktan orada olduğunu gördüm. Benden önce gitmiş. Kadın da bana söylememiş. Bunun için kavgaya tutuşacak değiliz ya. Birlikte çalışmaya başladık. Bu iş için havanın hiç de uygun olmadığı bir gündü. Bir yağmur, bir kar yağıyordu. Her taraf çamur içindeydi. Epeyce kazıp patatesleri topladık. Üst yapraklarını yakıp patateslerin kurumasını sağladık. Kadın hakkımızı verdi. Harlam’ı bir şey söylemeden uğurladı. Bana kaş göz işaretleriyle yeniden gelmemi, başka işler olduğunu söyledi.</p>

<p>Bunun üzerine bir kez daha gittim. Ürünün fazlasını yetkililere teslim etmek istemediğini, devletin talimatına uymayacağını söyledi. “Senden bunu gizlemiyorum çünkü sen iyi yürekli bir delikanlısın, kimseye söylemezsin. Bunları saklamak için ben çukur kazardım ama havaya bak, bu iş için geç kaldım. Artık tek başıma becerememem. Sen bana yardım et, pişman olmazsın, öderim sana karşılığını” dedi bana. Olması gerektiği gibi bir çukur kazdım ona. Tabanı oldukça geniş, yukarı kısımları daha dar yaptım. İçinde ateş yakıp dumanla toprağı kuruttuk. Tam kar fırtınası çıktığında patatesleri gömdük. Üstünü toprakla güzelce örttük. Verdiğim sözü tuttum. Sakladığımız patateslerden kimseye tek laf etmedim. Annemle kardeşlerime bile söylemedim. Ama sonra olanlar oldu.</p>

<p>Daha bir ay geçmemişti ki kadının çiftliğinin soyulduğu haberi duyuldu. Oradan geçen birileri kapının ardına kadar açık olduğunu görmüşler. İçersi bomboşmuş. Dul kadından da hiç iz yokmuş. Köpek zincirini koparıp kaçmış. Sonra aradan biraz zaman geçti. Yılbaşından önce havalar biraz ısınmıştı. Yağmur yağıyor, karlar eriyordu. Yer yer toprak ortaya çıkmıştı. O sırada dulun köpeği ortaya çıktı. Patatesleri gömdüğümüz yerde, toprağı eşeliyordu. O kadar debelenmiş ki sonunda bir hayli kazmış ve kadının lastik çizmeli ayakları görünmüş çukurdan. Anlayın ne dertler yaşandı burada. Köyde herkes dul kadına acıyıp üzüldü. Kimsenin aklına Harlam’ın bu işte parmağı olacağı gelmedi. Gelmezdi elbette. Kimse bu işi yapanın köyde böyle çalımla dolaşacağını düşünmüyordu. Yapan çoktan kaçıp olabildiğince uzaklara gitmiş olmalıydı, onlara göre. Çiftlikte olanlardan memnun olanlar da vardı. Bunlar Kulaklardı.<a id="dn83" href="../Text/dn.xhtml#d83">[83]</a></p>

<p>Bu olayla köyde huzursuzluk yaratabileceklerini düşündüler. ‘Şehirlilerin neler yapabildiğini görün işte. Bu size ders olsun. Buğdayınızı, patatesinizi saklamayın diye yaptılar bunu. O kadar cahilsiniz ki ormandan gelen haydutların bu işi yaptığını sanıyorsunuz. Siz şehirden gelenleri dinlemeye devam edin daha. Sizi aç bırakacaklar haberiniz yok. Eğer köyde iyilik, bolluk olsun istiyorsanız bizim sözümüze kulak verin. Biz size aklın yolunu gösteriyoruz. Şehirliler kanınızı emmeye geldiğinde, ürün fazlamız yok deyin. Gerek olursa baltalarınızı alın elinize. Düzeni bozanlar başına gelecekleri bilsin’ diye konuşuyorlardı her yerde.</p>

<p>Köyün ihtiyarları toplanıp Kulakların söylediklerine hak verdiler. Bu tam da Harlam’ın istediği ortamdı. Şapkasını başına geçirdiği gibi şehrin yolunu tuttu. Hepsini anlattı orada. ‘Köyde neler olup bitiyor, siz de oturup seyrediyorsunuz. Bir an önce Hasat Komisyonu’nu gönderin oraya. Bir emriniz yeter, kardeşi kardeşe hemen vurdururum’ dedi. Bir daha da bizim oralarda hiç görünmedi.</p>

<p>Sonra her şey kendiliğinden gelişti. Olup bitenlerde kimsenin bir suçu yoktu. Şehirden Kızıl Ordu askerleri geldi. Bir mahkeme kurdular burada. İlk önce beni sorguya çektiler. Harlam onlara, her şeyin benim başımın altından çıktığını söylemişti. İhtiyar kadını öldüren de köyü ayaklanmaya teşvik edip ürün saklayan da benmişim. İş ordusuna giderken kaçan da bendim zaten. Sonunda tutuklamaya karar verdiler. Neyse, kafam çalıştı da başıma gelecekleri anladığımdan, kilitli tuttukları odanın döşemelerini söküp kaçtım. Taş çıkarılan hendeklerden birine saklandım. Üstümde köyü ateşe vermişler, görmedim. Zavallı anacığım kendini ırmağa atmış, duymadım. Gene her şey kendiliğinden olup bitmiş. Evlerden birini Kızıl Ordu askerlerine vermişler. Bolca da şarap bırakmışlar. Onlar da ölesiye içmiş. Gece vakti ateşe dikkat etmedikleri bir anda ev yanmaya başlamış, alevler komşu eve sıçramış. Köylülerin çoğu kaçıp kurtulmuş, şehirden gelenler yanıp kül olmuşlar. Onların yanmasında köylülerin bir suçu yok ama korkmuşlar işte, onun için de kaçmışlar. Gene başlarına bir iş gelir sanmışlar. Ben dışarı çıktığımda köy bomboştu artık. Herkes bir yerlere dağılmıştı.”</p>

<p class="orta">5</p>

<p class="n">Doktorla Vasya 1922’nin baharında vardılar Moskova’ya. NEP yeni başlıyordu. Hava günlük güneşlikti. Güneş parlıyor, Kurtarıcı İsa Kilisesi’nin altın kubbelerinden yansıyan ışınlar dört köşe kesili döşeme taşları ve meydanlarda ışıldıyordu.</p>

<p>Bu yeni dönemde özel ticarete izin verilmişti. Katı kurallar çerçevesinde serbest ticaret yapılabiliyordu. Mevcut eşyaların elden satıldığı yeni tip pazarlar oluştu. Üretimin az oluşu spekülasyon ve birtakım ihlallere neden oluyordu. Ticarete atılanlar kentin ihtiyacına yönelik yeni bir şey üretmeden, bir açığı kapatmaya uğraşmadan iş yapmaya başladılar. Amaçları piyasadan topladıkları malları, yüksek fiyatlarla satıp para kazanmaktı.</p>

<p>Evlerinde kendi ölçülerinde kütüphaneleri olanlar, bunları toplayıp değerlendirmek istediler. Kitap kooperatifi kurmalarına izin verilmesi talebiyle Şehir Komitesi’ne bir dilekçeyle başvurdular. Bir yandan da bu amaca uygun yer aramaya başladılar. Sonunda devrimin ilk aylarında ayakkabı deposu ya da çiçek serası olarak kullanılmış bir yer bulundu. Salonun geniş kemerlerinin altında, zamanında öylesine almış oldukları kitapları satmaya başladılar. Zor dönemlerde gizlice beyaz ekmek yapıp satan profesör karıları, artık bu işi açıkça yapıyor, eskiden bisiklet tamirhanesi olarak kullanılan bir yerde faaliyet gösteriyorlardı. Artık yönlerini değiştirmişler, devrimi benimsemişlerdi. “Evet” ya da “Tamam” diyecekleri yerlerde “Böyle bir durum var” diyorlardı.</p>

<p>Moskova’daki durumu az çok anladıklarında Yuri, Vasya’ya “Bir işle uğraşmak gerekiyor” dedi.</p>

<p>“Eğitim almayı düşünüyorum” dedi Vasya.</p>

<p>“O elde bir.”</p>

<p>“Bir de hayalim var. Annemin portresini çizmek istiyorum.”</p>

<p>“Çok iyi bir fikir. Ama bunun için resim yapmayı bilmek gerek. Daha önce hiç denedin mi?”</p>

<p>“Dayımın yanında çalışırken boş zamanlarda kimseye belli etmeden karakalemle bir şeyler çizerdim.”</p>

<p>“Belki de resim yapmanın zamanı artık gelmiştir. Bir deneyelim bakalım.”</p>

<p>Vasya’nın resim yapma konusunda pek de fazla yeteneği olmadığı anlaşıldı. Orta düzeyde becerisi vardı, uygulamalı sanatlar konusunda eğitilebilirdi. Yuri eski tanıdıklarının yardımıyla onu Stroganov Meslek Okulu’na yazdırdı. Oradan taşbaskı tekniği öğrenip, baskı ve ciltleme becerileri kazandığı ve sanatsal kitapları süsleme sanatıyla tanıştığı Poligrafi Fakültesi’ne geçti.</p>

<p>Doktor ve Vasya güçlerini birleştirdiler. Doktor broşür tarzında, hemen her konuya değindiği küçük kitaplar yazıyor, Vasya bunları fakültedeki ödevleri yerine basıyordu. Az sayıda da olsa bastıkları kitapları tanıdıklarının yeni açtığı ikinci el kitap satış dükkânlarında satıyorlardı. Yazdıklarında, sağlıklı ve sağlıksız olma felsefesi, dönüşüm ve evrim konusundaki düşünceleri, biyolojik temelde kişilik sorunu gibi farklı konulara değiniyordu. Tarihsel ve dini olaylar hakkındaki görüşlerini de sık sık yazıyordu. Dayısının da her zaman keyifle ele aldığı konulardı bunlar. Hayatının bir bölümünü geçirdiği Pugaçev’in yaşadığı yerlerinden notlar, şiirleri, öyküleri hepsi parça parça bu küçük kitaplarda yer alıyordu, Anlaşılır bir üslupla yazıyor, konuşma dilini kullanıyordu. Ama popülistlerin kendilerine koydukları hedeften uzak bir biçimde, yeteri kadar üstünde çalışılmamış, zaman zaman bağlamdan kopuk tartışmalı fikirler öne sürüyordu. Öte yandan görüşleri her zaman yeni ve orjinaldi. Kitapları hemen satılıyordu. Meraklıları değerini biliyorlardı.</p>

<p>Bu süreçte herkes her konuda uzmanlaşmıştı. Şiir sanatı ve edebiyat çevirileri konularında kuramsal araştırmalar yapılıyor, enstitüler kuruluyordu. Değişik adlar altında düşünce merkezleri ve sanat akademileri açılıyordu. Yuri Andreeviç, bu uydurma kurumların neredeyse yarısının bilim kurulunda görev yapıyordu.</p>

<p>Doktorla Vasya’nın dostluğu bir hayli uzun sürdü. Birlikte yaşadıkları dönemde pek çok ev değiştirdiler. Bir odadan diğerine, bir yıkık köşeden diğerine taşınıp durdular. Yuri Andreeviç, Moskova’ya geldikleri gibi Sivtsev Sokağı’ndaki eski evlerine gitmiş, Tonyaların Yuryatin’den döndüklerinde orada yaşamadıklarını öğrenmişti. Evde bıraktıkları düzenden eser yoktu. Kilitli bıraktıkları odalar açılmış, içlerindeki mobilyalar yitip gitmişti. Ailesine ve kendine ait kişisel eşyalardan hiçbir iz yoktu. Üstelik Yuri’nin sakıncalı olduğunu düşünerek ondan uzak durmaya çalışmışlardı.</p>

<p>Kapıcı Markel’de büyük değişiklikler olmuştu. Artık burada yaşamıyordu. Şehrin merkezi bir yerindeki Muçnıy Gorodok’taki binaların yöneticisi olmuştu. Sorumlusu olduğu apartmanlardan birinde bir daire verilmişti. Ama o, oradaki görevlinin eskiden kullandığı kapıcı dairesinde yaşamayı tercih etmişti. Bunun nedeni yemek fırını ve ocaklarıyla çok güzel bir Rus sobasının kapıcı dairesinde bulunması ve oranın su sisteminin sağlam olmasıydı. Kış boyu bütün binalardaki su ve kalorifer boruları soğuktan donup patlarken Markellerin evinde bu sıkıntılar yaşanmıyordu. Hem hep sıcaktı hem de suları kesilmiyordu.</p>

<p>Uzunca bir süre birlikte yaşamalarının ardından Yuri ile Vasya’nın aralarına bir soğukluk girdi. Vasya akıl almaz biçimde değişmişti. Artık çıplak ayak, saçı sakalı birbirine karışmış halde nehir kenarında dolaştığı zamanlardan çok farklı düşünüyor ve konuşuyordu. Devrimci fikirleri benimsemeye başlamıştı. Yuri’nin pek de net olmayan, metaforlarla dolu konuşmalarını gerçeğin sesinden uzak buluyor, bunun doktorun zayıflığından kaynaklandığını düşünüyordu.</p>

<p>Doktor çeşitli devlet dairelerine gidip duruyordu. İki farklı amaç için uğraşıyordu. Bunlardan ilki ailesine siyasi saygınlığının geri verilmesi ve ülkeye dönmelerine olanak sağlanmasıydı. Diğeriyse, çocuklarını ve eşini getirmek üzere Paris’e gidebilmesi için yurtdışına çıkış izni alabilmekti. Vasya onun bu uğurdaki çabalarını yeterli bulmuyor, bu kadar umarsızca uğraşmasına şaşırıyordu. Yuri Andreeviç’in en ufacık bir engel karşısında hemen girişimlerinin olumsuz sonuçlanacağını ilan ediyor, neredeyse mutlulukla bir daha denemenin boşa olacağını söylüyordu.</p>

<p>Vasya artık daha fazla yargılar olmuştu doktoru. Yuri ise delikanlının haklı eleştirilerine alınmıyordu. Ama ilişkileri bozulmuştu. Sonunda dostluklarını sürdüremez oldular. Birlikte kiraladıkları odayı Vasya’ya bırakıp, Yuri, Markel’in yöneticiliğini yaptığı binalardan birinde bir odaya taşındı. Markel eskiden Sventitskilerin yaşadığı evden bir bölüm ayarlamıştı. Tek pencereli bir oda, eskiden hiç kullanılmamış bir banyo ve arka kapı tarafına bakan kırık dökük bir mutfaktan oluşuyordu yeni evi. Yuri Andreeviç, buraya taşındıktan sonra doktorluğu bıraktı. Ne eski dostlarını ve arkadaşlarını arıyor ne de kendine bakıyordu. Yoksulluk içindeydi.</p>

<p class="orta">6</p>

<p class="n">Kış aylarının karanlık pazar sabahlarından biriydi. Çatılardaki bacalardan yükselmesi gereken duman, yasak olmasına rağmen kullanılmaya devam edilen sobaların pencerelerden dışarı çıkarılan saç borularından etrafa yayılıyordu. Şehir hayatı henüz rayına oturamamıştı. Vücutlarını çıbanlar basmış Muçnıy Gorodok sakinleri, üstleri başları pislik içinde soğuktan titreyerek evlerinin içinde dolaşıp duruyorlardı.</p>

<p>Pazar olması sebebiyle Markellerin hepsi evdeydi. Aile, bir zamanlar apartman sakinlerinden toplanan ekmek kuponlarının özenle kesilip düzenlendiği büyük masanın başındaydı. Güneş doğarken sayılıp, kategorilerine göre paketlenen bu kuponlar fırına götürülürdü. Ekmeklerle eve döndükten sonra hummalı bir çalışma başlar, ölçülüp biçilen, ince ince tartılıp kesilen ekmekler kuponlarına göre ev sakinlerine dağıtılırdı. Artık bunlar hepsi geride kalmıştı. Şehir Komitesi temel tüketim malzemeleri konusunda farklı hesaplar tutuyordu.</p>

<p>Markeller iştahla önlerinde ne varsa ağızlarını şapırdata şapırdata silip süpürüyorlardı. Yan duvarına kilim asılı geniş Rus sobası odanın yarısını kaplıyordu neredeyse. Hemen girişteki duvarda musluğundan hep su akan lavabo vardı. Odanın karşılıklı iki duvarının önünde altlarına eşyalar doldurulmuş divanlar vardı. Masa sol taraftaydı. Burada tabak çanağın konduğu bir raf duvara asılmıştı.</p>

<p>Soba gürül gürül yanıyordu. İçersi oldukça sıcaktı. Sobanın kuzine olarak kullanılan kısmının başında duran Markel’in karısı elindeki uzun ocak sopasıyla tencereleri duruma göre bir arkaya, bir öne itiyordu. Terli yüzü yaptığı hamlelere göre ya alevlerin ışığıyla aydınlanıyor ya da tencerelerden çıkan buharla kaplanıyordu. Tencereleri geriye iten kadın, kuzinenin arka tarafından öne doğru çektiği böreği bir hamlede altüst edip yeniden ileriye doğru yerleştirdi.</p>

<p>Tam o sırada Yuri Andreeviç kapıcı dairesinin kapısında belirdi. Elinde iki boş kova vardı. “Afiyet olsun” diyerek selamladı içerdekileri.</p>

<p>“Buyur, buyur, sen de katıl bize, konuğumuz olursun” dedi Markel.</p>

<p>“Teşekkür ederim. Yedim ben.”</p>

<p>“Senin ‘yedim’ dediğinin ne olduğunu biliyorum ben. Otur da sıcak bir şeyler geçsin boğazından. Nazlanmaya gerek yok. Baksana, güveçte patates, börek, ne istersen var.”</p>

<p>“Gerçekten istemiyorum. Çok sağ olun. İkide bir de geldiğim için kusura bakma Markel. Bu sefer biraz fazla su alıp depolamak istiyorum. Sventitskilerin çinko küvetini    iyice temizledim. Bugün onu bir doldurabilirsem bir daha uzunca bir süre rahatsız etmem sizi. Şimdi böyle gelip duracağım için kusura bakma. Senden başka su alabileceğim kimse yok.”</p>

<p>“Doldur yahu, suya acıyacak değilim. Şerbet değil ya alt tarafı su. Ne kadar istersen al. Beleşe veriyoruz.” Masanın başındakiler gülmeye başladı.</p>

<p>Yuri Andreeviç üçüncü kez, beşinci altıncı kovayı doldurmaya geldiğinde Markel’in tavrı değişmişti. Konuşmasının tonu tamamen farklıydı. “Damatlar senin kim olduğunu soruyor. Anlatıyorum, inanmıyorlar bana. Hadi doldur, doldur. Yalnız dikkat et, yerleri ıslatma. Bak kapının önüne dökmüşsün bile. Onlar yerde buz tutunca gelip sen mi temizleyeceksin? Alık alık bakma da kapıyı iyi kapa, dışardan soğuk geliyor. Ha, ne diyordum, damatlar senin kim olduğuna inanmıyorlar. Ne kadar çok para harcandı senin için! Okudun da okudun, sonunda ne oldu ha?”</p>

<p>Bir sonraki gelişinde ise Markel iyice homurdandı: “Son bir kez daha doldur kovanı. Ondan sonra kaybol ortadan. Her şeyin bir sınırı var kardeşim. Benim küçük kız Marina arka çıkıyor sana, yoksa çoktan senin asil soyunu sopunu unuturdum ben. Hadi, hadi kapa kapıyı. Marina’yı hatırlıyor musun? Şurda bak, masanın ucunda oturuyor, esmer olan. Sanki sana bir şey yapan varmış gibi ‘dokunmayın ona’ deyip duruyor. Merkez postanede çalışıyor, yabancı dil biliyor. Şansız bir adam olduğunu söylüyor, o kadar üzülüyor ki senin için kendini ateşe atmaya hazır. Başına gelenlerde benim ne suçum var. Bu hale düştüysen senin suçun. Evinizi korumanız gereken günlerde kalkıp Sibirya’ya gittiniz, evinizi kendiniz terk ettiniz. Suçlu sizsiniz. Biz, Beyazlara da, açlığa da direndik, pes etmedik, sağlam kalmayı bildik. Sen kabahati kendinde ara. Tonya’ya da kol kanat germedin, yabancı ülkelerde sefil oldu. Neyse, bana ne bunlardan? Ne yaparsan yap. Kusura bakma ama bu kadar suyu ne yapacaksın? Kapının önüne döküp, buz pateni sahası mı yapacaksın yoksa? Ah, çıktığın kümesi bildiğimden kızamıyorum da sana.”</p>

<p>Masadakiler tekrar gülüştüler. Bir tek Marina bu eğlenceye katılmıyor, aile fertlerine kızgın bakışlar atıyordu. Ardından sertçe bir şeyler söyledi. Yuri Andreeviç kızın sesini işitince şaşırdı. Henüz olanı biteni kavrayamamıştı.</p>

<p>“Evde temizlik işi çok Markel. Yerleri silmem gerekiyor, yıkanacak bir şeyler de var. Bu yüzden su gerekli.”</p>

<p>Masadakiler Yuri’nin bu dediklerine şaşırdı. “Ne tuhaf konuşuyorsunuz Yuri Andreeviç, izin verin de kızımı göndereyim size. Ne gerekiyorsa yapar, yerleri siler, çamaşırları yıkar. Onarılacak bir şeyler varsa elinden dikiş de gelir. Yavrum, bu beyden korkma sakın. Başkalarına benzemez o, çok naziktir. Ondan bir zarar gelmez sana” dedi Markel’in karısı.</p>

<p>“Neler söylüyorsunuz Agafya? Hiç gereği yok. Marina’nın benim için üstünü başını kirletmesine asla izin vermem. Böyle bir zahmete sokar mıyım onu hiç? Ben kendim hallederim.”</p>

<p>Bu arada lafa karışan Marina “Siz üstünüzü başınızı kirletince oluyor da ben kirletince mi olmuyor? Neden istemem diye inat ediyorsunuz Yuri Andreeviç? Ben kendiliğimden kalkıp gelsem beni kovacak mısınız yani?”</p>

<p>Marina’nın istese şarkıcı olabilecek kadar güzel bir sesi vardı. Gür ve uyumluydu. Normal konuşma sesinden biraz daha güçlü ama asla çok yüksek olmayan bir ses tonunda konuşuyordu. Kendisiyle pek örtüşmeyen bir tınıydı bu. Sanki onun arkasındaki başka bir odadan geliyordu. Sesi, Marina’nın koruyucu meleği gibiydi. Kimse böyle sesi olan bir kadını üzmek istemezdi.</p>

<p>Marina’yla doktor arasındaki dostluk o pazar günkü su sorunuyla başladı. Marina artık sık sık Yuri’nin evine yardıma gidiyordu. Bir keresinde kapıcı dairesine geri dönmedi. Ondan sonra da hep Yuri’nin yanında kaldı. Artık onun üçüncü karısıydı. Yuri ilk karısından resmi olarak boşanmadığı için nikâh dairesinde bir işlem yapamıyorlardı. Çocukları oldu. Markel ve eşi, kızlarından söz ederken övgüyle “bizim doktorun karısı” diyorlardı. Ama Markel, resmi nikâh kıyılamadığı için de içten içe bu duruma kızıyordu.</p>

<p>O homurdandıkça karısı “Ne tuhaf düşüncelerin var” diyordu.</p>

<p>“Tonya yaşarken böyle bir şey nasıl olabilir? Adam iki eşli mi olacak yani?”</p>

<p>Markel de karısına “Amma aptalsın, Tonya’yı ne karıştırıyorsun? Artık onu yok say. Kanunlar onu korumaz artık” diye açıklamalar yapıyordu.</p>

<p>Yuri Andreeviç bazen şaka yapıyor ve birlikteliklerinin, yirmi bölüm ya da mektuptan oluşan roman misali, yirmi kova üzerine kurulu olduğunu söylüyordu. Marina doktorun son zamanlarda ortaya çıkan tuhaflıklarını, kaprislerini hoş görüyordu. Bıkıp usanmadan, kendini kapıp koyvermiş insanların dağınıklık ve pisliğine düşmüş Yuri’nin arkasını topluyordu. Sürekli homurdanmasına, sertliklerine ve öfkeli çıkışlarına sabır gösteriyordu. Her geçen gün özverisi biraz daha artıyordu. Yuri’nin hatası sonucunda beş parasız kaldıkları dönemde, o sıkıntılı süreçte, onu yalnız bırakmamak için kendi de çalışmayı bırakıp evde kalmıştı. Neyse ki işyerinde Marina’nın değerini bildiklerinden, uzun aradan sonra da olsa dönmek istediğinde görevini geri almıştı.</p>

<p>Bazen Yuri Andreeviç’in hayal dünyasına eşlik etmesi gerekiyordu. Birlikte kapı kapı dolaşıp iş aradıkları oluyordu. Bir keresinde, bir apartman sakinleri için odun kesip dairelere dağıtmışlardı. Bazıları, özellikle NEP dönemi zenginleri ve yönetime yakın olan bilim ve sanat insanları ortamdan yararlanarak mal mülk sahibi olmuşlardı. Evin birine getirdikleri odunları içeri taşıyorlardı. Keçe çizmeleriyle halıları kirletmemeye özen göstererek, odunları onlardan istedikleri gibi çalışma odasına istifliyorlardı.</p>

<p>Ev sahibi okumaya dalmış, aşağılayıcı bir şekilde, oduncuları görmemişti bile. Yurilere işi öneren ve ödemeyi yapan hanımıydı. Adamın ne okuduğunu merak eden Yuri, “Bu domuz neye böyle dalmış olabilir?” diye düşündü. Kucağındaki odunlarla masaya doğru yanaşıp adamın omuzundan kitaba baktı. Masanın üstünde, Vasya’nın bastığı kendi kitapları duruyordu.</p>

<p class="orta">7</p>

<p class="n">Marina’yla doktor, Spiridonovka Sokağı’na taşınmışlardı. Gordon’un kiraladığı oda da onlara yakın bir yerdeydi. Kızları, Kapka dedikleri Kapitolina yedi yaşında, Klaşka dedikleri Klavdiya ise daha altı aylıktı. 1929 yılı yazıydı. Günler çok sıcak geçiyordu. Bir iki sokak ötedeki tanıdıklarını ziyarete giderken kimse ceket giymiyor, şapka takmıyordu.</p>

<p>Gordon’un odasının planı çok tuhaftı. Eskiden orada, merdiveni içerden olan, iki katlı ünlü bir modaevi vardı. Dış cephesi olduğu gibi camdı ve sokağa bakıyordu. Atölye sahibinin soyadı altın harflerle vitrinin üstüne yazılmıştı. Alt ve üst kat, eğreti bir merdivenle birbirine bağlanmıştı. Bu iki kısım şimdi üçe bölünmüş, katlar arasındaki merdiven boşluğu bazı eklemelerle, camlı bir odaya dönüştürülmüştü. Odanın tavanı oldukça alçaktı. Penceresi altın yaldızlı harflerin kalıntılarıyla kaplıydı.</p>

<p>Jivago ve Marina çocuklarını da alarak Gordon’u ziyarete gelmişlerdi. Dudorov da oradaydı. Büyüklerden farklı olarak çocukların boyu pencerenin çerçevesine sığıyordu. Bir süre sonra Marina çocukları da alıp gitti. Üç erkek yalnız kaldılar. Kaç yıldır tanıştıklarını bile unutmuş eski dostların, okul yıllarındaki gibi tembelce, hiçbir şeye yetişmenin telaşı olmadan yaptıkları sohbetler gibi muhabbete koyuldular. Tıpkı o zamanlardaki gibi içlerinden yalnızca birinin kelime dağarcığı oldukça zengindi. Yalnızca biri etkileyici konuşuyor, fikirlerini doğru bağlamda ifade ediyordu. Bu kişi Yuri Andreeviç’ti. Arkadaşları bir şey anlatırlarken kendilerine gereken söylemleri bulmakta zorluk çekiyorlardı. Konuşma yetenekleri çok zayıftı. Sözcük dağarcıkları zayıf kalıyor, odanın içinde durmadan sigara içerek, ellerini kollarını sallayarak bir şeyler demeye çalışıyor ama ağızlarından yalnızca “Evet kardeşim, bu hiç adil değil, evet tam bir namussuzluk”tan başka bir laf çıkmıyordu.</p>

<p>Bu gereksiz dramatik vurguların ateşli bir karakter göstergesinden çok, gelişmemişliğin işareti olabileceğini algılayamıyorlardı. Gordon ve Dudorov iyi eğitimli, profesör ailelerinin çocuklarıydı. Çok kitap okunan evlerde, dün ne kadar değerlilerse bugün de aynı derecede önemli olan fikir adamlarının, müzisyenlerin arasında yetişmişlerdi. İnsanda müzik zevkinin az olmasının, hiç olmamasından daha kötü olduğunu bilmiyorlardı. Yuri’nin dediklerine sürekli itiraz etmelerinin, arkadaşlarına sadakatle bir ilgisi olmadığını, onu etki altına almak için değil de özgürce düşünüp tartışmanın özüne tam olarak hâkim olamadıklarından kaynaklandığının farkında değillerdi. Sonunda konuşma hiç de arzu edilmeyen bir noktaya vardı. Bir türlü toparlayıp istedikleri şekilde sonuçlandıramıyorlardı. Bir dayanağı olmayan ısrar ve söylevleriyle Yuri’yi kırdılar.</p>

<p>Yuri arkadaşlarının akıl yürütme yöntemini, pek çok konudaki iktidarsızlıklarını, ihtiraslarının nasıl tetiklendiğini gayet iyi anlamıştı. Yalnızca “Sevgili dostlar, sizler ve temsilcisi olduğunuz çevreniz, inandığınız, otorite saydığınız sanat insanları o kadar ümitsiz bir şekilde sıradansınız ki! Birlikte geçirdiğimiz eski günlerden başka canlı kalmış bir şey yok içinizde. Tek ortak noktamız eski tanışıklığımız” diyemiyordu onlara.</p>

<p>Dudorov kısa bir süre önce dönmüştü sürgünden. Elinden alınan hakları geri verildiğinden üniversitedeki kürsüsüne dönmüştü. Arkadaşlarına sürgünde neler hissettiğini anlatıyordu. Oldukça içten ve samimiydi. Cesurca saptamalar yapıyor, tespitlerinde herhangi bir dış baskı hissedilmiyordu. Anlattığına göre, kendisine yönelik suçlamalar, hapishanede ve çıkışı sırasında ona gösterilen ilgi ve özellikle de bire bir yapılan sorgulamalar sonucunda aklı daha iyi çalışmaya başlamıştı. Siyasi açıdan kendini geliştirmiş, gözleri açılmış ve gerçek anlamda yetişkin bir insan olmuştu. Öne sürdüğü tezler, özellikle basitliği yönünden Gordon’un gönlünden geçenlerle örtüşüyordu. Arkadaşı konuşurken sürekli başıyla onaylıyordu. Özellikle Dudorov’un çizdiği klişe tip, Gordon’u çok etkilemişti. Basmakalıp taklitçilikle yoğrulmuş duyguları insanlığın ortak değerleri olarak kabul etmişti.</p>

<p>Dudorov’un bu yüce erdemli konuşmaları aslında dönemin ruhunu yansıtıyordu. Yuri’yi en çok kızdıran riyakârlıklarındaki saydamlık ve netlikti. Ruhları esir olmuş insanlar, esaretlerini mükemmel biçimde idealize edebiliyorlardı. Ortaçağ’da cizvitlerin sıkça başvurduğu bir oyundu bu. Yuri, Sovyet entelektüellerinin, en büyük kazanımları olarak ifade ettikleri, bazen de dönemin manevi değerlerinin çatısı dedikleri siyasi mistisizme tahammül edemiyordu. Arkadaşlarıyla tartışmaya girmemek için bu konudaki düşüncelerini açıklamadı.</p>

<p>Aslında Dudorov’un anlattıkları içinde farklı bir konu dikkatini çekmişti. Dudorov’un koğuşunu paylaştığı Tihan papazı<a id="dn84" href="../Text/dn.xhtml#d84">[84]</a> Vonifati Orletsov ile ilgiliydi bu. Papazın altı yaşındaki kızı Kristina, babasının tutuklanması ve sonrasında gelişen olaylar sonucunda ciddi bir travma yaşamıştı. Kızın sık sık işittiği “din kölesi”, “vatandaşlık haklarından mahrumiyet!” ve benzer sözcükler onurunu ciddi olarak yaralamıştı. Bu yaranın acısıyla babasının adını aklamak için tertemiz çocuk kalbiyle yemin etmişti. Çok erken verilmiş, gerçekleştirilebilmesi için çok uzun zaman gereken bir sözdü bu. Ama o zamandan başlayarak, çocuk aklıyla elinden geleni yapmış ve şimdi geldiği noktada, bütün gözlem ve birikimleri sonucunda mutlak doğrunun komünizmde olduğunu anlamıştı.</p>

<p>“Ben artık kalkıyorum” dedi Yuri. “Kusura bakma lütfen. Burası çok havasız, dışarısı da sıcak zaten. Biraz temiz havaya ihtiyacım var.”</p>

<p>“Şu küçük pencereyi ardına kadar açtık ama çok da sigara içtik. Senin yanında sigara içmememiz gerektiğini hep unutuyoruz. Odanın planı o kadar tuhaf ki bana yapacak pek bir şey kalmıyor. Bana başka bir oda bulsanız, ne iyi olur.”</p>

<p>“Bakarız ama şimdi gidiyorum artık. Epeyce sohbet ettik zaten. Benim için endişelendiğiniz için size minnettarım sevgili dostlarım. Kapris yaptığımı sanmayın. Kalbimden rahatsız olduğumu biliyorsunuz, damar sertliği benimkisi. Kalp kaslarının duvarları incelince, bir gün hiç umulmadık bir anda iflas edebilir. Daha kırkıma bile gelmedim. Oysa ne ayyaşlığım ne de eğlence düşkünlüğüm var.”</p>

<p>“Cenaze marşını çok erken söylemeye başladın. Aptalca sözler bunlar. Daha önünde uzun yıllar var.”</p>

<p>“Günümüzde kalp rahatsızlıkları çok arttı. Her türünün ölümcül olduğunu söylemek yanlış olur. İnsanların uzun yaşadıkları örnekler de var. Bu günümüzün hastalığı. Manevi değerler yüzünden olduğunu sanıyorum. Çoğumuzun düzenli bir kan dolaşım sistemine ihtiyacı var. Gerçek duyguları olduğundan farklı göstermenin sağlığa etki etmemesi mümkün mü? Sevmediğin bir şey için kendini paralamanın, mutsuzluğuna neden olan durumlarda mutluymuş gibi yapmanın olumsuz etkileri bunlar. Sinir sistemimiz, uyduruk bir şey değil. Fiziksel bedende sinir gözelerinden oluşan bir sistem söz konusu. Ruhumuz da tıpkı ağzımızdaki dişler gibi, bedenimizin bir parçasıdır ve evrende ayrı bir yer tutar. Zihnini açıp seni olgunlaştırdığını söylediğin sürgün hikâyeni dinlemek yüreğime ağır geldi. Bir atın yarış alanında kendi kendini geçmesini anlatması gibi bir şey bu.”</p>

<p>Bu noktada Gordon söze karıştı: “Ben Dudorov’un dediklerine katılıyorum. Sen insanlarla konuşmayı unutmuşsun son zamanlarda. Söylenenleri pek kafan almıyor.”</p>

<p>“Böyle düşünmek en kolayı aslında. Neyse, lütfen izin verin de kalkayım artık. Nefes almakta güçlük çekiyorum. Tanrı aşkına, abartmıyorum, inanın bana.”</p>

<p>“Dur biraz daha. Bu kaçma numaralarına bir son ver. Bize bütün içtenliğinle cevap vermeden bırakmayacağız seni. Söyle bakalım, artık kendine çeki düzen vermenin, hayatını bir yoluna koymanın zamanı geldiğine inanıyor musun? Tonya ve Marina’yla olan ilişkilerini artık bir düzenlemen gerekmiyor mu? Unutma ki senin zihninde uçuşan hayali figürlerden farklı olarak onlar kanlı canlı insanlar. İkisinin de acı çekme duygusu var. Ayrıca, senin gibi bir insanın böylesine bir şeye fayda sağlamadan yaşaması da utanç verici. Artık uykudan uyanmanın, tembellikten kurtulmanın zamanı geldi. Artık kibri bir tarafa bırakıp hayata sarılmalısın, evet, evet, hiçbir anlamı olmayan kibrinden kurtulup doktorluğa geri döneceğin bir işe girmelisin.”</p>

<p>“Tamam, madem öyle istediğiniz gibi cevap vereyim. Bu dedikleriniz üzerinde ben de son zamanlarda sık sık düşünüyorum. Bu yüzden yüzümü kızartmadan size bazı sözler verebilirim. Her şeyi yoluna koyacağımı sanıyorum. Hem de çok kısa bir süre içinde. Göreceksiniz. Evet, Tanrı sizi inandırsın her şey daha iyi olacak. İnanılmaz bir derecede yaşama isteği ile doluyum. Yaşamak ise her zaman daha ileri gitmek, daha yukarılara çıkmak demek.</p>

<p>Gordon, Marina’yı savunman beni çok sevindirdi. Eskiden de Tonya’ya arka çıkardın. Benim onlarla aramda bir sorun yok, doğrusu kimseyle bir çatışmam söz konusu olmaz, olamaz. Sen, en başta benim ona sen diye hitap etmeme karşılık Marina’nın bana siz dediğini, baba adımla birlikte adımı da söyleyerek beni yücelttiğini ima etmiştin. Bu uyarın beni üzmemişti. Doğal olmayan bu saçma durumun artık ortadan kalktığını söyleyebilirim. Aramızda tam bir eşitlik sağlandı.</p>

<p>Size vereceğim iyi bir haberim daha var. Tekrar Paris’ten mektup almaya başladım. Çocuklar büyümüş ve Fransız akranlarının yanında kendilerini yabancı hissetmiyorlarmış. Saşa ilkokulu bitirmek üzereymiş, Maşa da yakında okula başlayacakmış. Kızımı hiç görmedim. Onlar Fransız vatandaşlığına geçiyor olsalar da, nedense buraya döneceklerine dair güçlü bir his var içimde. Bir biçimde bunun olabileceğine inanıyorum. Mektuptaki bazı ifadelerden Tonya’nın ve kayınpederimin, Marina’yla kızları bildiklerini hissettim. Mektuplarımda ben bu konudan söz etmemiştim. Başka birilerinden öğrendiler herhalde. Kayınpederim Aleksandr Aleksandroviç bundan kendisi rahatsız olduğu gibi, kızı adına da üzülmüştür, elbette. Böyle olunca, beş yıldır neden yazmadıklarını da anlamış oldum. Moskova’ya döndüğüm ilk dönemde mektuplaşıyorduk. Sonra birden bana cevap vermeyi kesmişlerdi. Bağlantımız kopmuştu. Çok kısa bir süre önce tekrar mektup aldım onlardan. Hepsinden hem de, çocuklar bile yazmış. Sıcacık, içten ifadelerle dolu. Bir yumuşama olmuş bana karşı. Belki de Tonya’nın hayatında bazı değişiklikler olmuştur, umarım yeni bir ilişkisi vardır. Tam olarak bilemiyorum elbette. Ben de yazıyorum onlara. İşte böyle arkadaşlar. Ama inanın daha fazla oturamayacağım burada. Biraz daha kalırsam kalp krizi geçireceğim. Hadi bakalım, hoşça kalın.”</p>

<p>Ertesi sabah Gordon’a perişan bir halde Marina geldi. Çocukları evde bırakacağı kimse olmadığı için bir battaniyeye sardığı küçüğü, bir eliyle göğsüne bastırmış, büyüğü Kapka’yı da diğer eliyle tutmuş yanında sürüklüyordu.</p>

<p>“Yuri sizde mi?” diye sordu. Sesi tanınmayacak bir haldeydi.</p>

<p>“Hayır, yoksa gece eve gelmedi mi?”</p>

<p>“Hayır.”</p>

<p>“O zaman Dudorov’da kalmıştır.”</p>

<p>“Ona da gittim. Dudorov üniversitedeymiş. Komşuları Yuri’yi tanıyor, hiç gelmediğini söylediler.”</p>

<p>“Nerede o zaman?”</p>

<p>Marina kucağındaki bebeği divana bıraktı. Sinir krizi geçiriyordu.</p>

<p class="orta">8</p>

<p class="n">Dudorov ile Gordon iki gün boyunca Marina’nın yanından ayrılmadılar. Kadını yalnız bırakmaya korktuklarından nöbetleşe yanında kalıyorlardı. Yanında olmadıkları zamanlarda Yuri’yi arıyorlardı. Gidebileceğini tahmin ettikleri bütün yerlere bakıyor, daha önce yaşadığı bütün sokakları arşınlıyor, eski işyerlerine uğruyorlardı. Adresini bildikleri eski dostlarına, ufacık bir bağı bile olsa, bulabildikleri bütün tanıdıklarına soruyorlardı. Bu arama çabalarının tümü sonuçsuz kaldı.</p>

<p>Herhangi bir suçu, hakkında açılmış bir dava olmasa da günün çizgisine uymayan tavırları nedeniyle polise başvurmaktan kaçındılar. Polisin dikkatini arkadaşlarının üstüne çekmek istemediler. Ortadan kayboluşunun üçüncü gününde, farklı saatlerde Marina, Gordon ve Dudorov, Yuri’den birer mektup aldılar. Hepsine onları korkutup üzdüğü için çok üzgün olduğunu yazmıştı. Neden olduğu sıkıntılar için kendini affetmelerini rica ediyordu. Merak etmelerine gerek yoktu. Herhangi bir sonuç elde edemeyecekleri için aramaya son vermelerini istiyordu. Hayatını bir an önce yeniden düzenleyebilmek için bir müddet yalnız kalmaya ihtiyacı olduğunu yazıyordu. Yapması gerekenlere yoğunlaşması için böyle bir şeye ihtiyacı vardı. Yeni çizdiği yolda bir nebze olsun adımlarını güvenli atacak hale geldiğinde ve bir daha eski haline dönmeyeceğine kesin olarak inandığında saklandığı yerden çıkıp Marina ve çocukların yanına dönecekti.</p>

<p>Gordon’a yazdığı mektupta diğerlerinden farklı bir paragraf vardı. Arkadaşına Marina için bir miktar para gönderiyordu. Marina’nın işine tekrar dönebilmesi için bu parayla çocuklara bir bakıcı tutmalarını rica ediyordu. Yazdığına göre, miktar çok olduğu için soyguna filan uğrayabilir endişesiyle parayı özellikle Marina’ya göndermemişti.</p>

<p>Yuri’nin sözünü ettiği para kısa bir süre sonra geldi. Gönderdiği miktar yalnızca doktorun ölçülerinde fazla değildi, arkadaşlarının olanaklarının da üstündeydi. Çocuklara bakıcı tutuldu. Marina postanedeki işine geri döndü. Bir türlü sakinleşemiyordu ama Yuri’nin geçmişteki tuhaflıklarına alışkın olduğundan bu durumun da önünde sonunda geçeceğini umut ediyordu.</p>

<p>Yuri’nin mektubunda yazdığı ricalara kulak asmayan arkadaşları ve hayatını paylaştığı kadın Marina, onu aramayı sürdürdüler. Attıkları her adımda, Yuri’nin söylediğinde haklı olduğunu ve onu bulamayacaklarını daha iyi anlıyorlardı.</p>

<p>Ne yaptılarsa onu bulamadılar.</p>

<p class="orta">9</p>

<p class="n">Oysa Yuri, onların birkaç adım uzağında, burunlarının dibinde yaşıyordu. Kaldığı yer araştırma yaptıkları bölgenin tam ortasındaydı.</p>

<p>Ortadan kaybolduğu gün, hava kararırken Gordon’dan çıkmış evine gitmek üzere Bronnaya Sokağı’na doğru yürümeye başlamıştı. Daha ancak yüz adım atmıştı ki üvey kardeşi Yevgraf Jivago’yla karşılaştı. Aşağı yukarı üç yıldır görmemişti onu. Nerelerde olduğunu, ne yaptığını hiç bilmiyordu. Tesadüfen Moskova’da bulunduğunu ve çok kısa bir süre önce geldiğini öğrendi. Her zamanki gibi, bir anda mantar gibi yerden bitmişti. Gene Yuri’nin sorularına kaçamak cevaplar veriyor, şakaya vurup gülümseyerek geçiştiriyordu. Buna karşılık, daha ancak iki üç ev geçecek kadar birlikte yürümüş olmalarına rağmen, Yuri’ye sorduğu birkaç soruyla “şıp” diye abisinin endişelerini anlamış, kalabalık insan gruplarının içinden geçip dar sokağın köşesine vardıklarındaysa içinde bulunduğu durumdan çıkmasına yardım edecek planı yapmıştı bile. Çevresindekilerden uzak, bir müddet yalnız kalmasının iyi olacağı fikri Yevgraf’ındı.</p>

<p>Yuri’ye, hâlâ eski adını taşıyan Kamergerskiy Sokağı’nın Hudojestvennıy Tiyatrosu’na<a id="dn85" href="../Text/dn.xhtml#d85">[85]</a> açılan köşesinde bir oda tuttu. Ona para verdi. Bilimsel yönden onu besleyecek nitelikte bir yerde doktorluk yapabilmesi için sağa sola başvurmaya başladı. Her yönden ağabeyini himayesi altına almıştı. Son olarak da, ailesinin Paris’te olmasıyla ilgili sorunu öyle ya da böyle çözeceğine dair söz verdi. Yuri Andreeviç’in onların yanına gitmesini sağlayacak ya da onlar Moskava’ya geri dönecekti. Yuri’nin hayatını düzene sokmak için elinden geleni esirgemeyecekti. Kardeşinin desteği Yuri için umut kaynağı oldu. Ne var ki Yevgraf’ın yaptıkları ve yapacakları için bu gücü nereden bulduğu gene bir sırdı. Bu sefer, Yuri Andereeviç onun bu gizemini çözmeyi denemedi bile.</p>

<p class="orta">10</p>

<p class="n">Yuri’ye kiralanan oda binanın güney cephesindeydi. İki penceresi karşıdaki tiyatronun çatısının üstünden, Mostovaya Sokağı’nı gölgede bırakıp Ohotnıy Meydanı’nda batan güneşi görüyordu. Bu oda Yuri için, çalışma odası olmasının ötesinde bir anlam taşıyordu. Ciddi anlamda çalışmaya yoğunlaştığı dönemde yaşadığı bu oda, onun için aklındaki düşünce ve planların masaya yığılı kâğıtlara sığmadığı, yarattığı tiplemelerin, pek çok tabloya başlamış bir ressamın darmadağınık işliğinde duvara ters dönük konmuş tabloları gibi, odanın dört bir köşesinde asılı kaldığı bir yerdi. Yalnızca bir oda değil, ruhu için bir ziyafet salonu, çılgın fikirlerini üst üste yığdığı bir arşiv ve kalemini yönlendiren ilham deposuydu.</p>

<p>Yevgraf’ın hastane yöneticileriyle yaptığı görüşmelerin uzaması Yuri’nin işine geliyordu. Hastanede işe başlayacağı tarih henüz belli olmamıştı. Bu bekleme sürecini yazarak değerlendiriyordu.</p>

<p>Hazır boş zamanı varken, eski yazdıklarını düzene koymaya başlamıştı. Nereden ve nasıl olduğunu bilmiyordu ama bunları Yevgraf getirmişti ona. Bir kısmı Yuri’nin kendi el yazmaları olan orijinal metinlerdi, bir kısmı başka biri tarafından temize çekilmişti. Bu karmakarışık kâğıtları düzeltmeye uğraşmaktansa, içinden geldiği gibi yazma arzusuyla doluydu içi. Sonunda gerçekten de bütün eski, yarım çalışmalarını bir tarafa bırakıp taze güçle yeni çalışmalar kaleme almaya başladı.</p>

<p>Varıkino’daki ilk dönem çalışmalarına benzer biçimde fazla karalama yapmadan deneme taslakları yazıyor, aklına gelen dizeleri şiirin başı mı, sonu mu belli olmadan not ediyordu. Bazen aklına o kadar çok şey geliyordu ki başladığı sözcüğü tamamlamadan bir diğerine geçiyordu. Ne kadar kısaltmalarla yazmaya çalışsa da düşüncelerinin yoğunluğuyla yazma hızı uyum sağlayamıyordu. Yazma telaşı sarmıştı benliğini. Bazen beyni yorulup yazmaya zorlandığında, hayal gücünü canlandırmak için sayfa kenarlarına resimler çizmeye başlıyordu. Daha çok orman manzaraları oluyordu bunlar. Bir de “Moro ve Vetçinkin. Tarım Aletleri” yazılı reklam panosunun asılı olduğu şehir kavşaklarını karalıyordu. Makale ve şiirlerinin konusu hep aynı eksende dönüyordu.</p>

<p>Sürekli aynı şehri anlatıyordu.</p>

<p class="orta">11</p>

<p class="n">Daha sonraları bulunan kâğıtları arasında şöyle bir not vardı:</p>

<p class="bosluk1"></p>

<p>“1922 yılında Moskova’ya döndüğümde, şehri bomboş ve harap olmuş buldum. Devrimin ilk yıllarında yaşadıklarının sonucunda bu hale düşmüş ve bir daha da kendine gelememişti. Nüfus bir hayli azalmış. Yeni binalar inşa edilmiyor, eskilerin tamiri yapılmıyor.</p>

<p>Ama bu haliyle bile büyük ve modern bir şehir kimliğini yitirmiş değil. Modern sanatın yegâne ilham kaynağı da böyle çağdaş şehirler değil mi zaten? Blok, Verhaeren, Whitman gibi sembolistlerin nesneleri düzensiz, rastgele bir araya getirmeleri ve kavramlarındaki uyuşmazlıklar yalnızca basit bir heves sonucu ortaya çıkan bir eğilim değil, elbette. Bu, duyguları ifade etmek için, hayattan beslenen ve doğal dürtüler sonucunda beliren yeni bir yöntem. On dokuzuncu yüzyılın sonunda kentin telaşlı sokaklarındaki at arabaları, sürücüler kendi devinimleri içinde kalabalık insan gruplarının içinden akıp giderken, onlar da kendi tiplemelerini dizeleri arasında koşturuyorlardı.</p>

<p>O curcunada kırsal hayatın dinginliğini betimlemeleri söz konusu olamazdı. O koşullarda, edebiyattaki kır hayatının, köy yaşamından beslenmesi mümkün değildi. Bu şehir kütüphanelerinin bilimsel araştırma kitapları raflarından beslenen naif bir sahtecilikten ibaretti yalnızca. O günün ruhunu yansıtan, canlı dil, kentin diliydi.</p>

<p>Şehrin işlek bir semtinde oturuyorum. İnsanı kör eden yaz güneşiyle aydınlanan Moskova, bir yandan asfaltları ısıtıp binaların üst katlarındaki camları ışıtıyor, diğer yandan da çiçek kokularıyla dolu bulut ve bulvarları soluyarak beni kuşatıyor. Tek kelimeyle başımı döndürüyor. Onu yücelterek başkalarının başını döndürmem için yapıyor bunu. Bu amaçla yetiştirdi beni, bunu yapayım diye verdi bana sanat gücünü.</p>

<p>Gece gündüz, hiç ara vermeden dışardan gürültüsü gelen sokak; ışıkları yanan tiyatro perdesinin ardında karanlık ve gizem dolu başlamayı bekleyen bir uvertür gibi çağdaş ruhla sımsıkı bağlı.</p>

<p>Sürekli hareket halinde olan, hiç durmadan kaynayan bu kent, hepimizin yaşamının ayrılmaz bir parçası olarak kapı ve pencerelerin ardında gümbürdüyor. İşte bu kenti, bu özellikleriyle yazmak istiyorum.”</p>

<p class="bosluk1"></p>

<p class="n">Arkasında bıraktığı şiir defterlerinde, Jivago’nun bu içerikte çalışmalarına rastlanmadı.</p>

<p>“Hamlet” adlı şiiri bu kategoriye ait olabilir mi acaba?</p>

<p class="orta"><i>12</i></p>

<p class="n">Ağustos sonunda bir sabah Yuri Andreeviç, Gazetnıy Sokağı’nın köşesinden tramvaya bindi. Bu tramvay, Nikitskiy Sokağı’ndan geçip Yuri’nin yeni işe başladığı Botkinskaya Hastanesi’ne gidiyordu. O gün hastanedeki ilk günüydü. Ne var ki şansı pek yaver gitmedi. Tramvay arızalıydı, ikide birde duruyordu. Ya raylara takılan arabalar oluyor ya da vagonun ya da üstündeki yalıtım kısmı kısadevre yapıyordu.</p>

<p>Her durduklarında eline aletlerini alan vatman iniyor, tramvayın etrafında bir tur atıp, aracın sağını solunu kontrol ederek bir şeyler düzeltmeye çalışıyordu.</p>

<p>Tramvayın kötü talihi bütün hattın aksamasına neden olmuştu. Dizi dizi tramvaylar hatta beklemek zorunda kalmıştı. Sürekli yenileri ekleniyordu. Kuyruğun sonu Manej Meydanı’na kadar uzamış, hatta onu da aşmıştı. Arka tramvaylardaki yolcular kendi araçlarından inip daha çabuk gideceği umuduyla, tıkanıklığın asıl nedeni olan, ön taraftakine biniyorlardı. Yuri’nin olduğu tramvayda insanlar artık üst üsteydiler. Aracın içinde nefes almaya olanak yoktu. Kaldırımları dolduran insanların üstünden koyu leylak rengi bir bulut yükseldi. Fırtına yaklaşıyordu.</p>

<p>Yuri Andreeviç, tramvayın sol tarafında, cam önündeki tek kişilik yere oturmuştu. Nikitskiy Sokağı’nın sol kaldırımındaki konservatuvar görüş alanındaydı. Aklındaki başkaları olsa da ister istemez bakışları yoldan geçenlere takılıyor, yürüyenleri, arabalarda geçenleri izliyordu.</p>

<p>Kır saçlı, yaşlı bir kadın dikkatini çekti. Açık renk hasır şapkası, yapma papatya ve menekşelerle süslüydü. Üstünde eski moda, leylak rengi, dar bir elbise vardı. Oflayıp puflayarak elindeki yelpazeyi sallıyordu. İçindeki korse yüzünden daha çok terliyor, işlemeli mendiliyle ıslanan kaşlarını ve yüzünü siliyordu. Yaşlı kadın, tramvayın gittiği yönde yürüyordu. Yuri Andreeviç birkaç kez kadını gözden kaçırmış, onarılan tramvay harekete geçince tekrar görmüştü. Bazen kadın arkada kalıyor, ama biraz ilerde tramvay tekrar durunca, kısa bir süre sonra yine Yuri’nin görüş alanına giriyordu.</p>

<p>Yuri, okul sıralarında çözülen problemleri anımsadı. Değişik zamanlarda yola çıkıp farklı hızlarla giden trenlerin belirli bir yolu ne kadar sürede katedecekleri ve gidecekleri yere ne zaman varacaklarının hesaplandığı problemler düştü aklına. Çözmek için öğretilen genel kuralı anımsamaya çalışırken daha karmaşık düşüncelere daldı.</p>

<p>Birlikte gelişen canlıların, farklı hızlarla birbirlerinin peşi sıra hareket etmeleri durumunda, hangisinin kaderinin diğerininkinden daha iyi olacağı ve sonunda kimin kime üzüleceğinin hesabını yapmak için bir yol var mıdır acaba diye düşündü. Yaşam kulvarına uygulanabilecek bir formül ararken iyice kafası karışınca bunları düşünmekten vazgeçti.</p>

<p>O sırada şimşek çaktı, ardından kuvvetli bir gök gürültüsü duyuldu. Çileli tramvay bu sefer Kudrinski Sokağı’nın Hayvanat Bahçesi’ne inen köşesinde durdu. Leylak rengi elbiseli yaşlı kadın bir kez daha göründü ve tramvayı geçip yavaş yavaş görüş alanından çıkmaya başladı. Yağmurun ilk iri damlaları kaldırıma düşüyorlar, sokağı ve yaşlı kadını ıslatıyorlardı. Şiddetli rüzgâr tozu toprağı birbirine kattı. Rüzgâr, ağaç dallarını sallıyor, yaprakları karışıyordu. Kadının şapkasını başından almaya çalışıyor, eteklerini havalandırıyordu. Sonra birden sakinledi.</p>

<p>Doktor kendini kötü hissetmeye başlamıştı. Eli ayağı kesilmişti sanki. Oturduğu yerden kalkıp tramvayın camını açmaya çalıştı. Ne kadar çabaladıysa da başarılı olamadı. Yolculardan bazıları “Pencereler vidalı, açılmaz!” diye seslendi. Yaklaştığını hissettiği nöbetin endişesiyle onları işitmedi bile. Denemeye devam etti. Bir ileri, bir geri darbelerle pencereyi hareket ettirmeye çalışıyordu. Kendine doğru çektiği bir sırada içinde bir şeyin koptuğunu sandı. Korkunç bir acıyla olduğu yerde kaldı. Kendine çok kötü bir şey yaptığını, her şeyi mahvettiğini düşündü. O sırada tramvay hareket etmişti. Çok az bir yol aldıktan sonra yeniden durdu.</p>

<p>İnsanüstü bir gayretle kalabalığı yararak tramvayın arkasındaki sahanlığa varabildi. Önüne çıkan bazı yolcular öfkeyle ilerlemesine engel olmaya çalışmıştı. Temiz hava alınca biraz kendine gelir gibi oldu, belki de henüz her şey bitmiş değildi. Şimdi kendini daha iyi hissediyordu.</p>

<p>Bu sefer oradaki kalabalığın arasından geçip arka sahanlıktan kapıya doğru ilerlemeye başladı. Yolcular onu azarlıyordu. Onların hareketlerine aldırmadan sonunda tramvaydan inmeyi başardı. Bir adım, bir adım daha attı. Üçüncüyü başaramadan taşların üzerine yığıldı ve bir daha ayağa kalkamadı.</p>

<p>Her kafadan bir ses çıkıyordu. Kimileri akıl veriyor, kimileri tartışıyordu. Bu arada tramvaydan inenler de olmuştu. Herkes Yuri’nin başına toplanmıştı. Kısa bir süre içinde artık nefes almadığını ve kalbinin çarpmadığını tespit ettiler. Kaldırımda yürüyenler de yola inmiş, Yuri’nin başındaki gruba katılmıştı. Ölüm nedeninin tramvay olmaması kimini rahatlatıyor, kimindeyse hayal kırıklığına neden oluyordu. Kalabalık iyice artmıştı. O sırada leylak rengi elbiseli kadın, Yuri’nin başındaki insanlara yanaştı, ölüye doğru bakıp kısa bir süre konuşulanları dinledi ve yoluna devam etti. Kadın Rus değildi ama konuşulanları anlamıştı. Bazıları cesedin tramvayla ilerdeki hastaneye götürülmesini öneriyor, diğerleri ise polis çağırmak gerektiğini söylüyorlardı. Yaşlı kadın verecekleri kararı beklemeden yanlarından ayrılıp yürümeyi sürdürdü.</p>

<p>Leylak rengi elbiseli yaşlı kadın, Melyuzeyevo’dan gelen İsviçreli Matmazel Fleury idi. On iki yıldır Moskova’daki ilgili dairelerin kapısını aşındırıyor, dilekçe üstüne dilekçe yazarak vatanına dönüş hakkı almaya çalışıyordu. Kısa bir süre önce izin çıkmıştı. Moskova’ya, ülkeden çıkış vizesi almak için gelmişti. O gün de, bir kurdeleyle bağladığı koca evrak paketi elinde, gerekli işlemleri yapmak üzere Fransız Büyükelçiliği’ne gidiyordu. Onuncu kez tramvayın önüne geçmiş, olan bitenin farkında olmasa da Jivago’ya yetişmiş ve tek acıyan o olmuştu.</p>

<p class="orta">13</p>

<p class="n">Koridordan bakıldığında odanın masa duran köşesi görülüyordu. Masa yanlamasına konmuştu. Üstündeki tabutun, müteveffanın ayak tarafı olan dar kısmı kapıya dönüktü. Bu Yuri Andreeviç’in yazılarını yazdığı masaydı. Odada başka bir masa yoktu. Tabutu koymak için kâğıtlarını ve yazılarını toplayıp çekmecelere kaldırmışlardı. Tabutun başucundaki yastıklar o kadar yüksekti ki Yuri’nin cansız bedeni, bir yüksekliğin üstünde yatıyormuş gibi görünüyordu. Tabutun her yanı çiçeklerle kaplıydı. O mevsimde bulunması güç olan beyaz leylak, siklamen ve kül çiçeği vazo ve saksılarıyla doluydu her yer. Çiçekler, camdan gelen aydınlığa set oluşturuyordu. Çiçeklerin arasından süzülen ışık, ölünün bal rengi yüzünde ve ellerinde gölgeler oluşturuyor, tabutun iç döşemesiyle tahtasında çeşitli desenler çiziyordu. Hareketlerini sanki o anda durdurmuş gölgelerin oluşturduğu nakışlardan güzel bir demet duruyor gibiydi masada.</p>

<p>O sıralarda cenazelerin yakılması çok yaygındı. Çocukların eğitimlerini sürdürmelerine destek olacak yetim maaşı almalarını ve Marina’nın çalıştığı yerdeki konumunu riske atmamak için kilisede tören yapılmasından vazgeçilmişti. Yalnızca yakma işlemi yapılacaktı. Bunun için gerekli yerlere başvurulmuş, ilgili kişiler bekleniyordu.</p>

<p>Sanki eski kiracının ardından yeni taşınacak bekleniyormuş gibi oda boştu. Ölüyle vedalaşmaya gelenlerin parmak uçlarındaki ağır başlı adım sesleri, bazen de özensizce ayaklarını sürüyenlerin hışırtısı içerdeki sessizliği bozuyordu. Çok fazla gelen yoktu ama gene de umulandan daha fazlaydı. Adı pek duyulmamış bu adamın ölüm haberi kendisini tanıyanlar arasında hızla yayılmıştı. Hayatının çeşitli dönemlerinde, herhangi bir nedenle karşılaştığı ve sonra izlerini kaybettiği pek çok insan şimdi yanına geliyordu. Gelenlerin arasında, bilimsel görüşlerini bilen, yazdıklarını takip eden ve hiç tanımadığı insan sayısı, dostlarına göre daha fazlaydı. Onlar hiç görmedikleri bu adamı bir kez olsun görmek, hiç değilse bakışlarıyla veda edebilmek için gelmişlerdi.</p>

<p>Her türlü seremoniden uzak kendiliğinden oluşan bu sessiz saygı duruşunun tek eksiğini çiçekler tamamlıyor, okunamayan ilahileri sanki onlar söylüyordu. Renkli yapraklardan, güzel kokulardan oluşan sadece bir koro değildi. Bu halleriyle yanmayı biraz olsun ertelemek, etrafa yaydıkları hoş kokunun gücüyle bir şeyler yapmak istiyor gibiydiler. Bitkiler âlemi yanı başındaki ölüm hükümdarlığını çok iyi tanıyordu. Bizim çözmek için çabalayıp durduğumuz hayat bulmacası ve dönüşüm gizemini, mezarlık ağaçlarıyla küçük tepeliklerin arasındaki yeşil topraklarda baş veren çiçekler belki de çoktan çözüp öğrenmişlerdi.</p>

<p>İsa’nın mezarından dönen Mecdelli Meryem, mezardan kalkan İsa’yı ilk anda bahçıvan sanmış ve “Efendim, eğer onu sen götürdüysen, nereye koyduğunu söyle de onu geri alayım” demişti.</p>

<p class="orta">14</p>

<p class="n">Ölüyü son yaşadığı yer olan Kamergerskiy Sokağı’ndaki evine getirdiklerinde, çoktan ölüm haberini alıp sarsılmış arkadaşları, kapısı ardına kadar açık bırakılmış binadan içeri girmişti. Onlarla birlikte gelen Marina bu kötü haber karşısında adeta aklını kaçırmıştı. Uzunca bir süre kendine gelememişti. Arkadaşları içerde ortalığı toparlarken, kendini yerden yere atıp başını, sipariş ettikleri tabut gelene kadar cesedi taşıdıkları ahşap muhafazanın kenarlarına ve sırtına vuruyordu. Gözyaşlarına boğulmuştu. Sürekli bir şeyler mırıldanıyor, iç çekiyordu. Bütün bunlar iradesi dışında gerçekleşiyordu. Halktan kişilerin yaptığı gibi bir ağıt tutturmuştu, ne etraftakilerden çekiniyor ne de onları fark ediyordu. Sonra cesede sarıldı, fazla eşyalar dışarı çıkarılıp oda hazır hale gelince, merhumu yıkamak ve törene hazır hale getirmek için içeri taşımak istediklerinde Marina’nın kollarından zor kurtarmışlardı.</p>

<p>Bütün bunlar bir gün önce yaşanmıştı.</p>

<p>Ertesi gün Marina biraz daha sakinleşmişti. En azından aptalca hareketler yapmıyordu. Ama bir gün önceki gibi çevresiyle bağlantısı kopuktu. Hiçbir şey konuşmuyor, söylenenleri algılamıyordu.</p>

<p>Marina bir gün önce geldiği odadan bir daha çıkmamış, geceyi de ölünün başında geçirmişti. Emzirmesi için küçük kızını buraya getirmişlerdi. Büyük kızı da yanına alan bakıcının, Kamergerskiy’e birkaç sefer yapması gerekmişti. En az onun kadar üzgün olan Gordon’la Dudorov, Marina’nın yanından ayrılmıyordu. Babası Markel de acı çeken kızının yanındaydı. Sessizce hıçkırıyor, gürültüyle sümkürüyordu. Annesi ve kız kardeşleri de gelmişti.</p>

<p>Kalabalığın içinde biri kadın, biri erkek iki kişi dikkat çekiyordu. Ölüyle olan yakınlıklarının odadakilerden daha fazla olduğu söylenemezdi. Marina’yla kızlarının düştüğü zor durumla ilgilenmiyor, ölünün dostlarının acılarını paylaşacak bir şey yapmıyorlardı. Bu iki kişinin ölümle ilgili bir iddiaları da yoktu. Onlarla merhumun arasındaki bağ farklıydı, onun üzerinde özel bazı hakları olduğu hissediliyordu. Ama kimse onlara bir şey sormuyor, kim olduklarını anlamaya çalışmıyordu. Görünüşe göre, en başından beri cenazenin hazırlanması ve kaldırılmasıyla ilgili hazırlıkları bu iki kişi üstlenmişti. Gerekli işlemleri büyük bir sakinlik içinde yapıyor ve belli ki bundan da huzur duyuyorlardı. Yüce gönüllülükleri oradaki herkes tarafından fark ediliyor, garip bir etki bırakıyordu. Cenazeyle olduğu kadar ölümle de ilgili oluşları, müteveffanın kalbinin durmasında dolaylı da olsa bir suçları varmış gibi değil de, daha çok başlarına geldikten sonra ölümü kabullenmiş olmalarından gibiydi. Orada bulunanların bir kısmı bu iki kişiyi tanıyor, bir kısmı kim olduklarına dair akıl yürütüyordu. Ama asıl büyük bir çoğunluğun bu adamla kadının kimlikleriyle ilgili en ufak bir fikri bile yoktu.</p>

<p>Keskin bakışlı, meraka neden olan, Kırgızlar gibi çekik gözlü adamla doğal güzelliği göz alan kadın, tabutun olduğu odaya girdiğinde, Marina da dahil herkes kıpırdanmaya başlıyor, sanki aralarında anlaşmışlar gibi koridora çıkıp odayı boşaltıyorlardı. Kimi duvar kenarına dizili sandalyelerle taburelere oturuyor, dar alanda sıkılanlar merdiven boşluğuna çıkıyordu. Kadınla adam ise aralık kapının ardında, bilginler gibi sessizce ve hiç telaşa kapılmadan sanki defin işlemleriyle ilgili çok önemli işler halledeceklermiş gibi, yalnız kalıyorlardı. Gene aynı sahne tekrarlanmıştı. İkisi odada baş başa bırakılmıştı. Duvarın önündeki taburelere oturup cenazeden konuşmaya başladılar.</p>

<p>“Neler yaptınız Yevgraf?”</p>

<p>“Yakma işlemi bu akşam olacak. Yarım saat sonra Tıp Çalışanları Sendikası’ndan cenazeyi almak için gelirler herhalde. Önce Sendika Merkezi’ne götürülecek. Vedalaşma töreninin saat dörtte başlayacağı ilan edildi. Belgelerinin hiçbiri düzenli değildi. Çalışma karnesinin süresi geçmiş. Sendika kartı hâlâ eski tipmiş. Yenisiyle değiştirilmemiş. Gerekli harçları kaç yıldır ödememiş. Öncelikle bunların halledilmesi gerekti. Bütün bu bürokratik işlemler gecikmeye neden oldu. Neredeyse, almaya gelmelerinden önce yetiştiremeyecektim. Sahiden de artık buraya varmaları an meselesi. Toparlanmak gerek. Rica ettiğiniz gibi, onu götürmelerinden önce sizi yalnız bırakacağım. İsteğiniz buydu değil mi? Affedersiniz, beni duyuyor musunuz? Telefon çalıyor. Bana bir dakika izin verin lütfen.”</p>

<p>Yevgraf Jivago çoğunu tanımadığı, kimi okuldan, kimi hastaneden, kimi yayınevlerinden Yuri’nin arkadaşlarıyla dolu koridora çıktı. Marina’yla çocukları da orada oturuyordu. Marina’nın üşümesinler diye paltosuna sardığı (o gün hava soğuktu, ayrıca ana giriş kapısından esinti geliyordu) kızlarıyla hali, hapishane kapısında tutuklu kocasıyla görüşmek için izin bekleyen kadını andırıyordu. Koridor oldukça kalabalıktı. Gelenlerin bir kısmı oraya sığmamıştı. Neyse ki merdivenlere geçilebiliyordu. Bekleyenlerin çoğu ayakta duruyor, bir kısmı boşlukta sigara içiyordu. Aşağı inen merdivenler tarafı biraz daha rahattı. Orada bekleyenler daha rahat hareket ediyor, sokağa yakın oldukları oranda daha yüksek sesle konuşuyorlardı. Yevgraf, koridordaki uğultu nedeniyle telefonda söylenenleri duymakta güçlük çekiyordu. Etraftakileri rahatsız etmemek için avcunun içiyle ağzına siper yapıp doğrudan ahizeye konuşuyor, büyük bir olasılıkla cenaze işleri ve doktorun ölümüyle ortaya çıkan durumlarla ilgili sorulanlara cevap veriyordu. Telefonu kapadıktan sonra odaya döndü. Kaldıkları yerden konuşmaya devam ettiler.</p>

<p>“Yakma töreninden sonra bir yere kaybolmayın lütfen Lara. Sizden önemli bir ricam olacak. Moskova’da nerede kaldığınızı bilmiyorum. Lütfen bana söyleyin, söyleyin de sizi nerede bulabileceğimi bileyim. En kısa zamanda, yarın ya da en geç öbür gün ağabeyimin notlarını, çalışmalarını düzenlemeye başlamak istiyorum. Yardımınız gerekli bana. Onu sizden daha iyi tanıyan, düşüncelerini bilen yok. Yanlış anlamadıysam laf arasında İrkutsk’tan iki gün önce geldiğinizi ve iki gün kadar kalacağınızı söylediniz, öyle değil mi? Ağabeyimin son iki ayını geçirdiği bu odaya gelişiniz de tamamen rastlantıymış anlattığınıza göre. Başka bir nedenle gelmişsiniz buraya. Yuri’nin başına gelenlerden haberiniz yokmuş. Anlattıklarınızın bazılarını hiç anlamadım ama inanın açıklamanızı da istemiyorum. Siz ortadan kaybolmayın yeter bana. Adresinizi bilmemek endişelendiriyor beni. Aslında en iyisi, ağabeyimin çalışmalarını düzenleyebilmemiz için birkaç gün birlikte çalışmamız. Bu süreçte siz de yakında olabilirseniz çok iyi olur. Sizin için de uygunsa bu binadan bir oda size ayarlayabilirim. Yöneticiyi tanıyorum.”</p>

<p>“Bana ‘Söylediklerinizin bazılarını anlamadım’ diyorsunuz. Anlaşılmayacak ne var ki? Moskova’ya geldim, eşyalarımı emanete bıraktım. Sonra da eski Moskova sokaklarında dolaşmaya başladım. Gördüklerimin çoğunu tanıyamadım, unutmuşum. Yürüdüm, yürüdüm sonra bir baktım Kuznetskiy Köprüsü’ne gelmişim. Köprüyü, meydanı geçtim. Birden çok tanıdık bir yer gördüm. Kamergerskiy Sokağı’na gelmişim. Kurşuna dizilen kocam Antipov bir dönem burada yaşamıştı. Öğrenciyken kiraladığı oda, şimdi sizinle oturduğumuz bu odaydı. Sokağa gelince, ‘Şansıma belki eski ev sahipleri hayattadır, gidip bir bakayım’ dedim. Sorup soruşturunca artık onlardan eser kalmadığını, her şeyin değiştiğini anladım. Bu arada sizi gördüm. Off, bunları size niye anlatıyorum ki dün, bugün yaşadıklarımı biliyorsunuz zaten. Kapı ardına kadar açıktı. İçerde bir tabut duruyordu. Açık kapı, bir dolu insan, tabut, tabutta bir ölü. Kim acaba diye yanaştım. Sonra çıldırıyorum sandım. Kötü bir rüya olmalıydı. Siz bunlara şahit oldunuz, gerçekten niye bir daha anlatıyorum ki?”</p>

<p>“Sözünüzü keseceğim Larisa Fedorovna ama durun bir şey söyleyeceğim. Size daha önce söz ettiğim gibi, bu odanın hiç aklımıza gelmeyen pek çok ilginç olayla bağlantılı olabileceğine dair ağabeyimle benim bazı tahminlerimiz vardı. Baksanıza Antipov’un eskiden burada yaşadığını öğrendim şimdi. Ama benim size söylemek istediğim başka bir şey var, canınızı sıkmazsa Antipov hakkında bazı şeyler anlatacağım. Strelnikov olarak yaşadığı dönemlerde devrime olan katkısını, iç savaş sırasındaki kahramanlıklarını işitmişliğim var. Hatta, çok sık değilse de, birkaç kez karşılaşıp yüz yüze konuşmuşluğumuz vardı. Birbirimizin ailevi bağlarını bilmiyorduk o zamanlar. Yalnız, kusura bakmayın ama sormak zorundayım, az önce siz anlatırken ‘kurşuna dizildi’ dediniz değil mi, onun için? Kendini öldürdüğünü bilmiyor musunuz yoksa?”</p>

<p>“Evet, böyle bir söylenti dolaşıyor ortalıkta. Ama ben asla Pavel’in kendini öldürmüş olacağına inanmıyorum.”</p>

<p>“Sizi anlıyorum, ne var ki olayın tanığı var. Ağabeyimin anlattığına göre, siz Yuryatin’den ayrıldıktan sonra Antipov orada kaldığınız eve gelmiş. Sizin kızınızla gidişinizi takip eden günlerin birinde. Olay orada olmuş. Hatta ağabeyim gömmüş onu. Gerçekten bu bilgi size ulaşmadı mı?”</p>

<p>“Hayır. Başka şeyler anlatıldı bana. Demek ki kendini öldürdüğü doğru, öyle mi? Bunu bana çok kişi söyledi ama ben hiçbirine inanmadım. O evde ha? Olamaz! Ne kadar önemli bir ayrıntıyı söylediniz şimdi bana! Peki Yuri’yle karşılaşmışlar mı, biliyor musunuz? Konuşmuşlar mı?”</p>

<p>“Yuri’nin anlattığına göre epey uzun bir süre konuşmuşlar.”</p>

<p>“Gerçekten mi? Tanrı’ya şükür. Bu çok iyi. (Lara bunu söylerken haç çıkarttı.) Ne kadar şaşırtıcı, olağanüstü bir tesadüf bu. İzniniz olursa bu konuyla ilgili başka sorular da soracağım. Her ayrıntı benim için çok değerli. Ama şimdi kafam çok karıştı. Öyle değil mi? Çok heyecanlandım. Biraz susup kendimi toplayayım. Biraz soluk almam gerek. Öyle değil mi?”</p>

<p>“Elbette, elbette.”</p>

<p>“Doğru değil mi?”</p>

<p>“Şüphesiz.”</p>

<p>“Ha, az daha unutacaktım. Yakma töreninden sonra bir yere ayrılmamamı söylediniz değil mi? Tamam. Size söz veriyorum. Ortadan kaybolmayacağım. Sizinle birlikte buraya döneceğim ve istediğiniz yerde, gerek gördüğünüz kadar kalacağım. Yuri’nin el yazmalarını, notlarını düzenleriz. Size yardım edeceğim. Belki de gerçekten bir yararım olur. Bu bana da avuntu olur! Harflerinin bütün kıvrımlarını yüreğimde hissediyorum. Ayrıca, benim de sizin yardımınıza ihtiyacım olacak. Avukatsınız öyle değil mi? Avukat değilseniz bile, eski ve yeni kanunları gayet iyi biliyorsunuz. Size anlatacağım konuda hangi belgeyle, nereye başvurulacağını doğru belirlemek de önemli. Pek kimse bilmiyor bu konuları öyle değil mi?</p>

<p>Bana çok acı veren bir konuda danışmak istiyorum size. Bir çocukla ilgili. Sonra, törenden döndükten sonra hepsini anlatacağım size. Hayatın boyunca, her zaman birini aramak zorunda kaldın, öyle değil mi? Söyler misiniz, yabancı birilerine bırakılmış bir çocuğun izini sürmek, onu aramak gerektiğinde, başvurulabilinecek bir daire var mı acaba? Bütün çocuk yuvalarındaki kayıtların saklandığı devlet arşivi gibi bir yer ya da kayıp ve yetim çocukların kayıtlarının tutulduğu bir merkez kuruldu mu? Yalvarırım hemen cevap vermeyin. Lütfen. Sonra konuşuruz bunları, sonra. Of, ne kadar korkunç. Hayat ne kadar korkunç, öyle değil mi? Bundan sonra olacakları, kızımın ne zaman geleceğini bilmiyorum. Ama şimdilik burada kalabilirim. Katya’nın müzik ve tiyatroya olağanüstü yeteneği var biliyor musunuz? Çok başarılı taklitler yapıyor, kendi uydurduğu piyesleri oynuyor. Kulaktan dolma işittiği opera parçalarını nasıl söylüyor bir bilseniz, şaşırtıcı bir çocuk, öyle değil mi? Tiyatro okulu ya da konservatuvarın hazırlık sınıfına vermek istiyorum onu, artık nereye alırlarsa. Yatılı okumasının koşullarını öğrenmek gerekiyor ayrıca. Bütün bunları halletmek için geldim Moskova’ya. O gelmeden ne gerekiyorsa yapmak istiyorum. Sonra gideceğim.</p>

<p>Her şeyi bir anda anlatmak mümkün değil, öyle değil mi? Sonra, sonra konuşuruz bunları. Şimdi benim biraz yatışmam gerek. Kendimi toplamalıyım. Susmalıyım biraz. Endişelerimi bir kenara bırakmam lazım. Yuri’nin yakınlarını da böyle tuhaf bir şekilde dışarda beklettik. Sanki demin kapıyı tıklattılar gibi geldi bana. Bir sesler geliyor dışardan, bir gürültü var. Belki de Cenaze İşleri’nden gelmişlerdir. Ben oturayım burada, siz açın kapıyı da insanlar içeri girsin. Artık zaman geldi, öyle değil mi? Durun, durun biraz. Tabutun yanına bir yükseklik koyalım, yoksa Yura’ya yetişmek mümkün değil. Parmak uçlarımda denedim ama olmadı, çok zor. Marina ve çocuklar için gerekli olacak. Diğer dostları da ister elbette. ‘Ve son bir öpücük kondurun bana.’<a id="dn86" href="../Text/dn.xhtml#d86">[86]</a> Dayanamayacağım, hayır dayanamayacağım. Çok acı. Öyle değil mi?”</p>

<p>“Şimdi dışardakileri içeri alacağım. Ama önce şunu söyleyeyim. Bana o kadar gizemli sorular sordunuz ki, belli ki size çok acı veren olaylarla ilgili, cevap bulmakta zorlanabilirim. Bilmenizi istediğim bir şey var. Bütün kalbimle size yardımcı olmak için elimden geleni yapacağım. Bunu aklınızdan çıkarmayın. Hiçbir koşulda umutsuzluğa kapılmayın. Bizi üzen durumlarda yapmamız gereken iyi düşünüp, ümitle harekete geçmektir. Karamsarlık içinde hiçbir şey yapmadan beklemek ihmale ve sorumlulukları unutmaya neden olur. Şimdi bırakalım da insanlar içeri girsinler. Buraya bir yükselti koyma konusunda haklısınız. Uygun bir şey bulup koyayım.”</p>

<p>Lara artık onu dinlemiyordu. Yevgraf’ın odanın kapısını açmasıyla koridordaki kalabalığın odaya girişini de fark etmedi. Ne ayak seslerini, ne Marina’nın hıçkırıklarını, ne erkeklerin öksürüklerini, kadınların ağlayışlarını, ne de cenaze işleri için gelenlerin konuşmalarını işitiyordu. Çevresinde dönüp duran insanlardan ve tekdüze seslerden başı dönüyordu. Midesi bulanmaya başlamıştı. Bayılmamak için bütün gücünü topladı. Kalbi burkuluyor, başı zonkluyordu. Başını önüne eğip eski anıları canlandırmaya çalıştı hafızasında. Bir yandan da gelecekle ilgili kehanetler uçuşuyordu aklında.</p>

<p>Bir anda o kadar uzaklara daldı ki yaşayıp yaşamayacağını bilmeden on yıl sonraya gitti. Yaşlı bir kadın olarak hayal etti kendini. Mutsuzluğunun en derin noktalarında talihsizliğini düşündü.</p>

<p>“Artık kimsem kalmadı. Birinin kalbi dayanmadı, diğeri kendini öldürdü. Yalnızca biri, hem de ölmeyi herkesten çok hak eden biri kaldı. Kendi ellerimle öldürecektim onu ama kurtuldu. Bu yabancı, benim için hiçbir değeri olmayan bu adam, hayatımdaki bütün günahların nedeni. Herkes beni terk etti. Ama bu ucube adam, yalnızca pul koleksiyoncularının bildiği Asya’nın efsanelerle dolu köşelerinde elini kolunu sallayarak dolaşıyor, gününü gün ediyor. O Noel akşamında, onu öldürmeyi planladığımda bu odada, karanlıkta konuşmuştuk Pavel’le. Şimdi gene bu odada vedalaştığımız Yuri’yi o zaman tanımıyordum bile.”</p>

<p>Sonra aklına o gece takıldı. Noel akşamında Pavel’le konuşmalarının ayrıntılarını anımsayabilmek için belleğini zorladı. Pencerenin önünde yanan mum ve onun sıcaklığıyla buzu çözülen camda beliren göz şeklinden başka bir şey gelmiyordu aklına. Şimdi ölü bedeniyle odada yatan adamın aynı gece, aynı Noel partisine gitmek için bu sokaktan geçerken camdaki o göze benzeyen kara lekeyi fark ettiğini, yanan mumu gördüğünü bilemezdi Lara. Mumun yükselen alevini seyredip “Masada bir mum yanıyordu. Mum yanıyordu...” diye mırıldandığını, yazgısını belirleyen simgenin o mum alevi olduğunu, Lara’ya anlatacak kimse yoktu artık.</p>

<p>Düşünceleri sürekli değişiyordu. “Her şeye rağmen, kilisede tören yapılmaması kötü oldu. Dualarla uğurlanabilseydi keşke! Kilisede cenaze töreni ne kadar görkemli olur! Şimdi ölenlerin çoğu bunu hak etmiyor ama Yura’ya ne kadar yakışırdı! Her şey değer ona. Matem ilahilerini söyleyebilmeliydik ona.”</p>

<p>Bunu düşünmek bile rahatlattı Lara’yı. Gururla doldu içi, kısa sürede olsa onunla birlikte yaşadığı günlerdeki gibi rahatlamış hissetti kendini. Aslında Yuri’yi her düşündüğünde böyle hoş duygulara kapılıyordu. Yuri’nin bütün benliğini dolduran özgürlük duygusu ve tasadan uzak ruh hali, Lara’ya geçmiş gibiydi. Oturduğu yerden kalktı. Adını koyamadığı bir şey olmuştu ona. Kısa bir süre de olsa Yuri’nin yardımıyla özgürlüğü tatmak, açık havaya çıkıp benliğini saran acıdan kurtulmanın zevkini yaşamak istiyordu. Hayal ettiği öyle bir mutluluktu ki ona veda etmenin tadına varmak, üstüne kapanıp doya doya ağlamak istiyordu.</p>

<p>Bu şiddetli arzunun telaşı içinde kalabalığa baktı. Göz doktorunun damlattığı yakıcı damladan sonra acıyla yanan ve hiçbir şey görmeyen gözlerle bakıyordu insanlara. Odanın içinde bir hareketlenme oldu. İnsanlar usulca dışarı çıktı. Sonunda kapı kapandı ve odada yalnız kaldı. Haç çıkartarak telaşla masaya yöneldi. Yevgraf’ın koyduğu yükseltinin üstüne çıkıp Yuri’nin bedenini kapsayacak büyüklükte, usulca üç kez haç işareti yaptı. Sonra soğuk alnını, ellerini öptü. Alnının sıkılmış bir yumruk kadar küçüldüğünü fark edemedi. Donup kaldı bir süre. Ne bir şey söylüyor ne de ağlıyordu. Zihni de boşalmıştı, hiçbir şey düşünemiyordu. Tabutun üzerine eğilip, bütün bedeni manevi bir örtüymüş gibi başı, göğsü, elleriyle ölüyü ve çiçekleri örttü.</p>

<p class="orta">15</p>

<p class="n">Vücudu engel olamadığı hıçkırıklarla sarsılıyordu. Önce elinden geldiğince karşı koymuş ama daha fazlasına gücü yetmemişti. Gözlerinden dökülen yaşlar, yanaklarını, elbisesini, ellerini ve üstüne kapaklandığı tabutu ıslatıyordu.</p>

<p>Ne bir şey söylüyor ne de düşünebiliyordu. Düşünceleri, bildiği her şey tıpkı eskiden Yuri’yi yaptıkları akşam sohbetlerinde olduğu gibi, gökyüzündeki bulutlar misali onu aşmıştı. O zamanlar da böyle bir şey olur, mutluluk ve özgürlüğü yakalardı. Sıcacık, karşılıklı bir etkileşimdi bu. İçgüdüsel ve saftı.</p>

<p>Şimdi de aynı ruh hali içindeydi. Ölümün karanlık belirsizliğine karşı hazırlanmış gibiydi. Sanki yirmi kez yeryüzüne gelmiş ve tekrar tekrar Yuri’yi kaybetmişti. Artık yüreği bu acı tecrübeyle dolmuştu. Bu nedenle, tabutun başında yaptığı her şey doğru, hareketleri yerindeydi.</p>

<p>Ne kadar büyük bir aşktı yaşadıkları! Özgür, eşi benzeri olmayan bir aşktı. Başkalarının ancak şarkılarda söylediklerini onlar yüreklerinde hissetmişlerdi. Birbirlerine olan sevgilerinin nedeni, uyduruk tanımlarda betimledikleri gibi, “yakıcı tutku” ya da karşı koyulamayan duygular değildi. Evrendeki her şey; ayaklarının altındaki toprak, başlarının üstündeki gökyüzü, bulutlar, ağaçlar birbirlerini sevmelerini istedikleri için bağlanmışlardı birbirlerine. Birbirlerine olan aşkları, kendilerinden çok çevrelerini, sokakta karşılaştıkları tanımadıkları insanları, uzun yürüyüşlerinde gördüklerini, yaşayıp buluştukları odaları, mutlu etmişti belki de.</p>

<p>Ah, işte buydu, buydu onları yakınlaştıran, bir arada tutan! Asla ama asla, mutluluğun doruklarındayken bile en yüksek ve değerli duyguları unutmamışlardı: Yeryüzündeki her şeyle ilgilenmişler, hayatta olanlara karşı kayıtsız kalmamışlardı. Evrendeki güzelliklerin parçası olmak onları keyiflendirmişti. Yalnızca bu bütünsellikle soluk almışlardı. Bu nedenle, kendilerini yüceltip doğanın üstünde gören insanlarla hiç ilgilenmemişlerdi. Bu tiplerin önce narodniçestvo diye ortaya atıp sonradan siyasete alet ettikleri yaklaşımlar onlara uyduruk gelmiş ve her zaman onlar için tanımsız kalmıştı.</p>


<p class="orta">16</p>

<p class="n">Sonunda, her türlü yapmacıklıktan uzak, sıradan ama bir o kadar da içten sözlerle veda etmeye başladı Yuri’ye. Söyledikleri gerçekliğin sınırlarını aşıyor; trajik monologlar, şiirsel söylevler, şarkı sözleri gibi bir anlam taşımadan yalnızca duygularının dışa vurmasına yarıyordu.</p>

<p>Vedasının geleneklere uyan tek unsuru, Yuri’yle sıradan, her türlü gösteriden uzak sohbetine eşlik eden, gözyaşlarıydı. Samimi ve saydam sözleri, akıttığı gözyaşlarında boğuluyor, selin içinde eriyip kayboluyordu. Gözyaşlarından ıslanmış sözcükler, ılık yağmur damlalarının ıslattığı ipeğimsi yaprakların rüzgârda savrulması gibi, Lara’nın ağzından dökülüyorlardı sanki.</p>

<p>“Bak gene bir aradayız Yura. Tanrı bizi gene birbirimize kavuşturdu. Tanrım, çok zor. Ağlıyorum, sadece ağlıyorum! Düşünebiliyor musun? Gene yaptık yapacağımızı, tam bize göre bir durum. Senin böyle gidişin, beni terk edişin. Bu yaşadığımız da ne kadar sıra dışı, ne kadar farklı, seninle yaşadıklarımız gibi. Yaşamın ve ölümün sırrını, dehanın güzelliğini, yalınlığın zenginliğini senle ben anladık yalnızca. Kimse kusurumuza bakmasın ama dünyanın düzenini değiştirmek için ufak kavgalara girmedik biz.</p>

<p>Elveda, benim koca yürekli erkeğim, elveda benim gururum, coşkun akan ırmağım. Senin ışıltını ne kadar sevdim, senin serin dalgalarınla ruhumu ne kadar dinlendirdim bir bilsen. Seninle karların ortasında nasıl vedalaştığımızı anımsıyor musun? O zaman beni nasıl da kandırmıştın? Ah, evet, bunu benim iyiliğim için yaptığını ve kendini ele vermemek için çok çaba harcadığını biliyorum. Ama biliyor musun, sonrasında yolunda giden tek bir şey bile olmadı. Tanrım, neler geldi başıma, ne işkenceler çektim! Hiçbirini bilmiyorsun tabii. Ah, Yura bir bilsen ne yaptığımı, bir bilsen. Nasıl bir günahkâr olduğumu tahmin bile edemezsin! Ama inan suç bende değil. Üç ay hastanede yattım, tek başıma, komada kaldım. O zamandan beri hayatımın bir anlamı yok Yura. Çektiğim acıdan kurtulup huzur bulamıyorum. Sana asıl önemli konuyu açmayacağım, anlatmayacağım olanları. Dile getirmeye gücüm yok. Yaşamımın o kesitini hatırladığımda, tüylerim diken diken oluyor, kendimi kaybediyorum. Ama biliyor musun, tuttum kendimi hep. Aşırılığa kaçmadım. Sen de görüyorsun işte, çoğu zamanki gibi içkiye vermedim kendimi, alkolik bir kadın için her şey bitmiş demektir. Bu akıl almaz bir olay, öyle değil mi?”</p>

<p>Bir süre daha bir şeyler mırıldanıp hıçkırıklar içinde konuşmayı sürdürdü. Sonra birden başını kaldırdı. Şaşırmıştı. Odaya insanlar doluşmuştu. Tabutun yanındaki yükseltiden inip ölünün yanından uzaklaştı. Bir yandan da kalan yaşlarının da bir an önce akıp gitmesini istermişçesine elleriyle gözlerine bastırıyordu.</p>

<p>Birkaç kişi tabuta yaklaştı. Karşılıklı tuttukları üç örgü kayışın yardımıyla kaldırdılar.</p>

<p>Artık onu götürüyorlardı.</p>

<p class="orta">17</p>

<p class="n">Lara törenden sonraki birkaç günü Kamergerskiy Sokağı’ndaki bu odada geçirdi.</p>

<p>Yevgraf’ın istediği gibi Yuri’nin notlarını, çalışmalarını düzenleme işine birlikte başladılar ama birlikte bitiremediler. Cenaze günü daha sonra konuşacağız dediği konuyu Yevgraf’la paylaştı. Genç Jivago çok önemli bir şey öğrenmiş oldu ondan.</p>

<p>Lara bir gün evden çıktı ve bir daha da dönmedi. O günlerde çok sık rastlandığı gibi sokakta tutuklanmış olabilirdi. Belki de bir yerlerde ölüp kalmıştı. Ülkenin kuzeyindeki toplama kamplarından birinde, upuzun bir listede sıradan bir numara olarak yitip gitmiş olması ise başka bir ihtimaldi.</p>
</body>
</html>