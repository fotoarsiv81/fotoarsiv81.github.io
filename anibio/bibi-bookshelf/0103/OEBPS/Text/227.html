<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx10030"></a>Farelerle Baykuş</h2>

  <p class="p9">Hiç söze başlamayın sakın:</p>

  <p class="p9">"Dinleyin, bir harika anlatacağım" diye.</p>

  <p class="p9">Nereden bilirsiniz dinleyenlerin</p>

  <p class="p9">Şaşacaklarını sizi şaşırtan şeye?</p>

  <p class="p9">Ama alın size bir olay ki,</p>

  <p class="p9">Bu verdiğim öğüdü çürütecek belki.</p>

  <p class="p9">Bir mucize size anlatacağım şey,</p>

  <p class="p9">Masal değil, gerçeğin ta kendisi.</p>

  <p class="p9">Çok yaşlı bir çamı kesmiş devirmişler yere:</p>

  <p class="p9">Bir baykuşun sarayı varmış meğer içinde.</p>

  <p class="p9">Atropos'un tercümanı bu asık yüzlü kuş</p>

  <p class="p9">Çamın zamanla oyulmuş mağaralarında</p>

  <p class="p9">Bütün bir beylik kurmuş.</p>

  <p class="p9">Kulları arasında en çok da</p>

  <p class="p9">Yağ tulumu gibi ayaksız fareler varmış.</p>

  <p class="p9">Baykuş buğdayla beslediği bu farelerin</p>

  <p class="p9">Ayaklarını kendi gagasıyla kesmiş.</p>

  <p class="p9">Baykuşun ince hesaplarına bakın siz:</p>

  <p class="p9">Hazret bir tarihte sürüyle fare avlamış;</p>

  <p class="p9">Bakmış kaçıyor sarayına getirdikleri,</p>

  <p class="p9">Ayaklarını kesmekte bulmuş çareyi.</p>

  <p class="p9">Ayaksız fareleri yiyormuş birer birer,</p>

  <p class="p9">Bugün birini, yarın ötekini.</p>

  <p class="p9">Hepsini birden yemek hem olur iş değil,</p>

  <p class="p9">Hem de sağlık bakımından netameli.</p>

  <p class="p9">Bizimki kadar işliyormuş aklı</p>

  <p class="p9">Yiyecek veriyormuş ölmesinler diye</p>

  <p class="p9">Yiyecek olduğu farelere.</p>

  <p class="p9">Gelsin şimdi bir Descartes'çı filozof da</p>

  <p class="p9">Bu baykuş bir saat, bir makinedir desin bana!</p>

  <p class="p9">Kapayıp beslediği bir sürü fareyi</p>

  <p class="p9">Kaçamaz hale getirme fikrini</p>

  <p class="p9">Hangi zemberek verebilirdi ona?</p>

  <p class="p9">Bu da akıl yürütme değilse eğer</p>

  <p class="p9">Ben aklın ne olduğunu bilmiyorum demektir.</p>

  <p class="p9">Baksanıza neler düşünmüş baykuş:</p>

  <p class="p9">Fare milleti tutuldu mu kaçabilir,</p>

  <p class="p9">Onun için tutar tutmaz yiyeceksin;</p>

  <p class="p9">Ama hepsini birden yiyemezsin;</p>

  <p class="p9">Kaldı ki yarınlar için de lâzım yiyecek;</p>

  <p class="p9">Öyleyse artan fareleri beslemek gerek.</p>

  <p class="p9">Ya kaçarlarsa? Bunu nasıl önlemeli?</p>

  <p class="p9">Ayaklarını dibinden kesmeli.</p>

  <p class="p9">Hangi davranışları insanların</p>

  <p class="p9">Bir amaca daha iyi yönelir, söyleyin.</p>

  <p class="p9">Aristo ve Aristocuların</p>

  <p class="p9">Bu değil mi öğrettikleri, sorarım size,</p>

  <p class="p9">Düşünebilmek için gereğince?</p>

  <p class="p9">Bu anlattığım bir masal değil:</p>

  <p class="p9">Ne kadar garip, ne kadar inanılmaz da görünse olmuş bir şey bu.</p>

  <p class="p9">Baykuşun öngörürlüğünü belki abarttım biraz;</p>

  <p class="p9">Hayvanların akıl yürütmesinde böylesi bir düzen olduğunu iddia edemem çünkü</p>

  <p class="p9">Ama şiirde bu kadar abartma da olur,</p>

  <p class="p9">Hele benim yazdığım gibilerinde.</p>
</body>
</html>
