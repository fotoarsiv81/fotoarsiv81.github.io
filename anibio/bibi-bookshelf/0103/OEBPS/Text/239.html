<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx10540"></a>Kurtla Tilki</h2>

  <p class="p9">Tilki demiş ki kurda:</p>

  <p class="p9">&mdash; Yamansın vallahi, hayranım sana.</p>

  <p class="p9">Benim yediklerim de yemek mi sanki?</p>

  <p class="p9"><a id="a0"></a>Kart bir horoz, ya da cılız bir iki tavuk.</p>

  <p class="p9">Bunlara kalıyorum en çok.</p>

  <p class="p9">Et mi bunlar senin yediklerin yanında?</p>

  <p class="p9">Üstelik sen benim gibi</p>

  <p class="p9">Başını derde sokmuyorsun da:</p>

  <p class="p9">Açıklarda görüyorsun işini;</p>

  <p class="p9">Bense evlerin burnu dibinde</p>

  <p class="p9">Ne olur, bana kurtluğu öğretsene;</p>

  <p class="p9">Tilkilerin padişahı olurum;</p>

  <p class="p9">Şişman şişman koyunlara basarım dişi.</p>

  <p class="p9">Hadi ne olur, yap bu işi;</p>

  <p class="p9">İyiliğinin altında kalmam.</p>

  <p class="p9">&mdash; Olur, demiş kurt çelebi;</p>

  <p class="p9">Bir kardeşim öldü dün akşam.</p>

  <p class="p9">Gidip postunu alalım, geçir sırtına.</p>

  <p class="p9">&mdash; Haydi, demiş tilki; çıkmışlar yola.</p>

  <p class="p9">Yolda anlatmış kurt vurgun nasıl olur;</p>

  <p class="p9">Köpekler sürüden nasıl ayırtılır.</p>

  <p class="p9">Tilki, postu giymiş güzelce,</p>

  <p class="p9">Hocasının verdiği derslerden İmtihan vermiş önce.</p>

  <p class="p9">Kötü, demiş hoca ilk imtihanda.</p>

  <p class="p9">Sonra fena değil demiş,</p>

  <p class="p9">Sonra iyi demiş,</p>

  <p class="p9">Mükemmel! demiş en sonunda.</p>

  <p class="p9">Olabildiği kadar kurt olunca tilki,</p>

  <p class="p9">Bir koyun sürüsü sökün etmiş.</p>

  <p class="p9">Yeni kurt saldırmış hemen,</p>

  <p class="p9">Ve kızılca kıyamet kopmuş.</p>

  <p class="p9">Sanki Patroklos bizim tilki;</p>

  <p class="p9">Akhilleus'un zırhını, kılıcını kuşanmış;</p>

  <p class="p9">Ordu, şehir birbirine girmiş korkudan.</p>

  <p class="p9">Analar, gelinler, ihtiyarlar</p>

  <p class="p9">Hep tapınağa koşuşuyorlar.</p>

  <p class="p9">Öylesine darmaduman olmuş</p>

  <p class="p9">Meleyengillerin ordusu.</p>

  <p class="p9">Köpek, çoban, koyun, kuzu,</p>

  <p class="p9">Başlamışlar kaçmaya köye doğru,</p>

  <p class="p9">Bir kurbanlık bırakıp arkalarında.</p>

  <p class="p9">Tilki atılmış üstüne hemen,</p>

  <p class="p9">Tam tadına bakacakken,</p>

  <p class="p9">Bir horoz ötmüş yakınlarda.</p>

  <p class="p9">Tilki bırakmış koyunu moyunu,</p>

  <p class="p9">Atmış sırtından kurt postunu,</p>

  <p class="p9">Doğru horoza;</p>

  <p class="p9">Ne ders kalmış, ne imtihan, ne hoca.</p>

  <p class="p9">Ne diye kendin olmaktan çıkarsın?</p>

  <p class="p9">Tilkiysen kurtluğa kalkman boşuna.</p>

  <p class="p9">İlk çağrısında dönersin</p>

  <p class="p9">Kendi yaradılışına.</p>
</body>
</html>
