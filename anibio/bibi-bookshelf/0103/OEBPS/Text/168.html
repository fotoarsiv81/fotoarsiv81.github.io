<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.11" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9">&nbsp;</p>

  <h2 class="h21"><a id="ncx6693"></a>Yıldız Falı</h2>

  <p class="p9">Kaderinden kaçmak için yol değiştiren</p>

  <p class="p9">Çok kez o kaçtığı yerde rastlar kaderine.</p>

  <p class="p9">Bir baba, biricik oğlu doğunca</p>

  <p class="p9">Soyunu sürdürecek diye</p>

  <p class="p9">O kadar çok düşmüş ki üstüne,</p>

  <p class="p9">Falcıdan falcıya gider olmuş</p>

  <p class="p9">Dölünün kaderini öğrenmek için.</p>

  <p class="p9">Bir falcı demiş ki: Bu çocuğun</p>

  <p class="p9">Aslanlardan korunması gerekir en çok</p>

  <p class="p9">Belli bir yaşı dolduruncaya kadar;</p>

  <p class="p9">O belli yaş da yirmiymiş, ne eksik ne fazla.</p>

  <p class="p9">Sevgili oğlu üstüne titreyen baba</p>

  <p class="p9">Toptan yasak etmiş adım atmasını</p>

  <p class="p9">Sarayın eşiğinden dışarı.</p>

  <p class="p9">İçeride canı ne isterse yapsın, demiş:</p>

  <p class="p9">Hoplayıp zıplasın, gezsin dolaşsın.</p>

  <p class="p9">Oğlan ava gitme çağına gelince,</p>

  <p class="p9">Delikanlıların bayıldığı bu eğlence</p>

  <p class="p9">Küçümsenerek anlatılmış, kötülenmiş.</p>

  <p class="p9">Ama sözler, öğütler, dersler</p>

  <p class="p9">Yaradılışını değiştirebilir mi insanın?</p>

  <p class="p9">Kabına sığmayan coşkun, taşkın şehzademiz</p>

  <p class="p9">Kanında kaynamalar başlar başlamaz,</p>

  <p class="p9">Av da av diye tutturmuş.</p>

  <p class="p9">Tepildiği ölçüde azmış tutkusu.</p>

  <p class="p9">Delikanlı yasakların nedenini biliyormuş.</p>

  <p class="p9">Sarayın duvarlarında da</p>

  <p class="p9">Resimler asılıymış tümen tümen;</p>

  <p class="p9">Kimi halılara işlenmiş, kimi yağlıboya.</p>

  <p class="p9">İçlerinde av sahneleri, manzaralar;</p>

  <p class="p9">İnsanların, hayvanların türlü türlüsü.</p>

  <p class="p9">Delikanlı bir gün bir aslan resmi önünde</p>

  <p class="p9">Çileden çıkmış, basmış bağırmış:</p>

  <p class="p9">&mdash; Ah canavar!</p>

  <p class="p9">Senin, hep senin yüzünden</p>

  <p class="p9">Bir zindan hayatı yaşıyorum ben.</p>

  <p class="p9">Öfkesini yenemeyen delikanlı</p>

  <p class="p9">Bir yumruk atmış uslu uslu duran aslana.</p>

  <p class="p9">Bir çivi varmış vurduğu resmin arkasında.</p>

  <p class="p9">Batmış eline ve işlemiş canevine kadar.</p>

  <p class="p9">Asklepios'un sanatı kurtaramamış</p>

  <p class="p9">Sevgili oğlunu fazla tedbirli babanın.</p>

  <p class="p9">Aiskhylos da aynı tedbire kurban gitmiş.</p>

  <p class="p9">Falcının biri kendisine</p>

  <p class="p9">Senin üstüne bir ev yıkılacak deyince</p>

  <p class="p9">Büyük şair hemen şehir dışına çıkmış;</p>

  <p class="p9">Damlardan uzakta, kırlar ortasında,</p>

  <p class="p9">Gökkubbenin altına sermiş döşeğini,</p>

  <p class="p9">Bir kartal geçiyormuş havadan</p>

  <p class="p9">Pençelerinde bir kaplumbağa taşıyaraktan;</p>

  <p class="p9">Bizim şairin dazlak başını</p>

  <p class="p9">Bir kaya parçasına benzetip kartal</p>

  <p class="p9">Bırakmış avını üstüne, kırılsın diye.</p>

  <p class="p9">Zavallı şairin kısaltmış ömrünü böylece</p>

  <p class="p9">Bu örneklere bakılırsa fal sanatı</p>

  <p class="p9">Korktuğuna uğratıyor insanları.</p>

  <p class="p9">Ama falın bir şey yaptığı yok bence,</p>

  <p class="p9">Onun suçu yalan söylemek sadece.</p>

  <p class="p9">Hiç inanır mıyım doğanın</p>

  <p class="p9">Hem kendinin, hem insanların</p>

  <p class="p9">Elini kolunu bağlayacağına,</p>

  <p class="p9">Bahtımızı göklere yazıp bırakacağına?</p>

  <p class="p9">Yerin yurdun, zamanın, insanların</p>

  <p class="p9">Bir bileşimine bağlıdır kaderimiz,</p>

  <p class="p9">O şarlatanların yıldız fallarına değil.</p>

  <p class="p9">Şu çobanla bu kralın yıldızları bir:</p>

  <p class="p9">Birinin elinde asa, ötekinin değnek:</p>

  <p class="p9">Müşteri gezegeni öyle istemiş.</p>

  <p class="p9">Nedir bu Müşteri?</p>

  <p class="p9">Kafasız bir gövde.</p>

  <p class="p9">Neden ayrı ayrı oluyor peki,</p>

  <p class="p9">Bu iki insan üstündeki etkisi?</p>

  <p class="p9">Bu etki nasıl ulaşıyor dünyamıza?</p>

  <p class="p9">Nasıl gelip geçiyor engin gökleri,</p>

  <p class="p9">Merih'i, güneşi, sonsuz boşlukları?</p>

  <p class="p9">Bir atom saptırabilir onu yolundan:</p>

  <p class="p9">Falcı baylar neyi nerde arar o zaman?</p>

  <p class="p9">Bugünkü perişan halini Avrupa'nın</p>

  <p class="p9">Neden hiçbiri kestirememiş bu bayların?</p>

  <p class="p9">Söyleselerdi ya!</p>

  <p class="p9">Ama nerden bilecekler?</p>

  <p class="p9">Yıldızların uzaklığını, göklerdeki yerini,</p>

  <p class="p9">Onun ve tutkularımızın hızlarını</p>

  <p class="p9">Birer birer hesaplayacaklar da</p>

  <p class="p9">Her yaptığımızı adım adım izleyecekler!</p>

  <p class="p9">Yıldızın kendisi de, bahtımız da</p>

  <p class="p9">Bunca rastlantılar içinde dolaşırken</p>

  <p class="p9">Bu adamlar pergelle çizecekler</p>

  <p class="p9">İnsan hayatının akışını, önceden!</p>

  <p class="p9">Sakın üstünde kafa yormayın</p>

  <p class="p9">Size anlattığım iki garip olayın.</p>

  <p class="p9">Hiç şaşırtmasın, ayartmasın sizi</p>

  <p class="p9">Sevgili oğulla Aiskhylos'un ölümleri.</p>

  <p class="p9">Fal ne kadar kör ve yalancı da olsa</p>

  <p class="p9">Binde bir doğru çıkabilir söylediği:</p>

  <p class="p9">Rastlantı deyip geçmeli.</p>
</body>
</html>
