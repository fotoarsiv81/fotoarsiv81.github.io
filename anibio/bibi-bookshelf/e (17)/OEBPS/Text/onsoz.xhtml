<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1">ÖNSÖZ</p>

  <p class="ilk_alt_bosluk"><i><b>‘Malraux, Bir ‘Gösterge’!..</b></i></p>

  <p class="ilk">Benim kuşağımdan, hangi edebiyat meraklısı, şu satırları hatırlamaz ki?</p>

  <p><b>“... Çen cibinliği çekmeğe mi kalkışmalı, yoksa o yokmuş gibi, doğrudan doğruya mı vurmalı idi? Heyecandan midesinin burkulduğunu duyuyordu...”</b></p>

  <p><b>“... Bu adamın ölmesi lazım geldiğini kendi kendine tekrarlıyordu. Aptallık, çünkü onu öldüreceğini zaten biliyordu. Yakalansın veya yakalanmasın, ipe çekilsin veya çekilmesin, ehemmiyeti yoktu. Müdafaa etmek imdat çağırmak demek olduğu için kendini müdafaaya vakit bulamadan vurması icap eden bu ayaktan, bu adamdan başka onun gözünde hiçbir şey yoktu...”</b></p>

  <p><b>“... Çen kendisinde, göz kapakları titreye titreye ve midesi bulana bulana, beklediği mücadeleciyi değil, bir kurban ediciyi buluyordu. Ve yalnız seçtiği ilâhlar için de değil! İhtilâl için yaptığı fedakârlığın altından yükselen derinlikler âleminin karşısında, sıkıntılı gece ancak bir aydınlıktı. Katletmek, heyhat ki, yalnız öldürmek değildir! Ceplerindeki mütereddit ellerinden sağı kapalı bir ustura, solu da kısa bir hançer tutuyordu...”</b></p>

  <p>Bu satırların en üstünde, bir de tarih atılmıştır “<b>21 Mart 1927</b>”, hemen altında saat kaydedilmiş: “<i>Geceyarısından sonra, yarım.</i>” Meraklısı, hiç kuşkusuz, <b>Nasuhi Esat</b> beyin çevirisinden, ‘<b>İnsanlığın Hâli</b>’ romanının başlangıcını tanıdı. Tek harfini değiştirmeden aktardığım bu satırları ilk okuduğum zaman, ne kadar heyecanlandığımı hatırlıyorum: O güne kadar hiç tanımadığım, varlığını bile tasarlayamadığım, esrarengiz ve büyüleyici bir ülkeye girmiş gibiydim.</p>

  <p><b>Andre Malraux</b> ile tanışmamız böyle olmuştu.</p>

  <p>‘<b>İnsanlığın Hâl</b>i’, ‘<b>La Condition Humaine</b>’in ilk Türkçe çevirisidir, çevirinin tarihi, 1934; yâni Türkiye, ‘<i>erken</i>’ cumhuriyet dönemini yaşıyor, <b>Gâzi Mustafa Kemal</b> henüz sağ! <b>Andre Malraux</b>, o tarihte <b>FKP</b> üyesi, Troçkist filan da diyenler bulunuyor; roman, bildiğiniz gibi <b>Çin Devrimi</b> ile ilgili bir kitap; neresinden bakılsa, ‘<i>sakıncalı</i>’ sayılabilmesi için, bir sürü neden sıralanabilir. Tamam mı?</p>

  <p>Bu roman ilk defa nerede yayımlanmıştı, hele bir tahmin edin bakalım? Asla bulamayacağınız için, en iyisi ben söyleyeyim: <b>Hâkimiyet-i Milliye</b> gazetesinde, bir bakıma Gâzi’nin, bir bakıma İnkılâb’ın gazetesinde! Bu kadarla mı kalmış, hayır; o gazete daha da öteye gitmiş, eseri, büyük boy bir kitap haline getirerek, piyasaya vermiştir. Elimdeki kitap, o kitap! Önsözü kimin yazdığını, belki de kestirdiniz: ‘<b>Hâkimiyet-i Milliye</b> Başmuharriri <b>Fâlih Rıfkı</b>’, evet o, ta kendisi! Gâzi’nin ‘<i>inkılap arkadaşı</i>’, fikirlerinin candan savunucusu! Romanı takdim ederken, diyor ki: “<b>... Andre Malro’nun ‘İnsanlığın Hâli’ romanı hakkında en iyi hükmü okuyanlar verecektir. Bu roman dünyanın her tarafında, son zamanda çıkmış olan eserlerin hepsinden fazla itibar bulmuştur.</b>” Ayrıca kitabın birinci sayfasına, iri iri, yazmayı ihmal etmemişler: “<b>1933 Gonkur Büyük Mükâfatı</b>”.</p>

  <p><b>Malraux</b>’dan söz açınca, işe buradan başlamak nereden aklıma geldi. Ceberrutluğundan onca yakınılan ‘<i>erken</i>’ cumhuriyet döneminde, yayın özgürlüğünün nerelerde olduğunu pek güzel gösteriyor da, ondan! Klasik manada ‘<i>demokrasi</i>’ yoktu ama, ‘<i>inkılâb</i>’ın yayın organında, <b>Andre Malraux</b> yayınlanabiliyordu; o <b>Malraux</b> ki, kısa süre sonra <b>İspanya İç Savaşı</b>’nın ilk ‘<i>partizanlarından</i>’ olacak, ‘<b>Cumhuriyetçiler</b>’in hava kuvvetlerini örgütleyip, yolcu uçağından bozma küçük av uçaklarıyla, faşistlerle savaşacaktır; Alman işgali sırasında, yurdunda, <b>Colonel Berger</b> kod adıyla, <b>Gestapo</b> ve <b>Nazi</b> işgal kuvvetleriyle savaştığı gibi.</p>

  <p>Onu, geçenlerde <b>Pantheon</b>’a naklederken, ‘<b>Les Partisans</b>’ Marşını boşuna mı çaldılar sanıyorsunuz?</p>

  <p>TV’deki sohbetimde söyledim ama, ak üstünde kara, bir yere kayıt düşülsün, meraklısı öyle bilsin istiyorum.</p>

  <p>Devr-i dil-ârâ-yı demokraside, aynı <b>Malraux</b>’nun uğradığı akıbeti bilir misiniz? <b>İzmir</b>’deyim, <b>Demokrat İzmir</b>’de gazetecilik ediyorum, <b>İstanbul</b>’dan bir istek: <b>Ağaoğlu Yayınevi</b>, daha önce ‘<b>Kanton’da İsyan</b>’ çevirisini yaptığım <b>Malraux</b>’dan, bu defa ünlü ‘<b>L‘Espoir/Umut</b>’ isimli romanın çevirisini istiyor. Hayır diyebilir miyim? Demedim, sıkı bir çalışmayla kitabı çevirdim, <b>Ağaoğlu Yayınevi</b> de geciktirmeden yayımladı: 1987’de, ‘<b>İnsanlığın Hâli</b>’ çevirisinden aşağı yukarı, otuz yıl sonra! <b>Türkiye</b>, ciddi ciddi, kendisini demokrasi sanıyor; ‘<i>çoğulcu parlamenter düzene</i>’ geçilmiş, <b>Meclis’te</b> muhalefet var vs.</p>

  <p>Hatırlayanlar çıkacaktır: ‘<b>Umut</b>’, yayımlanır yayımlanmaz toplatılmıştı! Savcılık meğer pusudaymış, bir önbilirkişi oluşturmuş, o kuruldan bir ‘<i>muzırlık</i>’ raporu almışlar, suç ortadaymış: yayınevinin ve çevirenin, yanlış aklımda kalmadıysa yedi küsur yıl hapsedilmesi isteniyor. İşin tuhafı, o tarihte <b>Malraux Paris</b>’te <b>General de Gaulle</b> kabinesinde <b>Kültür Bakanı</b>, galiba <b>İstanbul</b>’a ve <b>Ankara</b>’ya da geldi gitti. Olay basına yansıdı, biraz da abartıldı; Fransız basınına atladı, bizimle alay ettiler; mahkeme birkaç ay sürdü, anhası minhası, sonunda beraat ettik ama, ‘<b>Umut</b>’ romanı üzerinde bu mahkemenin, bir ‘<i>lekesi</i>’ kalmamış mıdır?</p>

  <p><b>Malraux</b>, onun eseri; <b>Türkiye Cumhuriyeti</b>’nin, cumhuriyetten demokrasiye doğru ilerlediği sırada; biraz sorumluların dirayetsizliği ve ürkekliği, biraz da ‘<b>Soğuk Savaş</b>’ koşullarının ağır baskısı yüzünden, nasıl bir ‘<i>yozlaşmaya</i>’ doğru itildiğinin göstergesi olmuyor mu?</p>

  <p><b>Malraux</b>, Türk aydını için, birkaç bakımdan önemli, isterseniz üzerinde biraz daha oyalanalım.</p>

  <p><br /></p>

  <p class="ilk_alt_bosluk">‘<i><b>Gündüzleri Rüya Gören...</b></i>’</p>

  <p class="ilk">Malraux, ‘<b>Anti/Memoires</b>’da, <b>Bukharin</b>’le <b>Paris</b>’teki son buluşmasını anlatıyor. <b>Bukharin, Stalin</b> türünden içe dönük, içinden pazarlıklı bir lider değil; onda <b>Lenin</b>’in, <b>Troçkiy</b>’in kıvılcımlı liderliğinden bir şeyler var; belki o yüzden, <b>Lenin</b> sonrasının ‘<i>yükselen</i>’ liderlerinden birisi! Konuşmasının bir yerinde diyor ki: “–<i>... yine de</i> <b>Moskova</b>’<i>ya döneceğim, fakat herhalde bu sonum olacak!</i>’’</p>

  <p>Öyle de olmuştur: <b>Sovyet Komünist (Bolşevik) Partisi’ne Stalin</b>’in hâkimiyeti; ‘<i>inkılâpçı</i>’nın yerine ‘<b>apparatçik</b>’in (parti bürokratının) hâkimiyeti demekti; inkılâp seyyaliyetini kaybedecek, ihtilâl sanki zamanın belirli bir yerinde ‘<i>donacaktı</i>’: <b>Stalin</b>’ci totaliterliğin ulaşabileceği son konak, <b>Brejnef</b>’in ‘<b>nomenklaturasından</b>’ başka neresi olabilirdi ki?</p>

  <p><b>Sovyet</b>, sonra da <b>Çin</b> ‘<i>sosyalist</i>’ inkılâplarını, içinden kemirecek bu ‘<i>virüsü</i>’ keşfetmek şerefi, yoksa <b>Andre Malraux</b>’ya mı aittir?</p>

  <p>Şimdi herhangi bir gence, <b>Sovyet İhtilâli</b>’nin, yüzyılın başlarında neden dolayı ‘<i>dünyanın ümidi</i>’ sayıldığını, gelin de anlatın bakalım. O yılların, ne siyasi iktisat perspektiflerini bilir, ne de toplumsal diyalektiğini! Batı’nın ‘<i>akılcılığı</i>’, canavarlık mertebesine varan bir ‘<i>sömürgecilik</i>’ akılsızlığına dönüşmüştür. <b>Japonya</b>’yı bir kenara bırakın, ‘<i>gizli sömürge</i>’ diyebileceğimiz <b>Devlet-i Aliyye, İran</b> ve <b>Çin</b>’in dışında, gezegendeki her ülke <b>Batı</b>’lı ülkelerin sömürgesiydi; bu yağma sofrası, liberal kapitalizmin iştahını o kadar kabartmıştı ki, emperyalizmin iç diyalektiği, kanlı dünya savaşlarına sebep oluyordu. Uzun sözün kısası, <b>Batı</b> medeniyeti, tam da <b>Mehmet Akif</b>’in tavsif ettiği, ‘<b>tek dişi kalmış canavar</b>’ derekesine düşmüştü. <b>Sovyet İhtilâli</b>, birçok aydınca işte o yüzden, insanlığı yenileyebilecek bir umut olarak karşılandı: ‘<i>mazlum</i>’ milletler ve ‘<i>mazlum</i>’ sınıflar için, öyleydi de!</p>

  <p><b>Malraux</b>, o ihtilâlin ilk ‘<i>mücahitlerinden</i>’ biri olmuştur; demiştir ki, ‘<b>fikirler düşünmek için değil, yaşanmak içindir</b>’; <b>Çin</b>’de, <b>İspanya</b>’da, <b>Fransa</b>’da ‘<i>fikirlerini</i>’ yaşarken yaptığı tespitler, üç çeyrek yüzyıl sonra <b>Sovyetler</b>’i çökertecek meş’um hastalığın teşhis ve tarifini sağlamıştı. Bu noktanın altını, bir zamanlar, şöyle çizmişim:</p>

  <p>“... <b>Malraux</b><i>’nun kitabını tarihle birleştiren adam işte bu</i> <b>Borodin</b>, <i>iki önemli kahramanından biri: ufak</i> <b>Kanton Cumhuriyeti</b><i>’ni</i> <b>Hong/Kong</b><i>’a, giderek</i> <b>İngiltere</b><i>’ye kafa tutacak bir diriliğe kavuşturmaya çalışanı! Yıl 1929.</i> <b>Dr. Sun</b> <i>ölmüş,</i> <b>Kuomintang</b><i>, terörist aşırı solcu kanatla, barışçı yolları yeğleyen sağcı kanat arasında sallanıyor. Dışarıda emperyalizme, içeride bu iki kanada karşı, solcuların çarpıntılı uğraşı. Solcular da bir boyadan olsa iyi.</i> <b>Kuomintang</b><i>’ın</i> <b>Saygon</b><i>’un sorumlusu</i> <b>Gerard: ‘Kanton’da iki çeşit adam bulacaksın’</b> <i>diyor. Gerçekten de öyle, bir yanda devrim teknisyenleri, Rusya’dan gelmiş, disiplin tutkunu bolşevikler; bir yanda mayaları anarşist tutulmuş, eylem sarhoşu</i> <b>Batılı</b> <i>solcular . Bu sonuncuların başlıca örneği, elbette</i> <b>Garine.</b> <i>Bir sırası düşünce</i> <b>Nikolayef</b><i>’in</i> <b>‘insan canım, fazla insan’</b> <i>diye küçümsediği</i> <b>Garine</b>. <i>Aslında</i> <b>Malraux,</b> <i>o zamandan, komünist hareketi parçalayacak iç akımları ustalıkla görmüş ve yazmış demek en doğrusu!..” (‘Kanton’da İsyan’/’Çeviri Günlüğü’, 1967: 3. basım, Bilgi Yayınevi)</i></p>

  <p>İnkılâbı, ‘<i>merkeziyetçi bir bürokrasi diktasına</i>’ çevirecek olan ‘<b>apparatçik</b>’le, ihtilâlde ‘<i>insanlığın yenilenme umudunu</i>’ gören insancı aydın arasındaki karşıtlığı, <b>Malraux</b>, en veciz şekilde şöyle ifade etmemiş miydi: “<b>...eskiden komünist olunduğu için disipline yatkın olunurdu, şimdi disipline yatkın olunduğu için komünist olunuyor</b>”.</p>

  <p>Dikkat isterim; ‘<i>tesbit</i>’ 1920’li yıllarda yapılmıştır.</p>

  <p>Liste uzun: <b>Gide, Malraux, Koestler, Silone, Wright, Fast, Sperber, vs...</b> Bunlar <b>Sovyet İhtilâli</b>’nin ‘<i>insanlığın yenilenme umudu</i>’ olamayacağını anlayınca ‘<i>muhalefet</i>e’ geçen ünlü yazarlar! Muhalefetlerinin temeli, insanın insanlığının ‘<i>harcanması</i>’, çünkü <b>Nikolayef</b>’in de belirttiği gibi, totaliter bolşeviklik düzeninde, ‘<b>kendi hayatını yaşamak isteyen insana yer yok!</b>’...</p>

  <p>Oysa <b>Malraux</b> yazarlığı ‘<i>insan</i>’ temeli üzerine yükselmiştir; bu bahiste <b>Claude Mauriac</b>’a başvurmuşum: “<b>...Claude Mauriac, ‘Les Conquerants/Kantonda İsyan</b><i>’dan bahsederken ne diyor,</i> ‘<b>bu kitap</b>’ <i>diyor,</i> ‘<b>ne kadar koşullarını değiştirmek isteyen bir şehir ve ülkenin romanıysa</b> <i>(Kanton ve Çin),</i> <b>o kadar da koşullarını değiştirmek isteyen bir adamın</b> <i>(Garine)</i> <b>romanıdır.</b>’ <i>Böyle olunca bu tür romanlarda</i> ‘insan’ <i>vazgeçilmez</i> ‘birim’ <i>değerini korumaktadır.</i>” (Aynı eser).</p>

  <p><b>T.E. Lawrence</b>, –şu bizim bildiğimiz ‘casus’ <b>Lawrence</b>–’in o müthiş sözünü, acaba hangimiz hatırlıyor? <b>“Gündüzleri rüya gören adamlar tehlikelidir, çünkü rüyalarını gerçekleştirmeye kalkışmaya eğilimleri vardır”</b>. <b>Malraux,</b> her zaman o adamlardan biriydi; her zaman o adamlardan birisi oldu; o yüzden de daima ‘<i>tehlikeli</i>’ sayıldı. <b>Nobel Armağanı Edebiyat Jürisi,</b> belki de bu yüzden, onu daima görmezden gelmiştir.</p>

  <p>İyi de... <b>Malraux yanılmıyordu ki!..</b></p>

  <p><br /></p>

  <p class="ilk_alt_bosluk"><i><b>Malraux’nun ‘Şiddet’ Eleştirisi...</b></i></p>

  <p class="ilk">‘<b>Anti/Memoires</b>’ı ne zaman elime alsam, aynı düşünce, ışıklı bir tren katarı gibi, zihnimden geçiyor: <b>Malraux</b>’nun oto/biyografisi, bir manada, XX. yy’ın biyografisidir. Neresinden bakılırsa bakılsın, XX. yy., bir ‘<i>ihtilâller yüzyılı</i>’: <b>Sovyet, Anadolu, Çin, Küba, Vietnam,</b> vb. İhtilâl demek, ‘<i>silahlı eylem</i>’ demek, Malraux, ‘<i>fikirlerini yaşayan</i>’ bir yazar, bir düşünce adamı olduğundan, onun entelektüel eylemini, silahlı eyleminden ayırabilmek gerçekten çok zor!</p>

  <p>Belki de bu yüzden, onca içlidışlı olduğu ‘<i>silahlı eylem’</i> konusunda söylediklerini hafife almak, mümkün değil; çünkü ‘<i>konuşan</i>’, konuştuğunun ‘<i>içinden</i>’ gelen biri, ‘<i>ahkâm kesmiyor</i>’, yaşantısından süzdüğü neticeleri aktarıyor. İtiraf etmeli ki, ‘<i>netice</i>’ olumsuzdur. Bana sorarsanız, sosyalizmin gerçekleşmesi denildi mi, <b>Malraux</b>’nun en çarpıcı katkısı, budur: ‘<i>devrimi</i>’ başka bir ışık altında incelemek!</p>

  <p>Demiştir ki meselâ: “<b>...günümüzde Lizbon’da olduğu kadar Prag’da da başkaldırmalar, molotofkokteylleriyle yürütülmek istenmektedir, verdiği sonuçlar ise meydandadır: sıfır!..</b></p>

  <p><b>“...ben, fazla iyimser değilim, kolay bir ‘geçiş’e inanmıyorum; çünkü, çağdaş bir ülkede, –niteliği ne olursa olsun– bir isyanın; –hangi türden olursa olsun– bir devletten (hele o devlet kararlıysa) daha güçlü olabileceğinden emin değilim: her şeyin esası budur...”</b></p>

  <p>Bu ‘<i>tesbit</i>’, <b>‘Kanton da İsyan’, ‘İnsanlık Durumu’, ‘Umut’</b>, gibi ayaklanma destanlarının, gerçekçi bir özeti; çünkü <b>Malraux</b>, ne cafcaflı sloganlarla heyecana kapılacak tecrübesiz bir genç, ne de provokasyona kapılacak bir safdil; o, çıplak ve acı gerçeğin, ‘<i>tecrübeli</i>’, ‘<i>devrimci</i>’si, zaten ‘<i>tesbitini</i>’ üzerine oturttuğu gerekçe de, son derece ‘<i>teknik</i>’ bir gerekçe:</p>

  <p><b>“...bastırma aygıtı dendi mi, ilk önce tankları düşünüyorum, benim için temel sorun budur (...) Nisbeten yakın bir devrim olan Ekim Devrimi’nde proletaryanın başkaldırması, teknik bakımdan hâlâ savunulabilir durumdaydı. Günümüzde böyle mi ya? Böyle bir şeye, ancak ne zaman kalkışmayı düşünebilirsiniz, biliyor musunuz?</b></p>

  <p><b>Karşmızdakiler, ‘ateş emri’ vermemeyi garanti ederlerse; zira, iki tank taburunu önünüze yığdılar mı, ne proletarya kalır ortada, ne başkaldırma! Ekim Devrimi, 19. yy’ın son devrimidir zaten...”</b></p>

  <p>Yalnız tanklar mı? <b>İspanya</b>’da ‘<i>faşist</i>’ Hava Kuvvetleri’ne karşı, gezi uçaklarıyla savaşan <b>Malraux</b>, çağdaş isyanlarda neticeyi tayin edici gücün, zırhlı birlikler kadar, hava gücü olacağından emindir: Tanklar ve uçaklar, ‘<i>karşı tarafta</i>’ ise, isyanın hiç şansı yok!</p>

  <p><b>Malraux</b> bunları, 1970’li yıllarda, ‘<b>Le Nouvel Observateur</b>’ dergisine söylüyor; ilginç olan, <b>İspanyol Komünist Partisi</b>’nin iç savaş yıllarındaki ünlü ‘<b>La Passionaria</b>’sı <b>Dolores İbarruri</b>’nin, başka bir yerde, başka bir münasebetle onu doğrulaması:</p>

  <p><b>“...silahlı çatışmayla başarıya ulaşmak şansı, çağdaş devletlerde çok azalmıştır. Ne kadar örgütlenirse örgütlensin, işçi sınıfının; geliştirilmiş iletişim olanakları, ulaşım olanakları, hareket yeteneği ve hızı son derece artmış, çağdaş profesyonel ordularla başetmesi olmayacak bir şeydir...”</b></p>

  <p><b>Ernesto ‘Che’ Guevara</b>’nın ‘<i>askeri</i>’, yüzyılın bir başka isyancısı <b>Regis Debray</b>, yazdığı eserlerde (Türkçede ‘<b>Che’nin Gerillası</b>’, Fransızcada ‘<b>La Critique des Armes</b>’) aynı ‘<i>tesbiti</i>’ yapıp, benzer bir sonuca ulaşmıyor mu?</p>

  <p><b>André Malraux</b>’nun devrim anlayışına bu ‘<i>gerçekçi</i>’ katkısının önemi, kim ne derse desin, son derece büyüktür.</p>

  <p>Peki, itiraz eden yok mu buna? Olmaz olur mu, sürü sepet! Şimdi isterseniz, o ‘<i>hızlı</i>’ itirazcılara, daha o zaman vermeye çalıştığım cevaba da şöyle bir göz atınız:</p>

  <p>“<i>...o hızlılardan birisi çıkar der ki,</i> <i>Çin Devrimi, Yugoslav Devrimi, Vietnam devrimi</i> vs... <i>çağdaş değil mi? Son zamanlarda yapılmadı mı? Nasıl olur da böyle kestirip atabilirsiniz?..</i>”</p>

  <p>“<i>...bu soruya başka bir soruyla cevap verebiliriz. Andan devrimlerin hepsi, aynı zamanda, işgalci bir saldırgana karşı yürütülmüş</i> ‘kurtuluş savaşları’<i>dır; ulusal ve örgütlü bir kapitalist iktidara karşı, başkaldırmalar değildir. Buna karşılık, silahlı eylemlerin en ateşli savunucuları olan</i> <b>Lâtin Amerika</b> <i>ülkelerinde,</i> ‘komprador’ <i>burjuvaziler dahi,</i> ‘ulusallığı’ <i>tartışılabilecek orduları ve polisleriyle, çoğu eylemlerin hakkından gelmişler;</i> <b>Debray</b> <i>gibi birini</i> ‘<b>Devrim İçinde Devrim</b>’ <i>gibi kendi kitabını yerecek çizgiye getirebilmişlerdir...”</i> (‘<i>Hangi Sol</i>’, 4. basım. Bilgi Yayınevi)</p>

  <p><b>Malraux</b>’nun ‘<i>gerçekçi</i>’ perspektifi, ‘<i>silahlı eylemlerin</i>’ zamanla neden dolayı ya yasadışı profesyonel suç ve kaçakçılık <b>mafia</b>’sına, ya da provokasyon çetelerine ‘<i>yozlaştığını</i>’ açıklamıyor mu?</p>

  <p style="text-align: right;"><b>Attilâ İlhan</b></p>

  <p style="text-align: right;">Ocak ’97</p>
</body>
</html>
