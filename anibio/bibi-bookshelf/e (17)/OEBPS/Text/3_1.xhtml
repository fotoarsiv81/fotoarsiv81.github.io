<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik2">&nbsp;</p>

  <p class="baslik3">&nbsp;</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">8 Şubat</p>

  <p class="ilk">Medellin sıralarında Magnin Madrid’de gidip Vargas’ı nasıl bulmuştuysa, bu defa Valencia’da Havacılık Bakanlığı’nda öyle buldu. Epey geçmişti aradan, bakanlar değişmişti, savaşçılar üniforma giyiyorlardı artık, Madrid Franco’nun eline düşmekten son anda kurtulmuştu, Halk Ordusu yavaş yavaş gelişiyordu ama, savaş hep aynı savaştı yine; bu arada ölen ya da çilelerini çeken onca insana rağmen, ne Magnin’de fazlaca bir değişiklik var, ne de Vargas’da. Madrid’de olduğu gibi Vargas viski söyledi, cıgara tuttu; Madrid’de olduğu gibi, ikisinin de suratlarından uykusuzluk akıyordu.</p>

  <p>Vargas: – Malaga gitti, dedi. Malaga gitti, Magnin.</p>

  <p>Magnin şaşırmadı. İtalyan ve Alman kuvvetlerine karşı savaşan cumhuriyetçilerin, ortadaki ana güçlerinden kopmuş cepheleri kurtaramayacaklarını, zaten düşünmüştü; üstelik, bir hafta kadar önce Garcia ona, “Kıyamet ortada kopacak,” demişti, “her şeyi ordan bekliyorum, yan cephelerden bir beklediğim yok. Malaga, Toledo’nun bir eşi.”</p>

  <p>“Göç, Magnin, akla ziyan bir şey... Yollara düşmüş yüz binden fazla insan... korkunç...”</p>

  <p>Eskiden bir tüccarın konağıymış burası, salonun ortasında saman doldurulmuş bir kartal, kanatlarıyla avizeyi tutuyor: hemen, başlarının üstünde.</p>

  <p>“İtalyan uçakları da yakalarını bırakmıyor. Bir de kamyonlar. Kamyonlar durdurulsa göç edenler Almeria’ya ulaşacak...”</p>

  <p>Magnin, bıyıkları ayrı, gözleri ayrı efkarlı, şöyle bir hareket yaptı, biz ne zaman yola çıkıyoruz anlamına.</p>

  <p>“En iyi uçaklarımızın Madrid’de bulunması şart, Magnin, bunu bilmiyorum sanma...”</p>

  <p>Faşistler Jarama üzerine kıyasıya saldırıyorlardı.</p>

  <p>“Malaga yoluna da iki bomba uçağı gerekli. Üstelik burada elimizde hiç avcı uçağı yok gibi bir şey.</p>

  <p>“Ayrıca Teruel için de bir görev var. Teruel’i sizin kadar iyi bilen bir kişi daha çıkar mı Uluslararası Filoda, çıkamaz. Benim dileğim...”</p>

  <p>Arkasını İspanyolca getirdi:</p>

  <p>“En tehlikeli görev hangisiyse onu değil, en faydalısını seçmeniz. İyisi mi siz Teruel’e, Sembrano Malaga’ya. O da burada.”</p>

  <p>Ve: – Bilmem biliyor musunuz, diye ekledi Vargas, Teruel’de ilaç için tek avcı uçağı yok.</p>

  <p>Uluslararası Filo iki aydır Levant cephesinde savaşıyordu: Balear Adaları’nda, güneyde, Teruel’de. Pelikanlar dönemi kapanmıştı artık. Filo, bütün Teruel savaşı boyunca, günde en az iki çıkış ve esaslı bir hastane payıyla, Uluslararası Tugayı desteklemiş, hem savaşmış, bombalamış, hem de çarpışırken bombardımanlarının resmini çekmişti. Havacılar gizli bir üssün yanıbaşında, portakal bahçeleri arasındaki bir şatoya yerleştirilmişlerdi; Teruel savaşı sırasında baraj ateşine kulak asmayarak garı ve düşman kurmay karargahını yerle bir etmişlerdi ya, patlayışın büyütülmüş bir fotoğrafını bir duvarına iğnelemişlerdi koğuşlarının. Bu cepheyi, Magnin olsun, pilotları olsun, haritalardan çok daha iyi biliyorlardı artık.</p>

  <p>Magnin: – Şafakta mı? diye sordu.</p>

  <p>Sonra haritalarına eğildiler.</p>

  <p>Jaime, Scali, Gardet ve Pol, Attignies, Karlitch, bir de birliklerden gönderilme bir makinist, Saidi, şehirde bir yere oturmuş <i>manzanilla</i> içiyorlardı.</p>

  <p>Arkalarında, kahve camlarının hemen ardında, müziği içeriye kadar uzanan ufak bir lunapark kurulmuştu: piyango fırıldakları, şekerciler, ateş yerleri. Çocuklara bayram yeri değil mi? Hayır, ne kadar mitralyözcü varsa gelip oraya yığılmışlardı, usanıp bıkmıyorlardı ateş ederek nişan pipolarını kırmaktan, domuzları alaşağı etmekten; zaten Karlitch’i de, çevresine halkalanmış hayranlarıyla, orada bulmuşlardı, hayatından memnun veriyordu dumanı. Gardet’yle Saidi nişan atmaya değil, daha çok çocuklar var diye gelmişlerdi; ceplerinde kaç para varsa onunla çikolata alıp çoktan onlara dağıtmışlardı ikisi de. Shade hayvanları neden seviyorsa, Gardet de çocukları ondan seviyordu: acımsamaktan. Saidi ise hem bir yanıyla hala çocuktu da o yüzden, bir de Müslüman yufka yürekliliğinden.</p>

  <p>Pol: – Amerikalılarda, dedi, iş var.</p>

  <p>İlk gönüllü Amerikan havacıları o günlerde gelmişlerdi, onlardan konuşuyorlardı.</p>

  <p>Gardet: – Ben, dedi, asıl nelerini beğeniyorum biliyor musun, pervanelerini her döndürüşte demokrasiyi kurtarıyoruz sanmayışlarını.</p>

  <p>Attignies: – Ben de, dedi, ücretlilerini sepetlemelerini.</p>

  <p>Ne türden olursa olsun ücretlilere tutuluyordu Attignies.</p>

  <p>Pol sözü değiştirdi: – Onu bunu bilmem ama, yeni komutan içimizde bir bela, bir baş belası.</p>

  <p>Bu sefer, Magnin’le birlikte üssü yöneten İspanyol komutanı, nasılsa, hiçbir yanından varılamaz ters bir adam çıkmıştı.</p>

  <p>Attignies: – Kapatın bu lafı, dedi. Yalnız bizde mi bütün mükemmellikler? Zaten uzun sürmeyecek ki bu, Sembrano geliyor. Biz işimize bakalım, yeter. Breguet’lerin İspanyol yüzbaşısını gören yok ama, ne yaman adam olduğunu...</p>

  <p>– Her gün hem bunu çekmek, hem de en modern uçaklarla savaşmak kolay mı canım, sabırtaşı olsa çatlar!</p>

  <p>Scali söze karıştı: – Benim tuhafıma giden, hiçbir ülkede böylesi bir üslup birliğinin olmaması: İspanyolluk üstlerinden akıyor hepsinin. Bir köylüyü, bir gazeteciyi, bir aydını alıp bir işin başına koyuyorsun, iyi yapıyor kötü yapıyor o başka, ama öyle İspanyolcasına yapıyor ki, Avrupa’daki her ulusa ders verebilir, işte bu yok bu komutanda. Bir İspanyol, İspanyolluğunu yitirdi mi, zaten elinde avcunda bir şey kalmamış say.</p>

  <p>Karlitch: – Bak, dedi, bu gece Alhambra’da ne oldu: sahnede yarı çıplak bir dansöz oynuyor. Sahne dediğim çok yakın, el uzatsan tutarsın. Sarhoş bir milis tutamıyor kendini, çıkıyor kadının yanına, başlıyor harıl harıl okşamaya. Seyirciler matrak geçiyorlar. O zaman milis ne yapıyor bilir misin? Şöyle bir dönüyor, gözleri de kapalı, yumruğunun biri de: sanki kadını okşarken güzelliğini almış da avucuna saklamış! Seyircilere doğru yürüyor, onları dehşetli küçümseyerek üstlerine atıyor avcundaki güzelliği. Müthiş canım. Başka yerde olmaz böyle şey.</p>

  <p>Fransızcayı eskisinden çok daha kötü konuşuyordu. Artık bir birlik şefiydi ya, pırıl pırıl cilalı, su yerine kolonyayla yıkanmış da çıkmıştı sanki. Başındaki yüzbaşı kasketini çıkarınca, sert ve siyah püskülü ayağa kalktı hemen. Bildik bir püsküldü bu, Scali için.</p>

  <p>Pol: – Ben, dedi, burada bir sürü şey öğreniyorum, hoşlanıyorum da bundan, bu bir gerçek. Ne var ki komutan, kim ne derse desin bir bela.</p>

  <p>Karlitch aksileşti: – Bir komutanı, dedi, böyle anmak, yakışıksız.</p>

  <p>Bıyık da bırakmıştı, bu yüzden suratı daha bir katılaşmış, çocuksu yanı kaybolmuştu; Scali’ye Vrangel’in eski subayı yeniden canlanmış gibi geliyordu.</p>

  <p>Pol omuzlarını silkerek, işaret parmağı havada:</p>

  <p>– Dikkat, dedi, <i>içimizde bir bela</i> dedim ama.</p>

  <p>Attignies, işin sonunda hır çıkmasa bari, diye düşündü. Saidi’ye:</p>

  <p>– Sen, diye sordu, nasıl düştün bakalım buralara?</p>

  <p>– Arapların Franco’dan yana çarpıştıklarını duyunca gittim bizim Sosyalist Partisi’ne, “Bir şeyler yapmalıyız,” dedim. “Yoksa işçi arkadaşlar çok kötü belleyecekler Arapları.”</p>

  <p>Jaime, parmaklarının arasında bir demir teli eğip bükerek:</p>

  <p>– Işıklar görüyorum, dedi, gözlerimin önünden geçiyorlar.</p>

  <p>Bir zamandır, kanat ve kuyruklarını oynatan, telden uçaklar yapmayı iş edinmişti; havacılar bayılırlardı bunlara, kapış kapış alıyorlardı. Son bir aydır sık sık ışıklar görüyordu böyle, önceleri sözlerini ciddiye alan dostları bu ışıkları aramışlardı ama, bula bula sonunda, içlerinde hep aynı hüznü bulmuşlardı.</p>

  <p>Scali ve Jaime Karlitch’in iki yanına oturmuştu, öbürleri de karşısına. Karlitch:</p>

  <p>– Albarracin’i aldığımızda bakın ne oldu, diye anlattı: Bir faşist var, ordakilerin en sorumlularından. Gepgenç bir oğlan, yirmisinde var yok.</p>

  <p>“Filan yerde saklanıyormuş, kalktık gittik. Ortalıkta sadece iki kocakarı. Bu oğlan bizimkilerden belki elli kişiyi ihbar etmiş. Bir o kadarını da bizden olmadıkları halde.</p>

  <p>Hepsi de kurşuna dizilmişler. Anlayın.”</p>

  <p>Scali: – Yeni yetmelerden kork zaten, dedi.</p>

  <p>– Kocakarılardan birisi, “Hayır,” dedi, “hayır, burada öyle bir kimse yok, öteki yeğenim var yalnız.” Bu kocakarılar teyzeleri olurmuş faşistin. Sonra bakın ne oldu: bir çocuk, ayağında kısa çoraplar, başında şapka...</p>

  <p>Karlitch elini başında dolaştırarak güya bir bahriyeli şapkası çizdi.</p>

  <p>“... sırtında bahriyeli esvabı, kıçında kısa pantolon. Kocakarılar, “İşte,” diyorlardı, “gördünüz ya, ufacık bir çocuk bu.” Oysa bizim aradığımız kalleşin ta kendisi. Akıllarınca bize yutturmak için küçüğün bahriyeli elbiselerini giydirmişler üstüne...”</p>

  <p>Jaime kara gözlüklerini çıkarmıştı: – Işıklar, dedi, dönüyor.</p>

  <p>Karlitch ağustosta Scali’yi sinirlendiren o kupkuru gülüşüyle gülerek:</p>

  <p>– Kurşuna dizdik, dedi.</p>

  <p>Hepsi Karlitch’in düşman ateşine aldırmayarak, iki defa yaralı arkadaşları bulup getirmeye gittiğini, muhakkak ölümlerden kurtulduğunu bilirlerdi. Bir tutkuydu çalışmak onun için, komutu altında olanlarda da öyle olsun isterdi. Kuzey Afrikalıların işkence edip bıraktığı yaralılara ilk rastlayışında, acıdan kurtulsun diye, tabancasını çekip subaylarını eliyle o vurmuştu. Scali’yle Attignies’i kaygılandırıyordu bu akşamki topluluk. Öbürleri Karlitch’i hafif çatlak sayarlardı. Saidi’ninse karnına ağrılar giriyordu, pirelenmekten.</p>

  <p>Scali, ayağında gıcır gıcır çizmelerle, Karlitch’in ilk gelişini hatırladı birden. İlk lostra salonunda boyatmaya başlamıştı onları ama, o koca kazak çizmelerini boyatmak pabuç boyatmaya benzemezdi ki, uzadıkça uzamış, hepsi ortaklaşa bir askeri araçla gideceklerinden otuz kadar uzman belki yarım saat Karlitch’i beklemek zorunda kalmıştı; boyacı kan ter içinde ikinci çizmeyi parlatırken, o çileden çıkmış bir halde, masanın üstünde parmaklarıyla trampet çalıyordu.</p>

  <p>Jaime: – Işıklar şimdi durdu, dedi.</p>

  <p>Durmaksızın yenilenen bu umut, her defasında ağır, katlanılması güç bir hava yaratıyordu çevresinde. Hele körlüğünden utanışı, onu alaya almaya çalışması, daha da ağırlaştırıyordu bu havayı. O akşam, akıl sır ermez bir dümen çevirip bir yerlerden istiridye bulduğunu söyleyerek çağırmıştı onları. Ne istiridye, ne bir şey. İlk gelenler (o, Scali’yle beraber, en son geldi) kahvede şöyle bir kağıt buldular: <i>“Düşündük taşındık, gelmekten vazgeçtik-İstiridyeler.”</i></p>

  <p>Attignies Karlitch’e sordu:</p>

  <p>– Hoşuna gidiyor mu senin bu hayat?</p>

  <p>– Babam öldüğünde (biz dört erkek kardeştik), şeyin yanında... ordudaydım yani. Babamın vasiyeti böyle: üç oğlum bildiğince mutlu olsun, ama öteki - o yenmeli.</p>

  <p>İki aydır onu en çok kaygılandıran şeyle bir kere daha karşı karşıyaydı Scali: savaş teknisyenlerinin “savaş kurdu” dedikleriyle. Gönüllü savaşçıları seviyordu o, meslekten askerlerden çekiniyordu biraz, ama bunları, bu savaş kurtlarını görecek gözü yoktu. Hadi Karlitch basit bir adamdı ama, ya öbürleri?.. Hele Franco’nun yanında binlercesi savaşıyordu bunlardan.</p>

  <p>Karlitch: – Bir de tankçı olabilsem! dedi. Umudum var ama.</p>

  <p>Ücretli savaş kurtları, tankçı, havacı ya da mitralyözcü olarak, yoksa yeniden Avrupa’yı basacaklar mı?</p>

  <p>– Savaşta seni en çok ne korkutuyor, Karlitch?</p>

  <p>Neye acıyorsun, dehşete düştüğüne demek istiyordu aslında ama, o kadar incesine aklı ermezdi karşısındakinin.</p>

  <p>– Korku mu? Önceleri her şey.</p>

  <p>– Ya sonra?</p>

  <p>– Bilmem.</p>

  <p>Jaime araya girdi yine: – Işıkları göreniniz var mı benim gibi.</p>

  <p>Karlitch: – Ha, diye atıldı birden hatırlamış gibi, var beni korkutan bir şey. Hem de nasıl! Asılmış insanlar. Ya seni?</p>

  <p>– Hiç görmedim asılmış insan.</p>

  <p>– Talihlisin. Tüyleri ayağa kalkıyor adamın. Ne oluyor, bak: kan oldu mu ortada, her şey normal. Asılmış normal değil ama. Neden? Kan akmıyor çünkü. Kan akmadı mı bir terslik var demek, normal değil bu. Bir şey normal olmadı mı, tamam, korkunun ta kendisi.</p>

  <p>Scali yirmi yıldan beri “insan kavramı”ndan söz edildiğini işitmiş durmuş, kendisi de bu konuda bir o kadar kafa yormuştu. Bir kere ölümüne ya da kalımına oynamaya başladı mı adam, bak bakalım ortada “insan kavramı”ndan eser kalıyor muydu kalmıyor muydu? Nerede olduğunu artık kestiremez olmuştu Scali. Bir yanda yüreklilik vardı, cömertlik vardı bir yandaysa beden. Bir yanda devrimciler vardı bir yanda halk yığınları, bir yanda politika vardı - bir yanda ahlak. Ne demişti Alvear? “Neyin sözünü ettiğimi iyice bilmek isterim.”</p>

  <p>Jaime: – Işıklar, diyecek oldu, yine başladı dönmeye...</p>

  <p>Diyemedi; Scali, bir vuruşta telden uçağı üç metre uzağa fırlatarak doğruldu, ağzı açık, iki yumruğu masanın üstünde, öylece dikildi kaldı. Gardet, Jaime’yi omuzlarından yakalamıştı, ikisi de kahvenin camları ardında yeniden dönmeye başlayan atlıkarıncanın karpuz lambalarına bakıyorlardı.</p>

  <p>Bir arabada iyice işi azıtmış Jaime ve arkadaşları, bülbül gibi şakıyarak, bir başkasında Magnin, alanı boyladılar. Çağrılmışlardı: Malaga için. Altı kilometre ötede bir düşman filosu limanı bombalamaktaydı. Valencia’yı sisler sarmıştı yine, portakalların üzerine yumuşacık yağıyordu. Çocuk Bayramı’na sendikalar eşi benzeri görülmemiş bir geçit alayı hazırlamaya karar vermişlerdi. Akıl danışılan çeşitli çocuk kurulları ille “miki”ler olsun diye tutturmuştu, sendikalar da kolları sıvamış, kartondan koca koca Mikiler, Vakvak Kardeşler, Karakediler (önleri sıra giden bir Don Kişot’la bir de Sanşo vardı hele şükür) yapmışlardı onlara. Madrid’li göçmen çocukları onuruna kutlanan bayrama çevreden binlerce çocuk katıldı ama, hemen hiçbirinin barınacak yerleri yoktu. Tören biter bitmez geçit arabaları şehrin girişine öylece bırakılıvermişti, bu yüzden otomobillerin farları en az iki kilometre boyunca karnaval hayvanlarını aydınlattı durdu: öldürülenlerin yeniden can bulduğu çağdaş masallardaki ağzı var, dili de var hayvanlardı bunlar. Sokakta kalan çocukların çoğu gelmiş buraya sığınmışlardı, kedilerle farelerin ayakları arasına. Düşman filosu limanı bombalıyordu hala, patlamalar yeri göğü sarstıkça, karanlık bir Don Kişot’un beklediği hayvanlar oldukları yerde titriyor, uyumuş kalmış çocukların üstünde kafalarını ağır ağır sallıyorlardı: yağmurdan sırılsıklam.</p>

  <p class="ortali_yildiz">*<span class="buyuk_yildiz">*</span>*</p>

  <p>Sembrano’nun uçağında bombacı, Attignies. İki uçağın da mürettebatı karma: bunda Pol var makinist olarak, bir de Attignies. Sebrano, ikinci pilotu Reyes’i de almış. Bu Reyes, Basque. Bombaları değiştirmek gerektiğinden güneydeki en son alana bir indiler ki, ortalıkta, Toledo’dakinden aşağı kalmayan bir telaş. Sonra, yolları üzerinde, Malaga’ya, az bir şey kala, denizi izleyen yol boyunca yüz elli bin kişilik bir göç kervanı gördüler; daha geride, şahane bir sabah içinde boğum boğum duman koyvererek Almeria’ya seyreden faşist kruvazörlerini ve nihayet, o ünlü İspanyol-İtalyan karma motorlu kollarından ilkini. Uçaklardan bakılınca, yukarıdaki göç kervanını bir iki saat içinde tutar gibi görünüyordu bu kol. Attignies’le Sembrano şöyle bir bakıştılar; sonra uçak, alçalabileceği en alçak noktaya kadar alçaldı ve yürüyüş kolundan eser kalmadı.</p>

  <p>Sonra, bir ayak önce dönsünler diye, Sembrano kestiremeden denize vurdu uçağı.</p>

  <p>Ardında makinist, bomba mandallarının yağından bumbulaşık olmuş ellerini birbirine sürtüyordu, Attignies yeniden önüne, salkım saçak yağmur bulutlarıyla dolu gökyüzüne baktı: – Gecikmiş - düşman avcıları, iki gruba ayrılmış on sekiz uçak, kurşun gibi üstlerine geliyordu. Herhalde arkalarından da bir o kadarı.</p>

  <p>Mermiler on kuleyi taradı.</p>

  <p>Sembrano’nun sağ kolu, üzerine kıyasıya bir lobut indirmişler gibi, sarktı birden; ikinci pilota dönerek, “Kumandayı al,” diyecek oldu ama, Reyes de dümen kolunu değil, iki eliyle karnını tutuyordu. Eğer bağlı olmasa, bir ayağı kan içinde geriye gelip uçağın gövdesine uzanmış Attignies’in üzerine yıkılacak. Şimdi düşman avcıları arkalarına geçmişlerdi, derinlemesine tarayacaklar besbelli. Düşman böyle kalabalık olunca, beş cumhuriyetçi avcı uçağı, savaş durumu daha elverişli görünen öteki uçağı koruyacaklarından, yardımlarına koşması olmayası bir şey. Uçaktaki mermi delikleri ufak çaplı obüs delikleri: İtalyanların otomatik topları var ya, onlarla ateş etmiş olmalılar. Acaba gerideki mitralyözcü de yaralandı mı? Sembrano bakmak için dönmeye uğraşırken gözleri sağ motora takıldı, yanıyordu motor, hemen gazı kesti. Mitralyözlerin hepsi susmuştu. Uçak her saniye biraz daha alçalıyordu. Attignies, kendini yere atmış, durmaksızın su isteyen Reyes’in üzerine eğilmişti. Sembrano, “Karnından vurulmuş olmalı,” diye düşündü. Yeni bir düşman yaylımı geçti ama, uçağın üzerinden, mermiler kanada çakıldı yalnız. Sembrano sadece ayaklarıyla, bir de sol eliyle yönetiyordu uçağı. Yanağından usul usul kan akıyor, başından da yaralanmıştı galiba, yine de bir acı duymuyordu. Uçak alçalıyordu hala. Gerilerinde, Malaga; altlarında, deniz. Orada, eni on metre ya var ya yok bir kumsal şeridinin ötesinde, kayalıklar.</p>

  <p>Paraşüte başvurmak, saçma: hem düşman avcıları enselerinden ayrılmıyor, onun için, hem de gereğinden fazla alçaldı uçak. Yükseltmenin de yolu yok, patlayıcı mermilerden mi yırtıldı ne, alçaltma yükseltme dümeni kumandaya cevap vermiyor. Suya o kadar yaklaşmışlardı ki alt kule mitralyözcüsü kulesini içeriye çekti, kendisi de yere uzandı. O da bacaklarından yaralanmıştı. Reyes, gözleri yumulu, Basque’ca bir şeyler söylemekteydi. Yaralılar, uzaktan tek tük mermileri gelen düşman avcılarını bırakmışlardı artık, hepsi denize dikmişlerdi gözlerini. İçlerinden çoğu yüzmek bilmiyordu; üstelik bilse de, kolunda, karnında ya da ayağında patlayıcı bir mermi varken insan yüzemezdi ki! Şimdi kıyıdan bir kilometre uzakta, denizin otuz metre kadar üstünde uçuyorlardı, altlarındaki suyun derinliği ya dört metreydi ya beş. Düşman avcıları yeniden çıkageldiler, ışıklı mermileri uçağın çevresinde vızır vızır çabucak bir örümcek ağı çiziverdi. Sabahın uysal ve pırıltılı dalgacıkları, Sembrano’nun altında, kayıtsız bir mutlulukla güneşi yansıtıyordu; galiba en iyisi gözlerini yummak ve kendi haline bırakmaktı uçağı, insan inebildiği kadar... Fakat birden Pol’ün kaygılı, kan içinde, ama yine de gözleri cıvıl cıvıl yüzünü farketti. Mermiler kıpkızıl çizgileriyle kanlı uçağın çevresini dokuyadursun, Attignies, düştüğü yerde galiba can çekişen Reyes’in üzerine eğilmişti. Sembrano’nun karşıdan görebildiği tek yüz, Pol’ün yüzü ise, kan içindeydi ama, şenlikli tombul Yahudi yanaklarından öyle bir yaşamak arzusu fışkırıyordu ki, sağ kolunu kullanmak için son bir çaba sarfetti Sembrano: Kolu yerinden kaybolmuştu. Ayakları ve sol eliyle bütün gücünü kullanarak uçağı şahlandırdı.</p>

  <p>Pol tekerlekleri çıkarmıştı, şimdi içeri alıyordu. Uçağın burnu önce bir deniz uçağının burnu gibi kaydı usulca, sonra yavaşladılar, sonra umursamaz dalgaların puflasına şöyle bir oturdu uçak ve alabora oldu. İçeriye saldıran suların içinde, başladılar denize düşmüş kediler gibi çırpınmaya. Bereket, altı üstüne gelmiş uçağı, tepesine kadar doldurmuyordu su. Pol kapıya atıldı, her zaman yaptıkları gibi yukarıdan aşağıya doğru açmaya kalkıştı, olmadı; o zaman uçak ters döndüğünden tutamağın aşağıda olması gerektiğini akıl etti, öyle denedi, yine olmadı: Patlayıcı bir mermi mıhlamıştı adeta kapıyı! Pilot yerinde, Sebrano doğrulmuş, suların içinde, kuyruğunun ardınca koşan bir köpek gibi, telaş telaş kolunu arıyordu; yarası şimdiden pembeleşmiş sularda kıpkızıl lekeler bırakıyordu ama, aslında kolu yerindeydi. Ön kule mitralyözcüsü, uçak devrilirken zaten yırtılmış kule mikasının bir yanını olduğu gibi çekti kopardı, Sembrano, Attignies ve o dışarıya çıkabildiler ve kendilerini, bacakları suda, göğüsleri rüzgarda, göç kervanının uçsuz bucaksız çizgisi karşısında buldular.</p>

  <p>Attignies, makinistin omzuna yaslanmış bağıradursun, dalgaların gürültüsünden sesi işitilmiyordu; göç eden köylüler görse görse elleriyle yaptığı işaretleri görebilirlerdi uzaktan, ne var ki Attignies kalabalıkta böyle bir işareti herkesin bir başkasına sanacağını kestirebiliyordu. Baktı, plajın kumlarında yürüyen bir köylü. Emekleye emekleye kumsala kadar gitti, sesini duyurabilecek bir yere varınca da:</p>

  <p>– Gelsene yaralılara yardıma! diye bağırdı.</p>

  <p>Köylü: – Yüzmesini bilmem, diye karşılık verdi.</p>

  <p>– Su derin değil ki:</p>

  <p>Attignies hem konuşuyor, hem ona yaklaşıyordu. Köylü kıpırdamadı bile yerinden. Sonunda Attignies’i sudan çıkmış, yanında ve ayakta görünce:</p>

  <p>– Benim, dedi, çoluk çocuğum var.</p>

  <p>Ve çekti gitti. Belki doğruydu dediği, olmasa da herkes haldır haldır kaçışırken böyle sabırla faşistleri bekleyen birinden ne yardım umabilirdi zaten? Belki de çekinmişti: Attignies’in sarışın ve çetin yüzü, tam da bir Malaga köylüsünün Alman pilotu denince aklına gelebilecek bir yüzdü. Doğuda, dağ doruklarının yanıbaşından, cumhuriyetçi uçakları o arada kayboldular. “Bir araba göndermeyi akıl etseler bari!”</p>

  <p>Pol ve Sembrano bütün yaralıları uçaktan çıkarmışlar, kumsala taşımışlardı.</p>

  <p>Göç ırmağından bir milis grubu ayrıldı, gelip o kalabalıktan çok daha heybetli olarak denize karşı dimdik dikildi. Kaçmayan şeyler artık canlı olamazmış gibi, insanlardan çok kayalıklara, ağır ve karanlık yağmur bulutlarına yakışır bir duruşları vardı; gözlerini, renk bantları kısacık alevlerle kaplı, yanması yavaş yavaş sona eren uçağa dikmişler, tıpkı masallardaki gözcüler gibi hareketsiz, bir omuzları ilerde ve elleri havada, kaynayışına bakıyorlardı. Rüzgara daha bir karşı koyabilsin diye açık duran bacaklarının arasından, uzaktaki göç kervanından insan başları yaprak yaprak kayıp gidiyordu. Sonunda, Attignies’in yanına geldiler. “Yaralılara yardım edin!” Adım adım uçağa kadar gittiler, onları ancak su durdurdu. En arkadan gelen, Attignies’in yanıbaşında kalmış, kolunu omzuna geçirmişti. Attignies sordu:</p>

  <p>– En yakın telefon nerede biliyor musun?</p>

  <p>– Evet.</p>

  <p>Civardaki bir köyün milisleriydi bunlar, ne topları vardı ne mitralyözleri ama, o kıraç köylerini motorlu İtalyan birliklerine karşı yine de savunacaklardı. Tıpkı onlar gibi, Malaga’da yaşayan iki yüz bin kişiden yüz elli bini silahsız, ölümü hiçe sayarak yollara dökülmüş, “İspanya’nın kurtarıcısından kaçıyordu.</p>

  <p>Yolun yarısında durakladılar. Attignies, “Kurşun yarası acıtmaz diyen az babayiğit değilmiş hani,” diye düşünüyordu. Denizin tuzu yarasını büsbütün kavurmuştu. Göç yolcuları, gövdelerini az öne vermiş, kimi yavaş kimi hızlı, hendeğin üstünde akıp gidiyorlardı. Yumruklarıyla ağızlarına ne olduğu belirsiz bir şey tutmuşlar, görünmez ve sessiz borazanlar çalıyorlar sanki: Kısa ve geniş yapraklı bir ot bu, belki de kereviz; hem yürüyor, hem de yiyorlar. Milis, “Şur-da tarlası var da...” diyor. Yaşlı bir köylü kadın, onları birden mi gördü ne, hendeği aşarak bir koşu yanlarına gelip Attignies’e bir şişe uzattı: “Vah benim yavrularım, vah benim yavrularım!” Bir yandan da aşağıdaki öbür yaralılara bakıyordu; öyle ki Attignies doğru dürüst bir şey içemeden şişeyi yakaladığı gibi, aynı sözleri bağıra bağıra çağıra, kendini yokuşa attı, bütün hızıyla onların yanına seğirtti.</p>

  <p>Attignies, milise yaslana yaslana, yola düştü yeniden. Telaşlı birtakım kadınlar peydahlanıyorlar, birden duraklıyor, yanan uçağı ve yaralı havacıları görünce başlıyorlardı dövünüp ağlamaya, sonra da hiçbir şey olmamış gibi yollarını sürdürüyorlardı.</p>

  <p>Attignies, güç bela yola varınca, acı acı, “Pazar gezmesi,” diye düşündü. Göç ırmağını yandan döven denizin gürültüsüne, başka, onun iyi tanıdığı bir vınlama karışır gibi oldu: düşman avcılarından birisi yaklaşıyordu. Daha önce hem bombalanmış hem de mitralyözle taranmış olan göç kalabalığı çalkalandı, sağa sola dağıldı.</p>

  <p>Düşman avcısı son alevleri denizde can çekişen uçaklarına yönelmişti dosdoğru. Milisler yaralıları zaten epeyce taşıdıklarından o istediği yere vardığında, onlar yolu tutmuş olacaklardı. Kalabalığa yere yatın diye bağırmak gerekiyordu ama, bağırsan da işitilmiyordu ki! Yalnız Sembrano’nun uyarmasıyla milisler yaralıları alçak bir duvar dibine uzatmışlardı. Düşman avcısı alçaldı, bir süre nalları havada, şişte tavuk gibi alev alev yatan uçaklarının üstünde döndü. Allah bilir resmini çekti, sonra defolup gitti. “Kamyonlar da böyle nallarını dikiyor, ama.”</p>

  <p>Bir araba. Attignies durdurdu arabayı, milisin omzunu bıraktı, köylü kızının verdiği yere, ihtiyar bir kadının bacakları arasına oturdu. Araba yola koyuldu yeniden. İçinde beş köylü vardı. Ne kimse ona bir şey sormuştu, ne de Attignies bir şey söylemişti. Ne lüzum vardı buna? Şu anda bütün dünya aynı doğrultuda akmaktaydı.</p>

  <p>Milis arabanın yanısıra yürümeye başlamıştı. Bir kilometre kadar sonra yol denizden ayrıldı. Tarlalarda ateşler yanıyordu. Bu ateşlerden de, çevresine çömelmiş ya da uzanmış bu adamlardan da, kaçsalar da dursalar da, yürek daraltan bir şeyler sızıyordu sanki. Aralarından, evsiz barksız göç ırmağı umutsuz ve ağır Almeria’ya doğru akıyordu. İlerde arabaların düğümlenmesinden olacak, gittikçe daha yavaş yol almaktaydılar. Attignies:</p>

  <p>– Daha uzak mı? diye sordu.</p>

  <p>Milis: – Üç kilometre kaldı, dedi.</p>

  <p>Yanıbaşlarından, eşekli bir köylü. Eşekler sıkıştıkça yolu bırakıp tarla içlerine vurduklarından, her buldukları aralıktan geçebildiklerinden, çok daha hızlı ilerlemekteydiler.</p>

  <p>– Hemşerim, şu eşeğini versene bana. Köyde, karakolun önünde sağ salim teslim ederim. Yaralı havacılar var da.</p>

  <p>Köylü tek kelime söylemeden indi eşeğinden, geçti, Attignies’in arabadaki yerine oturdu.</p>

  <p>El ele tutuşmuş, eli ayağı bayağı düzgün, herhalde üniversiteli iki genç, bir kız ve bir oğlan, ne bagaj ne bir şey, eşeğin yanından geçtiler. Attignies, şimdiye kadarki kalabalığın hemen daima köylü, zaman zaman da, işçi, yoksul bir kalabalık olduğunu o zaman farketti. Daima yoksullar, daima sırtlarında Meksika peştemalları. Konuşmak yok: yalnız çığlıklar, bir de sessizlik.</p>

  <p>Yol bir tünele giriyordu.</p>

  <p>Attignies elektrik fenerine davrandı ama, sırsıklam cebinden çıkarmasa da olacaktı galiba onu. Zira insan, hayvan ve araba ırmağının iki yanında, tünelin içi, ya yanıp ya da çevresinde solgun bir aydınlık halkasıyla titreşip duran sayısı belirsiz ışık noktalarıyla beneklenmişti; ne arasan vardı aralarında: her türden lambalar, kibritler, kandiller, meşaleler, gemici fenerleri. Uçak korkusundan, mavimsi ve uzak iki ışık deliğinin arasına, yeraltında, koskoca bir göç konağı kurulmuştu. Sabit meşalelerin ya da gemici lambalarının çevresinde, bacaklarını karanlık yemiş, suratları bir an görünüp siliniveren bir gölgeler kalabalığı kımıldanıp duruyor, hayvanlara bile bulaşmış yoğun sessizlikte arabaların gürültüsü, kayaların altından bir yeraltı ırmağı gibi yankılanıyordu.</p>

  <p>Tünelde sıcak basmıştı Attignies’i, birikmiş kalabalıktan mı, yoksa ateşinin yükselmesinden mi, anlaşılamayan bir sıcaklık. Telefona ulaşmak gerekti elbet, ne yapıp edip telefona ulaşmak gerekti ya, yolda ölmemiş miydi o? Araba da, eşek de, hayli tatlı bir can çekişme sırasında gördüğü hayaller değil miydi? Nasıl oluyor da dört bir yanını kuşatmış sulardan yerin altındaki bu tıkanık evrene kayabiliyordu böyle? Canlıların o kesin gerçeklerinden çok daha açık ve kesin bir gerçek, az önce uçakta sel gibi akan kandan, bu bunaltıcı tünele uzanıyordu sanki. Bambaşka bir gerçekti bu, derin ve tasalı bir dalgınlığın içinde ömrünce yaşadıkları yoksul birer anı haline giriyorlar, olanca yoğunluklarını yitirip sulanıyorlardı. Bu cehennem karanlığında, ışık benekleri, derin deniz diplerindeki balıkların yaşantısını sürdüredursun, o hareketsiz ve ağırlıksız, ölümün çok ötesinde bir büyük uyku akıntısına kapılmış gidiyordu.</p>

  <p>Yol belverdiği için, yaklaşan gün ışığı bir yerde ansızın karşısına çıkarak, aydınlığı buzluymuş gibi onu ayılttı. Eşeğin üstünde kendini, sancıyan kolu ve beynindeki telefon saplantısıyla canlı bulmaktan şaşırmıştı. Uçaktan bir çarpışmadan çıkar gibi çıkmıştı da, şimdi kendisini hayatın gizleri karşısında ölümlerden dönmüş gibi hissediyordu. Yeniden İspanyol toprağı, göç ırmağının akışı doğrultusunda ta Akdeniz’e kadar, kayalıklarda dimdik kara keçileriyle, ayaklarının altına uzanıvermişti.</p>

  <p>Kalabalık ilk köye varır varmaz başladı sağa sola dağılıp kaynaşmaya; çekilen bir deniz nasıl kumsalda bir sürü çakıl ve öteberi bırakırsa, önüne gelen duvar diplerine akla hayale gelmez bir şeyler bırakıyordu; şurasından burasından silah namluları uç veren bir giysi curcunası duvarların arasına ağılda bir sürü gibi sıkışmıştı: Göç ağır ağır akan koca bir ırmak olmaktan çıkmıştı burada artık, herhangi bir insan kalabalığına dönmüştü.</p>

  <p>Attignies, milisin yardımıyla, eşeğini sürüp karakola geldi. Ne çare, telefon telleri kesilmişti.</p>

  <p>Yaralıları duvarın dibine yatırdılar mı yatırdılar, Pol milislere nereden kamyon bulabileceklerini sordu: “Çiftliklerde bulunur ya,” dediler, “benzin yok ki!” Gerçekten de ilk başvurduğunda bir kamyon vardı ama, deposu tamtakır. Bunun üzerine elindeki kovayla bir koşu dönmüş, uçağın sapasağlam deposundan epeyce benzin çekmeyi becermişti. Sonra, gözü sabah toz ettiklerinin yerine şüphesiz yola çıkarılmış düşman kamyonlarında, elinde benzin kovası, göç dalgalarına da kapılmamaya çalışarak, şöyle alargadan, ağır ağır çiftliğe dönmüştü. Döner dönmez, benzini boşaltıp kamyonu çalıştırayım dedi ama boşuna: manyetosu kırıktı arabanın.</p>

  <p>Hadi, ikinci çiftliğe. Sembrano, bu telaş kıyamet ortasında Attignies’in işini kolay kolay beceremeyeceğini düşündüğünden, gelecek bir kamyonu beklemektense, bir kamyon bulmaktan yanaydı. Eşyaları boşaltılmış, yarı villamsı bir çiftlikti bu ikincisi, Magrip işi fayansları, papağanlı sözüm ona romantik freskleriyle yangına hazır bekliyor, yeraltından doğru vuran göç ırmağının uğultusu, düşmanın her saniye biraz daha yaklaştığını haber veriyordu. Bu sefer bir İspanyol mitralyözcünün sımsıkı boğduğu sağ elini soluyla tuta tuta Sembrano da geldi. Kamyonu buldukları anda kaportasını kaldıran da o oldu zaten: Bunun da benzin girişi sakatlanmıştı. Besbelli faşistler ele geçirdiklerinde kullanamasın diye sistemli olarak baltalanmıştı bu kamyonlar. Sembrano, ağzı açık, gözleri yarı kapalı doğruldu şöyle -bu haliyle baygın bir Voltaire’in burnundan düşmüştü sanki- sonra ağzını kapamadan, sersemlemiş boksör adımlarıyla başka bir çiftliğe yöneldi.</p>

  <p>Tarlanın orta yerinde çağrıldığını duydu: O tostoparlak İspanyol mitralyözcü, hala kan ter içinde, ama sevinçten bir topaç gibi hoplaya zıplaya, ona doğru koşuyordu. Attignies bir arabayla dönmüştü az önce: Giden cumhuriyetçi avcılar hastaneye haber vermişlerdi onları. Sembrano’yla Pol yaralıları arka koltukla yere güzelce yerleştirdiler. Mitralyözcü de onlarla sığıştı.</p>

  <p>Otomobile bir de hekim, Kanada kan verme servisinin şefi, birlikte gelmişti.</p>

  <p>Belki de, Malaga’nın az ilerisinde bombaladıkları motorlu yürüyüş kolu gözlerinin önünden hiç gitmiyordu ama, uçak düştü düşeli, havacılardan birisi bile faşistlerin gelişiyle ilgili tek kelime söylememişti ağzını açıp da.</p>

  <p>Otomobilin önü tıklım tıklım doluylu ama arkası boş gibi göründüğünden, milislerce, kilometre başında kadınları bindirmek niyetiyle durduruluyordu; basamaktan içeriye şöyle bir göz atıp yaralıları görünce vazgeçiyorlardı. Kalabalık önce bu gibi arabaları yanlış anlamış, Halk Cephesi komiteleri bunlarla kaçıyor sanmıştı; dışarıdan bakınca boş gibi, oysa içeriden tepeleme yaralı dolu olduklarını göre göre alışmıştı artık, tasalı bir yakınlıkla izliyordu geçişlerini. Reyes can çekişiyordu. Hekim, Attignies’e, “Kan vermeyi bir deneyeceğiz ama,” dedi, “pek ümidim yok.” Yolun iki yanına rastgele uzanı uzanıvermiş o kadar çok adam vardı ki, hangileri yaralı hangileri uyuyor ayırmak olasızdı; arasıra, kendilerini de alsın diye, kadınlar otomobilin önüne yatıyorlardı, o zaman hekim inerek, durumu anlatıyordu; yine de gözleriyle görmeden inanmıyor, gördükten sonra sessiz sessiz yol verip gelecek araba belki alır umuduyla yeniden uzanıyorlardı.</p>

  <p>İp gibi, bir deri bir kemik, hani yalnız yaşlı köylülerde rastlanır ya, öylesi bir ihtiyar, kucağında birkaç aylık bir bebek, arkalarından seslendi. Yol boyunca daha buna benzer ne acıklı durumlar görülüyordu ama, işin ucu çocuklara dokundu mu insan daha bir yufka yürekli oluyor galiba, Reyes canınla uğraşıyor da olsa, hekim arabayı durdurdu. Durdurdu ama köylüyü içeriye sokmanın yolu yoktu ki! Bebek hala sol kucağında, çıkarıp ön çamurluğa oturttular, bu sefer de eli boşta kaldı, hiçbir yere tutunamıyordu, düşecekti. Öteki çamurlukta Pol oturmuş, sağ eliyle kapının mandalını yakalamıştı; solunu köylüye uzattı, o da tuttu; elleri ön camın önünde kavuştuğundan şoförün gittiği yeri görmesi için arabayı yarı ayakta sürmesi gerekiyordu.</p>

  <p>Kavuşmuş bu iki elden, Attignies de hekim de gözlerini ayıramıyorlardı. Hele hekim! Sinemada ya da tiyatroda sevişme sahnesi oldu mu bakamaz, baktı mı saygısızlık ediyorum duygusuna kapılırdı: şimdi bu göç ırmağının karşısında şüphesiz yine savaşacak bu yabancı işçinin bu yaşlı Endülüs köylüsünü bileğinden sımsıkı kavraması dokunuyordu ona, bakmayayım diye çabalayıp duruyordu, yine de içinden, ta içinden bir yanı, sımsıkı bağlıydı bu ellere - az önce onları yolda durdurtan da bu yanı değil miydi, en püften görünüşlerinde bile analığı, çocukluğu ve ölümü bir bakışta tanıyan yanı?</p>

  <p>Milisin birisi: – Dur! diye uludu.</p>

  <p>Şoför yavaşlamadı. Milis silahını arabaya çevirmez mi? Şoför:</p>

  <p>– Yaralı havacıları götürüyoruz, dedi bu sefer, fakat milis söz dinlemiyordu. Basamağa atlayarak:</p>

  <p>– Size dur dedik be!</p>

  <p>– Ne duru, şaşkın, biz de sana yaralı havacılar var diyoruz, gözlerin kör mü?</p>

  <p>Yaralıların pek çıkaramadığı iki çift söz daha ya ettiler ya etmediler, milis tetiğe basmaz mı birden, şoför o dakika direksiyonun üzerine yığıldı: az kalsın bir ağaca çarpacaklardı. Milis freni bağladı, indi, çekti gitti yola doğru.</p>

  <p>Hemen arkasından kırmızı siyah kepli, yanı kılıçlı bir anarşist milis peydahlandı, arabaya atlayarak:</p>

  <p>– Niye durdurdu sizi bu dangalak? diye sordu.</p>

  <p>Attignies: – Bilir miyim? diye karşılık verdi.</p>

  <p>Anarşist hadi atladı yere, öbürünün ardına düştü: yakaladı da. Güneşte kara kara beliren ağaçların arkasında bir zaman kayboldular. Araba ortada kalmıştı. Yaralıların hiçbirinde sürecek hal yoktu. Anarşist, kılıcı kıpkızıl kanlı, bir kulisten çıkar gibi meydana çıktı yeniden, yanlarına gelip ölü şoförü yolun üzerine çıkararak yerine geçti, hiçbir şey sormadan motoru çalıştırdı. On dakika kadar sonra onlara döndü, kanlı kılıcını gösterip:</p>

  <p>– İtoğlu it, dedi. Halk düşmanı kerata. Bir daha yapamaz artık.</p>

  <p>Ölüme kanıksamış Sembrano sadece omuzlarını kaldırınca, alındı bundan, başını öteye çevirdi.</p>

  <p>Yanındakilere bakmamaya çabalayarak sürüyordu arabayı ama gelişi güzel değil, özenle, hatta daha az sarsılsın diye elinden geleni ardına koymayarak! Dışardan, suratı handiyse kırmızı siyah kepe değecek kadar yakın olan Pol, Fransızca:</p>

  <p>– Milis de milismiş hani, dedi. Surat asmaktan vazgeçince anlatır elbet.</p>

  <p>Attignies, camda kavuşmuş iki elin ardındaki anarşiste dalmıştı, onun kapalı, adeta düşman suratına bakıyordu. Nihayet hastaneye vardılar.</p>

  <p>Dört yanına aygıtlar, sargı bezleri ve acının oradan da geçtiğini belli eden türlü işaretler saçılmış, bomboş bir hastaneydi bu. Bomboşluğun, az önce kaldırılmışların izlerine zalimce karıştığı bozuk, çoğu da kanlı yataklarda, kendine özgü yüzleriyle canlı ya da ölmekte olan adamlar değil de yerlerine -kol, bacak ve kafa hizasında kan lekeleriyle- başlıbaşına yaralar uzanmışlardı sanki. Elektriklerin donuk ağırlığı gerçek dışı bir hava veriyordu salona; o kadar ki, lekesiz süt beyazlığını, eğer hayatın varlığını vahşi bir şekilde hatırlatan kan lekeleri olmasa, bir düş beyazlığı sanabilirdi insan. Bir de, taşınamayacak kadar ağır yaralı olduklarından orada bırakılmış, ellerinin altında tabancalarıyla faşistleri bekleyen üç hasta.</p>

  <p>Sağlık uçaklarının gelmesi gibi bir mucize olmadıkça, ölümü beklemekten başka yapacak şeyleri kalmamıştı bunların: O da ya düşman eliyle gelecekti, ya kendi elleriyle. Bu yüzden iriyarı ve kıvırcık Pol’ün, dudakları sarkık Sembrano’nun, suratlarında kaskatı acıdan, maskeleriyle öteki yaralıların içeriye girişini sessiz sessiz seyrettiler. Salona belaya uğramışların kardeşliğidir doldu.</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Guadalajara</p>

  <p class="ilk">Bütün birlikleri dişlerine kadar motorlu kırk bin İtalyan, Villiviciosa’da olanca tankları ve uçaklarıyla cumhuriyetçi hatlarına yüklenmişti. Amaçları, İngria ve Tajuna vadileri boyunca ilerleyip Guadalajara ve Alcala-de-Henares’i ele geçirerek, Arganda’da durdurulmuş olan Franco’nun Güney ordusuna kavuşmak, böylece Madrid’in bütün bağlantılarını kesmekti.</p>

  <p>Malaga’da o pek ateşli İtalyanların karşısında beş bin kişi ya vardı ya yoktu, üstelik olanlar da Toledo’daki milisler gibi veresiye çarpışmışlardı; oysa bu tarafta Madrid’deki gibi savaşıyordu ordu. Ayın 11’inde Saragossa ve Brihuge yollarının iki yanından İtalyanların geliştirdikleri akını, İspanyollar, Polonyalılar, Almanlar, Fransız ve Belçikalılar ve I. Tugay’ın Garibaldi’cileri -sekize karşı bir oranında savaşarak da olsa- durdurmuşlardı işte.</p>

  <p>Ağır ve kalın kar bulutlarının altından şafak solgunluğu sızar sızmaz, Alman Edgar Andre taburuyla destek olsun diye palaspandıras gönderilmiş gönüllülerin sırt verdiği seyrek korulukları ve ormanı, obüsler hallaç pamuğu gibi atmaya başladı. Tek obüste köklenen zeytin ağaçları bir çırpıda ta kar gebesi göklere yükseliyor, sonra füze gibi dalları aşağıda düşüp buruşturulmuş kağıt hışırtısıyla karlara saplanıyordu.</p>

  <p>Ardından İtalyanların ilk hücum dalgası. Siyasi bir komiser:</p>

  <p>– Arkadaşlar, dedi cumhuriyetin kaderi önümüzdeki on dakika içinde belli olacak.</p>

  <p>Ağır mitralyöz takımının bütün erleri, mitralyözleri başında şehit düştüler: Can verirken silahlarının sürgülerini sökmeyi de unutmuyorlardı. Cumhuriyetçiler, ateş altında, hem bir savunma hattı kurmayı başardılar, hem de yanlarını pekiştirmeyi.</p>

  <p>Arada faşist mermilerinin patlamadığı oluyordu.</p>

  <p>Yeni bölüğün siyasi komiseri ayağa kalkarak: – Mermilere sabotaj yaptı diye Milano’da kurşuna dizilen işçiler şerefine, dedi, ya-ya-ya, şa-şa-şa!..</p>

  <p>Hepsi ayağa kalktılar. Yalnız evvelce cephane fabrikalarında çalışmış olanlar tereddüt ediyordu biraz: Mermilerin bazan kendiliğinden de patlamadıklarını biliyorlardı çünkü.</p>

  <p>Derken faşist tankları gözüktüler.</p>

  <p>Fakat, Jarama Savaşı’ndan bu yana, Uluslararası Birlik de, dinamitçiler de tankların iyice kolayını almışlardı. Onlar açık araziye gelince, Almanlar ormana çekildi, bir daha da ordan bir yere kımıldamadılar. Tankların mitralyözleri vardı gerçi ama, onların da vardı mitralyözleri; ağaçlar sıklaştı mı, tanklar ne yapacaklarını kestiremiyor, koca çomarlar gibi, enine boyuna, boş yere gidip geliyorlardı oralarda. Arada bir ufak bir meşe ağacı kuş gibi kar bulutlarına doğru uçuyordu.</p>

  <p>Dövülen korulukta yuvalanmış Flamand mitralyözleri, faşist saldırılarını yerlere çalıyordu, birbiri ardına. Mitralyözcülerin şefi, top gümbürtüsü, silah sesi, mitralyöz yaylımı arasında, patlayıcı mermilerin kırbacını, tank mermilerinin zehirli ıslığını ve çok alçak bulutlardan bir türlü sıyrılamayan uçakların kaygı verici homurtusunu elleriyle aralayarak, yine, “Dayanın bre,” diye avaz avaz bağırıyordu, “perçin makinasında perçin oldukça korkumuz yok. Hepsini çivileriz yere!”</p>

  <p>Akşam İtalyanlar bu defa alevsalarla saldırmayı denediler, tanklarla ne kadar olmadıysa, onlarla da o kadar olmadı: geçemediler.</p>

  <p>Ertesi gün İtalyan vurucu kuvveti yeniden saldırıya geçtiyse de, 5. Müfreze birliklerine, yani Manuel’inkine, Fransızların ve Almanlarınkine çarparak kırıldı. Akşama doğru İtalyanlar daracık bir yere sıkışmışlardı, geriyle bağlantıları aksıyordu, yiyecekleri ve ağır cephaneleri yanlarına ulaşamaz olmuştu, kar da başlamıştı üstelik. Yolun durumu hala askıdaydı ya, İtalyanlarınkisi daha az askıda sayılmazdı.</p>

  <p>Ayın 13’ünde kar dindi, soğuktan ölenler oldu.</p>

  <p>Geceleyin Madrid’deki İspanyol birlikleri, Uluslararası Birliğin ihtiyatları ve Ksimenes’in kolcuları takviye olarak geldiler. Böylelikle savaş oranı değişmiş oldu: iki faşiste bir cumhuriyetçi düşüyordu artık. Bir yandan “tam teçhizat” değilse bile hayli iyi silahlı Uluslararası Birlik ateş hattına giriyor; öte yandan, ayaklarında çarıklarla, Manuel’in adamları ve Lister birliği yerlerini alıyordu. Üç aydır elbirliğiyle götürdükleri savaş sırasında, Siry ve Maringaud (şimdi Fransız-Belçikalı taburu), kendilerini hiçbir zaman İspanyollara, Halk Ordusunun yırtık çarıklarını vura vura, obüslerle sarsılan ufka yürüdüğü bu dondurucu mart akşamında hissettikleri kadar yakın hissetmemişlerdi. Bazen ağır toplardan biri havlamakta önce davranıyor, o zaman vaktiyle Guadalajara çiftliklerinde köpeklerin yaptığı gibi, başka top ulumaları ona karşılık veriyordu. Top sesleri çoğaldıkça, birbirlerine daha bir sokuluyorlardı askerler.</p>

  <p>5. Müfreze ve Manuel, ayın 14’ünde Trijeque’ye saldırdılar ve aldılar. Düşmanın öteki kanadını, her penceresinin ardında bir hafif makinalıyla, İbarra Sarayı korumaktaydı. Fransız-Belçika taburu ve Garibaldi’ci İtalyanlar, öğlenin ikisinden beri yükleniyorlardı saraya.</p>

  <p>Garibaldi’ci İtalyanların yarısından çoğu kırk beşinden yukarı, yaşlı başlı adamlardı.</p>

  <p>Şimdi, ormanın ağaçları altına sinmiş, düz ve yassı saraya baktıklarında, yeniden başlayan kar ve bastıran akşam karanlığı arasından, kısa kısa alevlerdi görebildikleri yalnız. Ateş hızını kaybetmişti. Arada tek silah sesleri duyuluyordu. Birden, tüfek sesine göre top sesi neyse, insan sesine göre o, koskoca bir ses İtalyanca başladı gümbürdemeye:</p>

  <p><i>“Arkadaşlar, İtalyan köylüleri ve işçileri, bizimle niye çarpışıyorsunuz? Bu hoparlörün sesini duymaz oldunuz mu, bilin ki onu bastıran gürültü ölümün ta kendisidir. İspanyol köylüleri ve işçilerinin özgür yaşamasını engellemek için mi canınızı vereceksiniz? Sizi aldatmışlar, biz.. ”</i></p>

  <p>Bir top ve el bombası telaşı cumhuriyetçi hoparlörün sesini boğdu. O, dörtköşe, kendini taşıyan kamyondan daha büyük, ağaç perdesinin arkasında bir yerlerde yıkılmış bir petrol kuyusu gibi yalnız, terkedilmiş, fakat canlıydı, çünkü konuşuyordu: iki kilometreye yayılan uluması, anlaşılsın diye tane tane sanki mahşer gününü haber veren konuşması, kar zenginliği, dalları mermilerle doğranmış ağaçlar ve bastıran karanlık ortasında kendi yalnızlığıyla boğularak, diyordu ki:</p>

  <p><i>“Arkadaşlar, aramızda tutsak arkadaşlarınız var, şimdi sizlere kendi ağızlarıyla, ‘kızıl barbarlar’ın açtığınız yaralarla kanlı kollarını uzatıp onlara nasıl kucak açtıklarını anlatacaklar...”</i></p>

  <p>Karın ve ormanı kaplayan bu ulumanın içinden bir faşist devriyesi geçmekteydi. Bir silah atıldı: faşistlerden birisi vurulup düştü. Bir saniyelik bir sessizlik oldu olmadı, İtalyanca bir ses:</p>

  <p>– Atın silahlarınızı! diye bağırdı.</p>

  <p>Subay öfkeli: – Hay Allah’ın şaşkınları, dedi. Kesin şu ateşi be! Biziz gelen, biz.</p>

  <p>– Atın silahlarınızı dedik.</p>

  <p>– Canım size biziz diyoruz, anlamıyor musunuz?</p>

  <p>– Kim olduğunuz malûm, atın silahlarınızı yere.</p>

  <p>– Siz atın, sizinkileri.</p>

  <p>– Öyle mi? Üçe kadar sayıyorum.</p>

  <p>Devriye, yavaş yavaş, bu İtalyanların başka İtalyanlar olduklarını anlar gibi olmaya başlamıştı.</p>

  <p>– Bir. Teslim olun.</p>

  <p>– Asla!</p>

  <p>– İki. Teslim olun.</p>

  <p>Devriye silahlarını attı.</p>

  <p>Saraya Garibaldi’ci İtalyanlar bir, Fransız-Belçika taburu öbür yandan saldırıyordu. Bir aydınlatma fişeği ormanın üstüne yükselerek kar fırıldakları içindeki simsiyah dalları aydınlattı. Dalları alçak ve tortop bir ağaç ansızın havaya uçtu, çalı çırpı hışırtılarıyla yere düşerken, Siry, kaşla göz arasında, koşan beş arkadaşından dördünün biçildiğini, sağındakinin başsız kalakaldığını, mermilerin her yanda kan tozuttuğunu, kimbilir neyi göstermek için parmağını uzatan birinin elini kan içinde geri çektiğini görüverdi. Ağaç sırra kadem basmıştı ya, Siry bu yüzden, İbarra Sarayı’nın bir penceresinden açılan ateşin altına düştüğünü farkedemeden başlamıştı koşmaya; kurşunlar girmesin diye sırt kaslarını da iyice kasıyordu. Bir ara aklı başına geldi, boylu boyunca uzanmış bir teğmenin önünde yere attı kendini, teğmen başını kaldırır gibi oldu şöyle, şaşkın bir iniltiyle yeniden uzandı: “Ah!..” Siry, ortaya, “Nesi var bunun,” diye sordu, “yaralı mı?” Bir ses yanıtladı: “Ölü.” Aslında Siry ve yanındakiler saray duvarının çok yakınına gelmişlerdi ama, ağacın birden uçmasıyla beliren boşluk, hepsi makinalılarla diken diken belki yirmi pencerenin ateşini tepelerine yığmıştı. Askerler, tümü oralarından vurulmuşlar gibi karınları yerde, gerisin geriye sürünüyorlardı şimdi. Yüzü korku bulaşığı birisi, ayağı kırık hamamböceği gibi bir ötekini yakalamış ağır ağır çekiyor, korksa da yakasını bırakmıyordu. Siry başını sol koluna dayamıştı. Onca top tüfek mitralyöz cayırtısı ve mermi çatlaması arasında kol saatinin tıkırtısını belli belirsiz işitiyordu. Bu tıkırtı kulağına geldikçe yaşıyor demekti. İçinde nedense, hani kır bekçisiyken arasıra armut araklayınca olduğu gibi, bir kabahat işlemiş de sanki onu saklamak kaygısı. Neyse, arkadaşını sürükleyen öbürüyle aynı zamanda siperlik bir yere ulaştılar.</p>

  <p>Maringaud, sarayı çeviren duvarın on metre ötesindeydi, orayı bir tutsa, el bombası atabilecekti artık. Karda ve karanlıkta düşman ateşi, bir yangın çatırtısı gibi yerlerde, duvarın tepesinde ve pencere ardlarında çatır çatır çatırdıyordu. Nerede bir namlu yalazı görse, nerede bir patlama duysa, üstüne üstüne veriyordu dumanı koca Maringaud, verdikçe de içi boşalıyordu, duruluyordu sanki. Ardından biri eğildi omzuna, baktı, yüzbaşı, “Öyle böğürüp durmasana,” dedi ona, “yerini belli edeceksin.” Karşıda, Uluslararası Tugay’dan biri, sarayın duvarına iki eliyle sıkı sıkı yapışmıştı: besbelli ölü. Maringaud, ateşi kesmeden başladı ilerlemeye, sağından el bombası, hafif makinalı ve obüs cehenneminde saçma sapan bağırarak, arkadaşları da ilerliyorlardı. Al bakalım, bir aydınlatma fişeği daha attılar: delice aydınlığında el bombalarının, kırılan dalların çalkantısı, kopuk, parmakları birbirinden iyice ayrık, bir de kol. Maringaud’un tüfeği adamakıllı kızmıştı, onu karın üstüne uzatarak, yaralı bir askerin birer birer uzattığı el bombalarını savurmaya koyuldu. Ötede bir başkası, can çekişen bir balık gibi, ağzını bir açıyordu, bir kapıyordu. Üç tanesi basıyordu mermiyi. İki metrecik daha, tamam. Ağzında içiyorum sandığı cıgarası ve koynunda el bombalarıyla duvarın tam dibindeydi artık.</p>

  <p>Kar altında yüksek perdeden bir ses: – Hey, diye bağırdı, hey soldakiler orda ne haltediyorsunuz siz. Daha çabuk ateş etsenize!</p>

  <p>Başka bir ses yanıtladı onu: – Sağ kimse kalmadı orda.</p>

  <p>Faşistlerin en gözü karaları duvarı savunmaya yelteniyorlardı; kardan ve savaş heyecanından gözlerini kan bürümüş Garibaldi’ci İtalyanlar da, Fransız-Belçika taburu da öyle çılgınca saldırıyor, o hızla her biri vurulduktan o kadar sonra düşüyordu ki, seçkin nişancı faşistler attıklarını tutturamadık sanıyorlardı. Koruluğun içinden de, saraydan da bağrışmalar yükselmekteydi. Kaygı verici çığlıklardı bunlar; fakat, yeni bir aydınlatma fişeğinin aydınlığında faşistler ve yanlarındaki o Sicilya’nın kimbilir neresinden toplanmış itler, kır düşmüş bıyıklarıyla en yaşlı Garibaldi’cilerin hücuma kalktıklarını görünce, bir an bütün sesler kesildi, ama bir andı bu, sonra cayırtı bıraktığı yerden başladı hükmünü sürdürmeye. Bir zaman böyle gitti, sonra, artık saldıranlar duvara ulaştıklarından mı, yoksa kahvelerde ve toplantılarda beliriveren ani sessizlikler savaşlarda da belirdiğinden mi, nedense, zincirleme patlamalar, gözü dönmüş bir rüzgarın karanlık gökyüzüne kaldırdığı kar anaforlarına karışarak adeta süpürüldü ortalıktan. İşte o zaman (hoparlördekiler de böyle anları beklemiyorlar mı?) faşistler, Garibaldi’ci İtalyanlar, Fransızlar ve Belçikalılar şu sözleri işittiler:</p>

  <p><i>“Kardeşler, dinleyin beni! Onlara kanmayın, sizi aldatıyorlar, dedikleri hep yalan. Konuşan benim, Angelo. Tankları da var bunların, topları da, gözlerimle gördüm. Generalleri de var, sorguya çektiler bizi.</i></p>

  <p><i>“Kurşuna dizdikleri yalan. Konuşan benim, Angelo! Kurşuna dizilmedim işte! Tam tersine. Bizi aldatmışlar, hepimizi boşuna öldürtecekler! Bu yana geçin kardeşler, bu yana geçin.”</i></p>

  <p>Siry, duvarın dibine varmış, dinliyordu. Garibaldi’ciler dinliyordu. Maringaud ve öteki Belçikalı ve Fransızlar anlamıyorlardı ama, kestiriyorlardı neler dendiğini. Karşılık olarak saraydaki bütün hafif makinalılar ateş kusmaya başladı. Rüzgar gevşemişti, hiçbir şeyi umursamaz bir kar tekrar ağır ağır dökülüyordu yukarıdan.</p>

  <p>Siry, duvarın tam dirseğindeydi. Daha öteki, ağaçların altındaki siperler tam karşısına düşüyordu. Sağdaki cumhuriyetçilerindi bu siperlerin, soldaki faşistlerin; hoparlör susar susmaz sağdakinden yaralı sesleriymiş gibi cılız birtakım sesler yükseldi, dün tutsak düşüp de bugün Garibaldi’cilerle birlikte savaşmakta olan İtalyanların sesleri:</p>

  <p>– Carlo, Carlo, sersemliği bırak, durma orada. Tanıdın mı beni? Guido’yum ben, bu yana gel, korkma, korkacak hiçbir şey yok, ben her şeyi ayarlarım.</p>

  <p>– Ah rezil sürüsü, kalleş takımı sizi!</p>

  <p>Bir komut, hafif makinalıların çatırtısı.</p>

  <p>– Bruno, kes ateşi, ne yapıyorsun? Arkadaşlarımız bunlar!</p>

  <p>Ortalığı karman çorman eden rüzgar savaşı da çalkalarmış gibi bir çalkantı işitildi, sonra büyük kar fırıldaklarıyla birlikte o da düştü dağıldı. Maringaud son elbombasını savurmuştu bu arada, tüfeğini uzanıp alacak olduysa da sanki görünmez bir el zorla çekip alıverdi elinden, aynı anda üç arkadaşının bir alev çıkıntısı içinde elleri yüzlerinde havaya uçtuğunu gördü, seğirtip duvara yapıştırdı kendini, silahsız kalmış olduğundan iki eliyle orada, taşlara yapışık arkadaşının tüfeğine uzandı.</p>

  <p>Kar kesilmişti.</p>

  <p>Doğa savaştan güçlüymüş de, artık karın beneklemediği kış göklerinden yağan dinginlik kendini çarpışmaya zorla kabul ettiriyormuş gibi, yeniden bir sessizlik oldu. Kocaman bir bulut yırtığından ay birdenbire çıktı meydana, o ana kadar fişeklerin aydınlığında hep mavi görünen kar, ilk defa sütbeyazlığıyla gözlerini aldı. Uluslararası Birliğin arkasındaki set set yükselen bir arazide, Polonyalılar hücuma kalkışmışlardı. Yığın halinde değil, yarı yarıya kara gömülü setleri siper alarak, ayrı ayrı, ufak gruplar halinde ilerliyorlardı. Garibaldi’ciler de, Fransız-Belçika taburu da uzaktan onları hayal meyal seçebiliyordu ama, süngüyle ilerleyişleri durunca, ateş ederek yaklaştıklarını açıkça ayırdedebiliyordu ve bir yeraltı saldırısında olduğu gibi, silah sesleri gümbürtülerinin kalın yorganı altında inatla ilerleyen bu görünmez adamlar, ay ışığında dikine parıldayan ince kar perdesini toz toz dağıtarak yayvan ve geniş kar merdivenlerine tırmanıp tepeye yükseliyorlardı: tıpkı masallardaki peri padişahının gizemli askerleri gibi.</p>

  <p>Uzaktan ne dediği anlaşılmaz bir İspanyol hoparlörünün havladığını işitti Siry: konuşan, Manuel ve Garcia’nın eski ahbabı Barca Baba’ydı.</p>

  <p>Ne olduysa o arada oldu, Siry ve Maringaud, Garibaldi’ci İtalyanlar, bütün Fransız ve Belçikalılar çıldırdıklarını sandılar bir anda. Nasıl sanmasınlardı ki, saraydan hepsinin çok iyi bildiği bir marş yükseliyordu! Gerçi üç yandan saldırmaktaydılar, onlar burada duvarın önünde oyalanırken başka birlikler arkadan saraya girmiş olabilirlerdi ama, hiçbirisi sonradan siperlerini basan faşistlerin Jarama Savaşı’nda da böyle önce <i>Enternasyonal</i> söylemiş olduklarını unutmamıştı, onun için, “silahlarınızı atın da görelim!” diye seslendiler. Karşılık veren olmadı, bombardıman sürüyordu ama ateşin yoğunluğu azalmıştı; yalnız kar daha sık dalgalar halinde bastırıyordu şimdi. Sarayın pencerelerindeki kırmızı alev gülleri sönmüştü, marş devam ediyordu ya, Fransızca mı yoksa İtalyanca mı acaba? Tek kelimesi anlaşılmıyordu ki! Yalnız ateş kesilmişti o yöreden. Sonunda, çıplak ağaçların arasında hoparlör İspanyolca olarak çın çın öttü:</p>

  <p><i>“Ateşi kesin! İbarra Sarayı düştü.”</i></p>

  <p>Oysa hepsi sabaha saldırırız belki diye kuruyorlardı içlerinden.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Ertesi gün akşam, Levant cephesi</p>

  <p>Alandaki telefon, nöbetçi kulubemsi bir yere konmuştu; Magnin, hem konuşuyor, hem de akşam güneşinin kızıl tozları altında yere inmekte olan Ördek’e bakıyordu.</p>

  <p>– Alo, burası Harekat Dairesi, uçuşa hazır iki uçak var mı elinizde?</p>

  <p>– Evet!</p>

  <p>Her Allah’ın günü Teruel üzerinde çarpışan, bozuldukça kötü yedek parçalarla onarılan uçaklar, yeniden Talavera günlerindeki hale düşmüşlerdi: Bakım ve onarım ekipleri, karbüratörlerle uğraşıyorlardı aralıksız.</p>

  <p>– Binbaşı Garcia bir köylü yolluyor size. Yukarı Albarracin’den, bu gece faşist hatlarını aşmış, bize geçmiş. Dediğine bakılırsa, köyünün yanıbaşında uçak dolu bir alan varmış, gizli, hem de yeraltı hangarları olmayan bir alan.</p>

  <p>– Nereden çıktı bu yeraltı hangarları lafı anlamıyorum! Yok böyle bir şey, ne onlarda var, ne de bizde. Dün raporumda da yazdım bunu. Saragossa yolundaki alanı boşuna bombalamış olduk ama, uçaklar yeraltında gizlendiklerinden değil, gizli alanlara kaçırıldıklarından.</p>

  <p>– Köylü size geliyor, uçuşu hazırladıktan sonra bizi arayın.</p>

  <p>– Alo!</p>

  <p>– Evet, ne var?</p>

  <p>– Kim kefil oluyor bu köylüye? Dedikleri ya yalansa?</p>

  <p>– Binbaşı. Sendikası da galiba.</p>

  <p>Harekat Dairesi’nden bir astsubayın yedeğinde, yarım saat kadar sonra köylü çıkageldi. Magnin koluna girerek alan boyunca aldı götürdü onu. Uçaklar, günün son ışıkları altında, deneme uçuşlarını bitirmek üzereydiler.</p>

  <p>Uzak tepelere kadar, geniş alanlara vergi bir akşam dinginliği sarmıştı her yanı, açık deniz akşamlarına, uçak alanı akşamlarına vergi bir dinginlik. Magnin adamın yüzünü bir yerden anımsar gibiydi ya, nereden acaba? Nerden olacak, her yerden! İspanyol cücesi suratıydı bu surat, ama, köylü hem sapasağlamdı, hem de Magnin’den uzun.</p>

  <p>– Bize haber vereyim diye düşman hatlarını geçmişsin, sağol.</p>

  <p>Köylü kamburların o kibar gülümsemesiyle gülümsedi.</p>

  <p>“Nerde bu uçaklar?”</p>

  <p>– Ormanın içinde.</p>

  <p>İşaret parmağım kaldırarak: – Ormanın içinde, diye tekrarladı. Sonra zeytinlikte uluslararası uçakların gizlendikleri sıra arası boşluklarına bakıp:</p>

  <p>– İşte buna benzer yerlerde saklı, dedi, yalnız gerçek bir orman olduğu için orası, onlarınki daha da derin.</p>

  <p>– Alan nasıl?</p>

  <p>– Uçtukları yer mi?</p>

  <p>– Evet.</p>

  <p>Köylü çevresine bakındı:</p>

  <p>– Böyle değil.</p>

  <p>Magnin bloknotunu çıkardı, öbürü alanı çizdi.</p>

  <p>– Çok mu ensiz?</p>

  <p>– Enli sayılmaz. Askerler sıkı çalışıyor ama, genişletecekler herhal.</p>

  <p>– Ne yanda?</p>

  <p>Köylü gözlerini yumarak rüzgar gülünü tasarladı:</p>

  <p>– Gündoğusunun estiği yanda, dedi.</p>

  <p>– Şey... öyleyse, evet, orman da o zaman alanın batısına düşüyor, tamam mı? Eminsin ya?</p>

  <p>– Hiç kuşkum yok.</p>

  <p>Magnin zeytin ağaçlarının üstünde rüzgar fırıldağına bir göz attı: rüzgar gün batısındandı şimdi; ufak bir alanda uçakların rüzgara karşı havalanmaları gerektiğine göre, Teruel’de de rüzgar aynı yöndeyse, bastırdıklarında rüzgarı arkalarına alıp da havalanmak zoruna düşeceklerdi bu uçaklar.</p>

  <p>– Dün ne yandan esiyordu rüzgar, aklında mı?</p>

  <p>– Kuzey batıdan. Hava yağacak deniyordu.</p>

  <p>Öyleyse hala oradaydı uçaklar. Rüzgar değişmezse işler pekala yolunda gidecekti.</p>

  <p>– Kaç uçak saydın?</p>

  <p>Köylünün tam alnının ortasında mahmuz biçimi bir ibik vardı sanki, hani Amerikan papağanlarında vardır ya, onlardan. Yine işaret parmağı havada:</p>

  <p>– Ben, dedi, kendim altı uçak saydım. Köyden başka arkadaşlar da gitmiş görmüş, yok diyorlar, bir o kadar da kocamanlarından var. Belki de daha çoktur.</p>

  <p>Magnin düşündü, haritasını çıkardı, fakat boşuna. Tahmin ettiği gibi, köylünün okuması yazması yoktu.</p>

  <p>“O işten anlamam. Al koy beni makinana, uçur oraya, elimle koymuş gibi göstereyim yerlerini.”</p>

  <p>Magnin, o zaman Garcia’nın köylüye neden kefil olduğunu anladı.</p>

  <p>– Daha önce uçağa bindin mi hiç?</p>

  <p>– Yok.</p>

  <p>– Yüreğin daralmıyor mu?</p>

  <p>Pek çıkaramadı ne demek istediğini.</p>

  <p>“Korkmaz mısın diyorum?”</p>

  <p>Düşündü.</p>

  <p>– Yok.</p>

  <p>– Alanı bulabilecek misin?</p>

  <p>– Yirmi sekiz yıldır o köyün köylüsüyüm. Şehirde de çalıştım. Sen bana Saragossa yolunu bul, ötesine karışma, ben sana alanı bulurum. Hiç kuşkum yok.</p>

  <p>Magnin köylüyü şatoya gönderdi ve Harekat Dairesi’ni aradı:</p>

  <p>– Görünüşe göre bir düzine civarında düşman uçağı yatıyor orda. En iyisi şafakla gidip bombalamak ama, yarın sabaha elimde ancak iki bombardıman uçağım olacak, avcımsa hiç yok. Avcıların hepsi Guadalajara üzerinde savaşıyor. Ben, bölgeyi iyi bilirim, iş de ciddi, şu ara hava pek seyrek açar oralarda. Bu duruma göre niyetim şu: sabah saat beşte Sarion Meteoroloji İstasyonu’na telefonla soracağım, hava az ya da çok kapalı olursa, gidiyorum.</p>

  <p>– Albay Vargas kararı size bıraktı. Eğer hemen giderseniz, Yüzbaşı Moros’un uçağını da ayırmıştı emrinize. Ayrıca Sarion’da avcı bulmanız da olasıdır, unutmayın.</p>

  <p>– Ala, sağolun. Ha, bir dakika: gece gitmek çok iyi ama alanın işaret ışıkları yok. Sizde işaret farı var mı?</p>

  <p>– Hayır.</p>

  <p>– Kesin mi?</p>

  <p>– Kesin. Bütün gün istiyorlar, yok diyoruz.</p>

  <p>– Savunmada vardır belki.</p>

  <p>– Hiç sanmam. Orası da aynı durumda.</p>

  <p>– Şey... öyleyse araba gerekecek.</p>

  <p>– Hepsi görevde arabaların.</p>

  <p>– Peki, ben bir çaresine bakmaya çalışacağım.</p>

  <p>Arkasından Savunma Bakanlığı’nı aradı: aynı cevap.</p>

  <p>Demek ki gece ufak bir alandan ve ışıksız gidilecekti. Üç yanına üç otomobil dikebilse bu iş yine olurdu ama... Arabayı nereden bulmalı?</p>

  <p>Magnin kendininkine atladığı gibi, gece mece, yola düştü; ilk rastladığı köyün komitesine başvurdu.</p>

  <p>Zemin katında bir salon, salonun nihayetinde bir masa, masanın üstünde lambalar; bir köşede savaş salması diye toplanmış bir yığın eşya: dikiş makinaları, tablolar, yataklar ve somyalar, ışık yansımaları arasında sapları uzun uzun beliren sürü sepet aygıt ve avadanlığın da bulunduğu öteberi. Öyle ki ilk bakışta göze çarpan, müzayede salonlarının derli toplu dağınıklığı. Sırası gelen köylü, tek tek, masanın önünden geçiyor.</p>

  <p>Sorumlulardan birisi Magnin’i görünce yaklaştı. Magnin, daha adamın elini sıkarken: – Birkaç araba lazım, dedi.</p>

  <p>Öteki bir şey söylemedi, Tanrı bana, ben size gibilerden kollarını havaya kaldırdı yalnız. Magnin ciğerini bilirdi bu köy sorumlularının. Çoğu yaşlıydılar, hem de çarıklı kurmay dediklerinden (yarı vakitleri fırsatçılara karşı komiteyi savunmakla geçiyordu çünkü) ama tuttuklarını da çokluk koparırlardı.</p>

  <p>Magnin: – Durum şu, dedi. Yeni bir havaalanı yaptık, henüz işaret ışıkları yok, yani gece kalkıp konmak için gerekli ışık düzeni şimdilik noksan. Elimizdeki tek çare, gece uçuşlarında alanı otomobil farlarıyla sınırlandırmak. Bakanlığa başvurdum, arabaları görevdeymiş, Savunma’ya başvurdum, aynı şeyi söylediler, oysa sen arabalarını bu gecelik ödünç verirsen...</p>

  <p>– Yapılacak on iki arabalık iş var, elimizde epi topu beş araba, üçü de kamyonet. Sana da verirsem olur mu? Belki bir kamyonet...</p>

  <p>– Bir tane işimi görmez. Bak dinle, uçaklarımız Teruel’e ulaşırlarsa faşistleri durduracaklar; yoksa, faşistlerinki oraya gelecek ve bizim milisleri kıracak. Anladın mı? Çaresi, kamyon kamyonet ne olursa, araba bulmak! Orada çarpışan arkadaşlar için bir ölüm kalım sorunu bu. Hem ne iş görüyor şu senin arabalar?</p>

  <p>– Yok, o kadar önemli bir iş değil... Yalnız, arabaları şoförsüz veremeyiz kimseye, buna hakkımız yok, oysa bugün şoförler on beş saat çalıştılar, bu bakımdan...</p>

  <p>– Gelsinler, isterlerse uyusunlar arabalarında, bence hava hoş. Onların işini alandaki makinistlere pekala gördürürüm ben. İstersen ben konuşayım kendileriyle, peki diyeceklerine eminim; istersen sen konuş, işin aslını anlat, yine de eh derler.</p>

  <p>– Saat kaçta lazım sana bu arabalar?</p>

  <p>– Sabaha karşı dört sularında.</p>

  <p>Sorumlu, gaz lambasıyla aydınlatılmış masanın başındaki öteki iki arkadaşıyla gitti bir şeyler konuştu, memnun, geldi:</p>

  <p>– Elimizden geleni yapacağız. Şimdilik üç araba diyelim.</p>

  <p>Gecenin bütün köylerini bir bir dolaştı Magnin, bit pazarına benzer salonlardan beyaz badanalı koca salonlara geçti; sorumluların, kara kara ceketli köylülerin irileşmiş ve ayakta gölgeleri duvarlarda bir hayal oyunudur tutturmuştu. Bir dekoru andıran, gittikçe daha da tenha köy alanlarından geçerken, kahvelerden ya da son birkaç havagazı lambasından vuran ışıkların, kapatılmış kiliselerin mor menekşe kubbelerinde fosforlu yansımalar yaptığını görüyordu. Gece köylerinin yirmi üç otomobili vardı. Ona dokuzunu vereceğiz dediler.</p>

  <p>Yeniden ilk uğradığı köyden geçtiğinde saat sabahın iki buçuğu filandı. Köy evini aydınlatan kör aydınlıkta, gemilere kömür yükleyen hamallar gibi, birtakım adamlar çuvalları sırtlarına vurmuş taşıyorlardı. Muhtarlık binasına girmek için sokağı kestiklerinden Magnin’in şoförü ister istemez durakladı. İçlerinden birisi, yarım bir sığır altında iki büklüm, burnunun dibinden geçti arabanın. Magnin, kapıya oturmuş bir köylüye:</p>

  <p>– Kim bunlar? diye sordu.</p>

  <p>– Gönüllüler.</p>

  <p>– Ne gönüllüsü?</p>

  <p>– Azık taşımak için. Komiteden azık taşımaya gönüllü istediler de. Bizim kamyonlar havacıların oraya gitmiş, Madrid’e yardım için.</p>

  <p>Magnin alana döndüğünde ilk arabalar da sökün etmeye başlamıştı. Saat dört buçukta şoförleriyle birlikte on iki araba ve altı kamyonet emre hazır bekliyorlardı. Birçoğu belki işe yarar diye gemici fenerlerini de almış getirmişlerdi yanlarında.</p>

  <p>– Yapabileceğimiz başka bir iş varsa verin, onu da yaparız.</p>

  <p>Gönüllülerden biri, nedense, basıyordu kalayı.</p>

  <p>Onları yerlerine yerleştirdi, farları ancak uçak motorları işlemeye başlayınca yakmalarını iyice tembihledikten sonra şatoya döndü.</p>

  <p>Vargas onu bekliyordu.</p>

  <p>– Magnin, Garcia’nın dediğine bakarsan, on beşten fazla uçak varmış bu alanda.</p>

  <p>– Daha iyi ya.</p>

  <p>– Değil, çünkü o zaman Madrid için oluyor bunlar. Önceki günden beri Guadalajara önlerinde savaşılıyor, biliyorsunuz. Villiviciosa’da cepheyi sürdüler, Brihuega dolaylarında tutabiliyoruz onları, niyetleri Arganda üzerine sarkmak.</p>

  <p>– Onlar dediğiniz kimler?</p>

  <p>– Tankları, uçakları ve her şeyiyle motorlu dört İtalyan tümeni.</p>

  <p>Alman kurmayı, geçen ayın altısıyla yirmisi arasında da, savaşın belki de en kanlı çarpışmalarını vererek almak istemişti Arganda’yı.</p>

  <p>Vargas: – Şafakta gidiyorum, dedi.</p>

  <p>Magnin, tabancasının tahtadan sapına dokunarak:</p>

  <p>– Güle güle, diye karşılık verdi. Yakında görüşürüz umarım.</p>

  <p>Saat beş sularında sabah ayazı çıkmıştı. Şafaktan önceki o buz gibi soğuk. Magnin kahve istedi. Arabası, karanlıkta çivit mavisi şatonun önünde duruyor, farları karşıdaki portakal bahçesine vuruyordu; çoktan hazır uluslararası havacıların gölgeleri, ağaçların arasında sıçrayarak, çiğden pırıl pırıl, kırağıdan da yaldızlanmış portakalları koparıyorlardı. Alanın ötesinde arabalar simsiyah beklemekteydi.</p>

  <p>Magnin, uçak komutanlarını toplayarak, yolda onların ötekilerine söyleyeceği görevi açıkladı. Bütün mitralyözcülerin eldivenli olup olmadığını yokladı. Önde, en son dakikaya kadar uçaklar arası bağlantıyı sağlamakla görevli, o farları portakalları aydınlatan araba; arkasında, uçuş tulumları içinde hareketleri daha bir ağırlaşmış havacılar, hala gecenin son kokularıyla dolu alanı geçtiler.</p>

  <p>Uçaklar, birkaçının kanadı belli belirsiz ufka çizilmiş, bekliyorlardı. Kimsenin ağzını bıçak açmıyordu. Beklenmedik gece ışıklarından şaşkın, yıkanırken ayazın suratlarına çarptığı demir gibi suyla uyanmaktan çok yıkılmış, ayaklarını sürüye sürüye yürümekteydiler. Şafak ayazında uçuşa çıktı mı hayatıyla oynardı insan, bunu bilmiyorlar mı?</p>

  <p>Ellerinde cep fenerleri, makinistler işe koyulmuştu bile. İlk uçağın pervanesi durduğu yerde dönüyordu. Ansızın, gecenin umursamazlığı içinde, alanın ötelerinden iki ışık yandı: iki far.</p>

  <p>Onu iki başka far izledi; arabalar motor uğultusunu işitmişlerdi. Magnin, başının üstünden bir bombardıman uçağının yüksek burnunu, bir pervanenin mavimsi dairesi üstünden de bir başkasının kanadını şöyle böyle seçebiliyordu. Uzaktan da tepeleri. İki far daha yandı. Bu üç araba alanın bir ucunu işaretliyordu. Arkası bütün mandalina bahçesiydi, daha ötesi de Teruel. Orada şimdi uluslararası bir tugayla anarşist kolları, ya bir mezarlığın yakınlarında, ya selleri buz kesilmiş dağlarda, yarı Meksikalı kaputlarına sarınmışlar, faşistlerin saldırısını bekliyorlar.</p>

  <p>İşte kuru portakal kabuklarından yakılan ateşler. Farların arasında pembemsi ve delice alevleri pek cılız beliriyordu ama, baharlı kokularını rüzgar bütün alana bulut bulut dağıtmıştı sanki. Birer ikişer öteki farlar da yanıyorlardı. Magnin onları gördükçe, o yarım sığırı yüklenmiş köylüyü, gemi yükler gibi depoyu dolduran o gönüllüleri hatırlıyordu. Artık ışıklar her üç yanda da üst üste yanmaktaydılar, aralarında bir tesbih dizisi gibi onları birbirine bağlayan, çevrelerinde kımıldayan hayal meyal kaputlarla, portakal ateşleri. Bir ara, bütün uçak motorları durunca, köylülerin verdiği on sekiz arabanın, hafif ve dağınık mırıltısı işitildi. Alanda, ışık kesintilerinin ortasındaki el değmemiş karanlıkta pusuda gibi, bu motorları bir ağızdan gürleyiveren uçaklar, bu gece, Guadalajara savunmasına İspanya köylülerinin birer armağanıydı sanki.</p>

  <p>Magnin en son havalandı. Teruel yolcusu üç uçak, uçuş düzenine girebilmek için her biri ötekinin işaret ışıklarını arayarak, alanın üzerinden bir boy geçtiler. Magnin’in topunu getirip getirip de o yoksul ışıklarına bağladığı uçsuz bucaksız gece kırlarının ortasında, alanın ufaldıkça ufalan yamuğu kayboldu kaybolayazdı. Üç uçak ağır ağır döndüler. Köylünün krokisini haritasına işlemek için cep fenerini yaktı Magnin. Kulenin aralığından bıçak gibi bir ayaz sızıyordu. “Beş dakikaya kalmaz eldiven giymem gerekecek, o zaman da tut tutabilirsen kalemi.” Uçaklar uçuş düzenine girmişti artık. Magnin rotayı Teruel üzerine çevirdi. Uçağın içi henüz karanlıktı ama, rüzgarın hala alandan taşıdığı portakal kokuları içinde ağır ağır yükselen güneş, kuledeki mitralyözcünün kanlı canlı ve sırıtkan yüzüne vuruyordu.</p>

  <p>– Selam patron!</p>

  <p>Magnin bir zaman bu sırıtkan ağza, şafak aydınlığında garip bir pembeye dönmüş bu kırık dişlere daldı kaldı. Uçak gittikçe aydınlanıyordu ama, aşağısı geceydi henüz. Uçaklar, sabah karanlığında ufak ufak, önlerindeki ilk sıradağ engeline doğru uçuyorlardı; altlarında, ilk haritaların o ilkel biçimleri başlamıştı çizilmeye. “Eğer uçakları havada değilse, tam zamanında tepelerinde olacağız.” Magnin, uzaktan birkaç çiftlik binasının damlarını seçer gibi oldu. Yerde de şafak söküyordu.</p>

  <p>Teruel cephesi bir tedirgin yarımadaydı da sanki güneye sarkmıştı; Magnin o kadar sık savaşmıştı ki bu cephe üzerinde, her yanını cebinin içi gibi ezbere biliyor, uçağı adeta gözü kapalı yönetiyordu. İçerde, her savaş öncesi gibi gergin, mitralyözcü ve makinistler Teruel’den yana bakmadıkları an, köylüden yana kaçamak bir bakışla bakıyorlar, her seferinde uçuş başlıkları arasında onun inatla öne eğik, papağan tepeliğine benzer kırkmasını görüyorlardı; bazan da yüreği daralmış gibi suratı karışıyor, dudaklarını ısırıyordu.</p>

  <p>Düşman bataryalarından ses çıkmamıştı: bulutlar, onları iyice saklıyordu da ondan belki. Yeryüzünde de gün iyice ışımış olmalıydı artık. Magnin sağına baktı mı, Gardet’nin komutasındaki <i>Deli Ördek</i>’i, soluna baktı mı Yüzbaşı Moros komutasındaki İspanyol uçağını görüyordu, ikisi de az gerisinde, iki kolun bir vücuda bağlandığı gibi <i>Marat</i>’ya bağlı, bulut denizi ve güneş arasındaki uçsuz bucaksız durgunlukta ve uçuş düzeninde. Uçağın altından kuş sürüleri geçecek olmasın, her seferindi köylü, işaret parmağını hemen dikiyordu havaya. Teruel dağlarının zirveleri, saban bıçakları gibi, bulutları, orasından burasından yarmışlardı; daha sağda, havacıların Karlıboran dedikleri dağ çemberi, bulutların daha mat beyazlığı üstünde kıvılcım saçan aklığıyla göz alıyordu. Magnin insanların bitmez tükenmez uğraşı üstündeki bu dünyanın başlangıcı sakinliğine gerçi alışkındı; fakat nedense bu defa bulutlar kesinlikle sınır çekemiyordu iki ayrı evrene. Ne umursamaz dalgaları kanat kanada aynı düşmana yönelmiş, dostluk ve bu sakin gökte bile her yana saran onca tehlike içindeki uçaklardan güçlüydü artık, ne de pergellerin aynı kardeş kaderi paylaşmakta birleştirdiği, kendilerinden başka şeyler için ölmeyi kafaya koymuş bu adamlardan! Teruel bulutların altından görünse gerekti ama, Magnin kuşku uyandırmamak için alçalmadı. Hiçbir şey görmediği halde yolunu nasıl bulduğuna şaşıp durduğunu farkettiği köylünün kulağına eğildi:</p>

  <p>– Birazdan üzerinden geçeceğiz! diye bağırdı.</p>

  <p>Gerçekten Pyrene’lerin uzaklardaki pırıltılı zincirine kadar uzanan karın ortasında, kendilerine gittikçe yaklaşan esmer lekeler gibi uzun uzun birtakım gölgelerin, birbirine halkalandığı seçiliyordu: yeryüzüydü bu. Bir kere daha sadece beklemekle her şey çözümlenecekti demek.</p>

  <p>Uçaklar, savaş aygıtlarının o ürküntü veren ağırlığıyla, döndüler. Düşman hatlarının üstünde uçuyorlardı artık.</p>

  <p>Nihayet bulutların üzerine koyu bir gölge düşer gibi oluyor. Sonra kiremitli damlar, donmuş kırmızı balıklar gibi gölgenin içisıra kayıyorlar. Sonra, damar damar, yollar. Ama bütün bunlar yassı, yamyassı, ensiz. Birkaç çatı daha, arkasında koskoca ve mosmor bir yuvarlak: arena. Derken bütün bulut yırtıklarını, kurşuni ışıkta pembeye ve sarıya çalan, dam kabuklarıdır dolduruyor. Magnin köylüyü omzundan tutarak:</p>

  <p>– Teruel! diye bağırdı.</p>

  <p>Öteki anlamadı ne dediğini.</p>

  <p>Magnin büsbütün yüksek sesle ve kulağının içine:</p>

  <p>– Teruel! diye tekrarladı.</p>

  <p>Ufka değin koyun koyun dalgalanan bulutlar arasında, gittikçe netleşen kırları, ırmağı ve demiryollarıyla şehir, kül rengi delikte tek başına, irileştikçe irileşiyordu.</p>

  <p>– Teruel mi? Bu Teruel mi?</p>

  <p>Köylü hem ibiğini sallayıp duruyor, hem de aşağıdaki bulanık ve delik deşik bu acayip haritaya bakıyordu.</p>

  <p>Cumhuriyetçilerin saldırdığı mezarlık var ya, onun kuzeyinde, koyu esmer tarlalar arasında Saragossa yolu göründü: havanın kapanıklığından sopsoluk. Magnin, doğru gittiğinden emin, yeniden daldı bulutların içine.</p>

  <p>Uçak, rotası ayarlı, görmese de üstünden izlemekteydi Saragossa yolunu. Köylünün köyü kırk kilometre kadar ilerde, az sağda olacaktı. Dün boş yere bombalamış oldukları alanaysa yirmi kilometre vardı. Üzerinden geçiyorlardı belki de. Magnin yolu saniye hesabı hesaplıyordu. Aradığını çabuk bulamaz da bir kere alarm verilirse, Saragossa ve Calamocha’daki düşman avcıları, üstelik gizli alandakiler üşüşeceklerdi başlarına, altındakinde uçak varsa onlar da dönüş yolunu kapayacaklardı. Tek korunma silahı bulutlardı, sadece bulutlar, o kadar. Teruel 31 kilometre gerilerinde kalmıştı şimdi, 36, 38, 40; uçak pikeye geçti.</p>

  <p>Bembeyaz pus uçağı kuşatır kuşatmaz savaş başladı sanki. Magnin’in gözü altimetrede. Cephenin bu bölümünde dağ tepe filan yoktu ama, ya bulutların altında düşman avcıları kol geziyorlarsa? Köylü, burnunu iyice mikaya yapıştırmış, bakıyordu. Pusun üzerine çiziliyormuşcasına, önce, yolun çizgisi başladı görünmeye, sonra köyün kınalı kınalı evleri: bulut tarazları üzerinde kuruyakalmış kan lekeleri gibi. Henüz ortalarda ne avcı uçakları ne de uçaksavarlar! Fakat köyün doğusunda hepsi uzunlamasına, hepsinin de aynı yanı koruluk, birbirini andırır bir sürü alan yok muymuş?</p>

  <p>Dönmekle kaybedilecek saniyeleri bile yoktu. Hepsi de gepgergin, uzatmışlardı başlarını. Uçak kiliseyi geçti. Ana caddeye paralel uçuyorlardı. Köylüyü yeniden omzundan yakalayarak, Magnin, altlarından bir koyun sürüsü gibi olanca hızıyla kaçışan damları gösterdi. Köylü bütün dikkatiyle gerilmiş, ağzı yarı açık, yanaklarından yaşlar ine ine bakıyordu. Bakıyordu ama, tanıyamıyordu ki!</p>

  <p>Magnin: – Kilise, diye bağırdı. Sokak, Saragossa yolu.</p>

  <p>O gösterince sağını solunu bulur gibi oluyorsa da, köylünün tersi dönmüştü, bir türlü çıkamıyordu işin içinden; yanaklarından sıram sıram yaşlar iniyordu, çenesi sinirli sinirli titremekteydi.</p>

  <p>Tek bir yol kalmıştı başvurulacak: yere onun yabancısı olmadığı bir yandan sokulmak!</p>

  <p>Yer, dengesini yitirmiş gibi sağa sola yalpalayıp bir anda bütün kuşlarını ortalığa salıvererek, hızla yaklaştı uçağa: Magnin, otuz metreye alçalıvermişti.</p>

  <p><i>Ördek</i> ve İspanyol uçağı da hizasına indiler.</p>

  <p>Arazi dümdüzdü. Magnin aşağıdan gelecek herhangi bir tehlikeden korkmuyordu artık; alan uçaksavar barajıyla korunmuş da olsa, otomatik toplar bu kadar alçağa ateş edemezlerdi. Az kalsın mitralyözlere ateş diyecekti ama, köylüyü büsbütün şaşkına çevirmekten korktu. Bir yarış otomobili gibi, handiyse ağaçları süpürerek, ormana vardılar. Ürkmüş hayvanlar, altlarında, deli gibi sağa sola kaçışıyorlardı. Eğer insan bakmaktan ve aramaktan ölecek olsa, çoktan gitmişti köylü: öylesine yürekten bakıyor, arıyordu. Bir ara parmağıyla bir şey göstererek, tulumunun ortasından yakaladı Magnin’i.</p>

  <p>– Ne o? Ne var?</p>

  <p>Magnin başlığını çıkardı.</p>

  <p>– Orda.</p>

  <p>– Ne orda? Hey Allahım!</p>

  <p>Magnin uçağın kendisiymiş gibi, köylü sola doğru itiyordu onu, bir yandan da tatlanmış parmağını mikanın üzerinde gezdirerek, sollarına düşen sarı siyah bir vermut reklamını işaretliyordu.</p>

  <p>Magnin: – Hangisi, diye bağırıyordu, hangisi?</p>

  <p>Altı yüz metre kadar önlerinde dört koruluk uzanmaktaydı. Köylü onu aralıksız sola itiyordu. Acaba en soldaki koruluk mu?</p>

  <p>“Bu mu?”</p>

  <p>Deli gibi bakıyordu Magnin. Köylüyse, gözkapaklarını kelebek kanatları gibi açıp kapatarak, belirli bir şey söylemeden bar bar bağırıyordu.</p>

  <p>“Bu mu, ha?”</p>

  <p>Köylü, kolu hep öyle havada, bütün omuzları ve başıyla evet dedi. Aynı anda aşağıda bir köşede bir pervaneyi çalıştırdılar, yuvarlak parıltısı yaprakların gölgeli perdesi üzerine düşüp gözlerini kamaştırdı: Ağaçların altından bir düşman avcı uçağı çıkarıyorlardı.</p>

  <p>Bombacı Magnin’e baktı. O da görmüştü ama, bombalamak için hem çok alçaktaydılar, hem de geç kalmışlardı. Ön mitralyözcü hiçbir şey farketmemiş, tabii ateş de açmamıştı. Magnin, ortalarda bir de bombardıman uçağı olduğunu görür görmez, alt kule mitralyözcüsüne:</p>

  <p>– Ormanı tara! diye gürledi.</p>

  <p>Mitralyözcü pedala basarak kulesini döndürdü ve ateş açtı. Ağaçların gelişi avcı uçağının üstünü kapatmıştı bile.</p>

  <p>Fakat Gardet, bu ani manevrayı başarabilmek için tepeden tırnağa dikkat kesilmek gerektiğini çoktan anlamıştı, birkaç dakikadır <i>Ördek</i>’in ön mitralyözünü sıkı sıkı kavramış, gözlerini <i>Marat</i>’ya dikmişti. Aşağı kuleden ateş açtığını gördüğü anda, o da, ormanın nefti perdesi üzerinde pırıl pırıl dönen pervaneyi farketti, “Hele dur” demesiyle ateşe başlaması bir oldu.</p>

  <p>Işıklı mermiler Fiat’ı <i>Ördek</i>’in alt mitralyözü başındaki Scali’ye gösterdiler. Sorunları ağrılı bir hal alalı bombacılığı bırakmıştı Scali, mitralyözcü olmuştu: hareket istiyordu çünkü. Kıç kulesindeki Mireaux kuyruk önünü kapayacağından rahat ateş edemezdi ama, Moros’un uçağı, her üç mitralyözle tarayabilirdi koruluğu, taradı da.</p>

  <p>Döne döne yükselmekte olan Magnin, dönüşte, aşağıdaki pervanenin durduğunu gördü. Birtakım adamlar bombardıman uçağını iterek ağaçların altına gizlemeye çabalıyorlardı. Şu anda faşistler öteki alanlara nasıl telefon yağdırıyorlardı kimbilir! <i>Marat</i>, bir yandan, salıverdiği zaman kendi bombalarıyla yaralanmamak için döne döne yükseliyor, bir yandan da bombacıya nişan için yeterli bir süre bırakabilmek amacıyla, attığı çemberlerin çapını gittikçe genişletiyordu. Böylelikle Darras ormanı ilk geçişinde bitirebilecekti işini. Bir tek geçiş yeter, diye düşündü Magnin; orman yeterince büyük bir hedef sayılırdı, benzin depoları da içinde bir yerdeyse -ki çok olasıydı bu- her şey havaya uçacak demekti. “Attignies olsaydı...” diye üzülerek bombacıya sokuldu:</p>

  <p>– Bütün bombalar, dedi, bir kerede atılacak!</p>

  <p>Bombardımanın biçimini ötekilerine bildirmek için uçak sağa sola iki kere yattı, dört yüz metrede yükselmeyi bırakarak, bütün mitralyözleri ateş kusa kusa, olanca hızıyla dosdoğru ormana doğruldu. Bombacıların nişanlarını 400 üzerine ayarlamaya zamanları olacaktı. Köylü, makinistin yanında tortop olmuş, kimsenin eline ayağına dolaşmamaya çalışıyordu; makinist, elleri bombardıman mandallarında, gözünü bombacının havadaki eline dikmişti; bombacıya gelince, ormanın nişan aynasında iyice görünmesini bekliyordu.</p>

  <p>Bütün eller aynı saniyede indi.</p>

  <p>Magnin’in sonucu görebilmesi için uçağın doksan derece dönmesi gerekti; öteki iki uçak da onu izliyor, az önceki cambazlık sanki sürüp gidiyordu ama, ormandan hepsinin gayet iyi tanıdığı yaman bir duman kaynamaya başlamıştı: benzin dumanı. Duman, bu solgun sabah başlangıcında ötekilerden farksız bu sakin koruluğun altında, yeraltı gazları tutuşmuş gibi, çabuk çabuk birbiri ardınca fırlayan ufak kaynamalarla yükseliyordu. Önce on on iki kişilik bir grup çıktı, koşarak, ağaçların altından ve birkaç saniyede az önceki hayvan sürülerinin telaşıyla kaçışan yüz kişilik bir kalabalık oldu bu. Şimdi, rüzgarla tarlalara devrilen duman, benzin yangınlarına vergi o şahane eğriyi, hem de açılarak çiziyordu. Düşman avcıları çoktan yola düşmüş olmalıydılar. Bombacı demin nişan aynasına gözünü nasıl uydurduysa, bu sefer fotoğraf makinasına uydurmuş, resim çekiyordu; makinist bomba mandallarını bırakmış, ellerini siliyordu; ama asıl köylünün haliydi görülecek hal: iri burnu mikaya yapışmaktan kıpkırmızı, yarı sevinçten yarı soğuktan tepinip duruyordu uçağın içinde. Bulutlara girerek, rotayı Valencia üzerine çevirdiler.</p>

  <p>Fakat girer girmez, uzaklara doğru bir göz atınca, Magnin durumun pek de parlak olmadığını görmüştü. Bulutlar dağılıyorlardı. Teruel’in ötesinde koskoca bir yırtık göze çarpıyordu, elli kilometre derinliğince yer gök apaçıktı. Bulutlardan çıkmaksızın geri dönebilmek için, faşist hatları üzerinden uzun uzun dolaşmak gerekliydi. Üstelik orada da bulutlar çabucak açılabilirlerdi.</p>

  <p>Tek umut kalıyordu geriye: Sarion’dan gelecek avcıların, düşman avcılarından önce yetişmesi.</p>

  <p>Magnin, başarılarından sevinçliydi, böyle bir günde ölmeyi canı hiç çekmediğinden, dakikaları sayıyordu birer birer. İlk yirmi dakikada onları tutamazlarsa...</p>

  <p>Göğün çıplak yanına gelmişlerdi.</p>

  <p>Bulutlardan birbiri ardınca bir iki, üç, dört, beş, altı, yedi düşman uçağı fırladı. Cumhuriyetçi avcılar alçak kanatlı tek kişilik uçaklar olduklarından Heinkel’lerle karıştırmak olmayacak şeydi. Magnin dürbününü yerine koydu, üç uçağı birbirine yaklaştırdı. “Eğer elimizde işe yarar mitralyözlerimiz olsaydı, yine de pahalı satardık kendimizi” diye düşünüyordu. Oysa eski Levis’leri kullanıyorlardı hala. “Dakikada 800 mermi x 3 mitralyöz = 2400 mermi. Her Heinkel 1800 mermi x 4 = 7200 mermi.” Ezbere biliyordu bunu ama, her seferinde bir kere daha tekrarlamaktan hoşlanıyordu.</p>

  <p>Faşistler sola yatmış, önce besbelli bir tek uçağa saldırmaya kararlı, bombardıman uçaklarına doğru gelmekteydiler. Göklerde tek bir cumhuriyetçi avcısı görünmüyordu.</p>

  <p>Uçakların altından, yıllık göçlerine başlamış olan bıldırcın sürüleri geçiyorlardı.</p>

  <p>Gardet’nin uçağıydı soldaki uçak.</p>

  <p>İçerde, deminki başarılarını kutlamak için, birinci pilot Pujol, Saidî’ye bir sürü çiklet vermiş, herkese henüz dağıttırmıştı. Bir alemdi bu Pujol, bir bakıma Leclerc’in yerini almıştı. Şöyle bir bakınca yirmi dört yaşı (bilmem hangi gönül dileği yerine gelsin diye) yalnız bir yanı traşlı sakalı, bombardıman biter bitmez tepesine kırmızı bir de tüy diktiği bahçıvan şapkası, borudan farksız burnu ve (üyesi filan olmadığı halde) boynuna sardığı F.A.I. fularıyla, faşistlerin kızıl haydutlar diye dünyaya tanıtmak istedikleri tipe benzemiyor da değildi hani. Öbürleri, Gardet’nin oyuncak tüfeğiyle başlıklarının altına çorap sokuşturan birkaçı bir yana bırakılırsa, herkes gibi adamlardı. Gardet, askeri eylemi etkili kılmaya yarayan düzeni örtülü fakat sağlam bir otoriteyle yürütüyor, kendi oyuncak tüfeği gibi zararsız sululuklara göz yumuyordu; Magnin’se bu çeşit zıpırlıkları hala daha, hele bir de uğur diye yapıldığını bilirse, özellikle hoş görmekteydi.</p>

  <p>Almanların niyetini Gardet de anlamıştı. Bu arada hücum başlayınca <i>Ördek</i>’in ateş gücünü çoğaltmak için olacak, Magnin’in, öteki iki uçağı onun altına indirdiğini farketti. Kendisi de uçağının mitralyözlerini denetledikten sonra ön kuledekinin başına geçti, bir kere daha “Şu Levis’lerden kurtulamadık gitti,” diye düşündü, sonra da kulesini gittikçe irileşen Heinkel’lere döndürdü.</p>

  <p>Birkaç mermi çiseledi.</p>

  <p>Gardet: – Boşverin, diye bağırdı. Nasıl olsa arkası gelecek.</p>

  <p>Pujol, “S” çizerek ilerliyordu. Önden hücuma uğramak, ilk defa geliyordu başına, onun için, avcıların hışım gibi üstüne gelişini, hızlı bir düşmana karşı ağır ve yavaş uçak kullanan bütün pilotların kahrıyla görmekteydi. Pelikanlar en iyi avcılarının onları zahmetsizce düşüreceğini biliyorlardı. Ama, avcılar nerede? Üstelik, her çarpışmadan önce olduğu gibi, uçağın altındaki müthiş boşluğun birden bilincine varmışlardı.</p>

  <p>Scali mitralyözünü ateşe ayarlarken solunda ağır bombalardan birinin sallandığını gördü. Bombardıman sırasında düşmemiş, demek oraya asılı kalmıştı.</p>

  <p>– İşte geldiler!</p>

  <p>Magnin aralıkları ustaca düzenlemişti, Heinkel’ler istedikleri gibi <i>Ördek</i>’i kuşatamadılar, ikisi üstten, ikisi alttan üçü de yandan yaklaştılar, yaklaştılar, yaklaştılar: taa içerideki pilotların uçuş başlıkları seçilinceye kadar.</p>

  <p><i>Ördek</i> hepsi birden ateşe başlayan mitralyözleriyle sarsıldı. On saniye kadar süren bir kıyamet koptu. Düşman ateşiyle yarılan tahtaların çat çat çatlaması, ışıklı mermilerin pırıltılı ağı...</p>

  <p>Artık Scali mi, yoksa öteki uçakların mitralyözcüleri mi tutturdu pek anlayamadı ama, Gardet, aşağıdaki Heinkel’lerden birisinin dikine düştüğünü gördü. Yeniden altlarındaki boşluğu hissetti. Mireaux, kıç kulesinden, ağzı yarı açık ve bir kolu yaralı çıkmıştı; uçağın içine kan, bir süzgeçten boşalırcasına akıyordu. Arkasından, alt kuleden, Scali göründü. Onun da ayağında pabucu patlamıştı sanki. Gardet, uçağın ecza çantasını kaydırak gibi onlara doğru kaydırarak:</p>

  <p>– Alın şunu, diye bağırdı, yaralarınızı sarın!</p>

  <p>Sonra da kendini alt kuleye attı. Saidi onun, bombacı ise Mireaux’nun mitralyözüne geçtiler. Pilotlar bu seferlik kurtulmuşa benziyorlardı.</p>

  <p>Heinkel’ler yeniden göründü.</p>

  <p>En aşağıdan diklemesine saldıranlar alt kule mitralyözünden başka, <i>Marat</i>’da ve öbür uçaktaki altı mitralyözün de ateşini yemekteydiler. Işıklı mermilerin çaprazı <i>Ördek</i>’in altına dumandan bir ağ dokumuştu adeta. Düşen Heinkel’in eşiyse yerini bırakmış, üste çıkmıştı. Pujol, gittikçe daha uzun “S”ler çizerek tam gaz kaçıyordu ama, yine çatıştılar.</p>

  <p>Aynı ışıklı mermiler, aynı şamata, aynı tahta çatlamaları. Saidi arka kuleden çıktı, hiçbir şey demeden, gelip Scali’nin üzerine dirseklerini dayadı, Mireaux da oraya uzanmıştı. Gardet, “eğer,” diye düşündü, “böyle gelip geçeceklerine, arkadan bize terazi gibi asılacak kadar gözüpek olsalardı...” Uçağın alacakaranlığında gün ışığı mermi deliklerinden alev alev çakıyordu. Sol motor durdu. İspanyol’la <i>Marat</i> hemen <i>Ördek</i>’in iki yanına geçtiler. O arada Pujol, başında hala o tüylü bahçıvan şapkası, kan içindeki suratını içeriye uzatarak:</p>

  <p>– Hey, diye seslendi, kaçıyor bunlar!</p>

  <p>Gerçekten Heinkel’ler almış başlarını gidiyorlardı. Gardet hemen dürbününe davrandı, güneyden cumhuriyetçi avcılarının sökün ettiğini görür görmez alt kuleden fırladı, öbürlerinin ellerini bile sürmeden bıraktığı ecza çantasını açarak Mireaux’nun (biçilmişti Mireaux: sol kolunda üç, omzunda bir mermi vardı) ve Scali’nin (ayağında bir patlayıcı) yaralarını sardı. Saidi de sağ kalçasından bir kurşun yemişti ama, o kadar acı çekmiyordu o.</p>

  <p>Gardet bu işi bitirince pilot yerine geçti. Tek motoruyla otuz derece yatarak uçuyordu uçak; ama asıl, Langlois, ikinci pilot, ona pervane dönüş göstergesini işaret etti: Pervanenin hızı 1800’den 1400’e düşmüştü. Yakında planör uçuşundan başka çareleri kalmayacak demekti bu, aksi gibi tam da Karlıboran’ın üstüne varmaktaydılar. Aşağıdaki bir evin bacasından rahat bir duman yükseliyordu dosdoğru.</p>

  <p>Yaralanmıştı ya, yarası hafifti Pujol’ün, yaralılar yaralarını vücutlarında nasıl ateş gibi hissediyorlarsa, o da dümen kolunu öyle hissediyordu elinde: gösterge 1200’den bu sefer 1100’e düştü.</p>

  <p>Uçak saniyede bir metre alçalıyordu demek.</p>

  <p>Hemen altlarında, Karlıboran’ın yalçın uçurumları. Oraya bir düşerlerse, sarhoş bir arının kendini o duvardan bu duvara çarpması gibi, keskin yarlarda parçalanıp gidecekler. Ötesi kar, kıvrım kıvrım ve geniş alanlar. Altında ne var acaba karın?</p>

  <p>Bir bulut geçtiler. Som beyaz aydınlıkta uçağın içindeki kanlı pabuç izleri kırmızı kırmızı meydana çıktı. Pujol, yükselerek çıkmaya uğraşıyordu buluttan. Oysa bir çıkış çıktılar ki, dağla aralarında altmış metre ya kalmış, ya kalmamış. Toprak üstlerine üstlerine geliyordu ama, ne de olsa diyorlardı, bu yumuşacık kar yığınları... Bombardımanı başarıp, düşman avcılarından da yakayı sıyırdıktan sonra, öylesine kurtulmak istiyorlardı ki hepsi!</p>

  <p>Gardet: – Tüh, diye bağırdı, bombayı unuttuk!</p>

  <p>Bu sefer de düşmez asılı kalırsa havaya uçacakları kesindi. Saidi, kendini bombardıman mandallarının üstüne atarak, ikisini de kırasıya indirdi. Bomba düştü, düşmesiyle yeryüzünü uçağa fırlatması bir oldu sanki. Karın soğukluğunu karınlarında hissettiler.</p>

  <p>Başının üstünde birdenbire gök, Pujol yerinden atladı. O ne, sağır mı olmuştu yoksa? Hayır, düşme patırtısından sonra üstüne çöken dağ sessizliğiydi bu, çünkü önce bir karganın gakladığını işitti, sonra da birtakım bağrışmalar. Kan ılık ılık yüzünden akıyor, pabuçlarının önüsıra damlayarak karda kırmızı delikler açıyordu. Gözlerine dolup kör eden bu kanı silecek neyi vardı ellerinden başka? Silince de göreceği, düşmüş uçakların içi iniltilerle dolu, o arapsaçına dönmüş çelik yığınından başka neydi ki?</p>

  <p class="ortali_yildiz">*<span class="buyuk_yildiz">*</span>*</p>

  <p>Magnin de Moros da sağ salim dönebilmişlerdi. Harekat Dairesi üsse telefon ederek yaralıların Mora’daki ufak hastaneye kaldırılmış olduğunu haber verdi. Bir gün sonra yeniden uçuşa çıkacak uçakların iyice elden geçmesi gerektiğinden sağa sola ne yapacaklarını söyleyip, Magnin, fazla oyalanmadan yola düştü. Arkasından bir de cankurtaran göndereceklerdi.</p>

  <p>Telefondaki nöbetçi subayı: – Bir ölü, iki ağır yaralı var, demişti. Öbürlerinin yarası hafif.</p>

  <p>Ölü kim, yaralılar kim, bilmiyordu henüz. Bombardıman sonucunu da bildirmemişlerdi.</p>

  <p>Magnin’in arabası uçsuz bucaksız portakal bahçeleri arasında ilerliyordu. Kilometrelerce uzayan, şurasından burasından servilerle delinmiş, kıyasıya meyva zenginliği; üstünde Sagunte Kalesi’nin yıkıntıları: Kartacalı hisarlarının altında Romalı hisarları, Romalılannkilerin altında Hıristiyanlarınkiler. Savaş, savaş, savaş! Daha yukarlardaysa, artık büsbütün açık gökyüzünde Teruel dağlarının yaldızlı kar beyazlığı titreşip duruyordu.</p>

  <p>Portakal ağaçları yerlerini meşelere bırakıyor. Dağ başladı demek. Magnin bir telefon bulup yeniden Harekat Dairesi’ni aradı. Köylünün gösterdiği alanda, dediler, on altı uçak varmış, hepsini yakmışsınız!</p>

  <p>Mora Hastanesi dedikleri hastaneye çevrilmiş bir okul ama, havacı mavacı yok orda. Belediyede başka bir hastane var deniyor, yaralılar orda da değil. Halk Cephesi Komitesi’ne başvurunca, Magnin’e siz dediler iyisi mi Linares’e bir telefon edin. Linares, Mora’dan yaralılar için bir hekim istemişmiş de. Magnin komiteden birini aldı yanına, mavi, pembe ve fıstık yeşili evlerin tahta balkonları altından, her köşe başında sırtına uzak bir <i>romencero</i> şatosunun yıkıntılarını almış, köprülerden geçerek postaneye geldi. Postacı, yaşlı bir sosyalist militan; bir bacak oğlu da telgraf masasına oturmuş.</p>

  <p>– Büyüyünce havacı olmak istiyor, o da.</p>

  <p>Duvarlar sıra sıra kurşun delikleri. Postacı anlatıyor:</p>

  <p>“Benden önceki şef C.N.T. üyesiymiş. Ayaklanma günü burada olup bitenleri Madrid’e bildiriyor telgrafla. Faşistler farkına varmıyorlar ama, yine de sağ koymuyorlar fukarayı. Bunlar o kurşunların izleri.”</p>

  <p>Sonunda Linares cevap verdi. Hayır, orda da değilmiş havacılar. Valdelinares diye bir köy varmış daha yukarıda, kar içinde, oraya düşmüşler.</p>

  <p>Şimdi de orayı mı aramak gerek? “Daha yukarıda, kar içinde.” Yine de karşılıkların havasından, Magnin, sanki her postanede, her komitede, her hastanede ona kardeşçe yardıma hazır bir köylü bekliyormuş gibi, bütün İspanya’yı hiç olmadığı kadar çevresinde, hiç olmadığı kadar kendisine yakın hissediyor. Nihayet bir zil. Telefonu kulağına götürür götürmez, postacı elini kaldırdı: Valdelinares’i bulmuşlardı. Bir süre dinledi, sonra:</p>

  <p>– Yaralılardan, dedi, birisi yürüyebiliyormuş. Çağırmaya gittiler.</p>

  <p>Çocuk oturtulduğu yerde kıpırdamaksızın duruyordu. Pencereden sessizce bir kedi gölgesi süzüldü.</p>

  <p>Postacı telefonu Magnin’e uzattı sonra. Eski bir aygıttı bu, içinde silik bir ses mırıldanıyordu sanki:</p>

  <p>– Alo, kimsiniz?</p>

  <p>– Magnin. Pujol, sen misin?</p>

  <p>– Evet.</p>

  <p>– Ölen kim?</p>

  <p>– Saidi.</p>

  <p>– Yaralılar?</p>

  <p>– Gardet’inki boktan bir yara. Gözlerinden korkuyoruz. Taillefer’in sol bacağı kırık, üç yerinden. Mireaux’nun kolunda dört mermi. Scali’nin tam ayağına bir patlayıcı denk gelmiş. Langlois ile ben, eh, idare eder.</p>

  <p>– Kimler yürüyebilir?</p>

  <p>– İnmek için mi?</p>

  <p>– Evet.</p>

  <p>– Hiç kimse.</p>

  <p>– Katırlara bindirsek?</p>

  <p>– Langlois’yla ben. Biri tutarsa belki Scali de, ama belli olmaz.</p>

  <p>– Size iyi bakıyorlar mı?</p>

  <p>– Ellerinden geleni yapıyorlar ama, buradan ne kadar çabuk inersek o kadar iyi.</p>

  <p>– Sedye var mı orda?</p>

  <p>– Burda mı, hayır. Bir dakika, hekim konuşmak istiyor.</p>

  <p>Telefonda hekimin sesi.</p>

  <p>Magnin: – Alo, diyor, yaralıların hepsini indirebilir miyiz?</p>

  <p>– Evet, sedyeniz varsa, bir sakınca yok.</p>

  <p>Magnin postacıya sordu. Bilmiyordu o da pek; belki dispanserde bulunurmuş ama, altı tane birden, hiç sanmıyormuş. Magnin yeniden telefona sarıldı:</p>

  <p>– Siz, dedi, orada ot minder, dal, kolanla filan bir iki teskere uyduramaz mısınız?</p>

  <p>– Ben mi?.. Evet!</p>

  <p>– Ben de ne bulabilirsem alıp getireceğim sedye olarak. Siz şimdiden başlatın teskereleri yaptırmaya, bizi beklemeden de inebildiğimiz kadar inin. Ardımdan bir cankurtaran göndereceklerdi, ben burada onu bekliyorum, gelince, o da çıkabildiği yere kadar benimle sizi karşılamaya çıkacak.</p>

  <p>– Ya ölüyü ne yapalım?</p>

  <p>– Herkesi indirin. Alo, alo! Lütfen havacılara söyler misiniz, on altı düşman uçağını yaktığımızı? Unutmayın ama!</p>

  <p>Her boyadan ev sıralı sokaklar, çeşmeli alan, eşek sırtı köprüler ve sabahki sağanaktan hala pırıl pırıl ıslak eğri büğrü kaldırımlar arasında yeniden bir koşudur başladı, başının üstünde de alçacık yağmur göğü. Uğraş uğraş, epi topu iki sedye bulabildi, onları da arabanın üstüne bağladılar.</p>

  <p>– Köyün kapısı alçaktır, girebilse bari.</p>

  <p>Böylece Linares yoluna düştü.</p>

  <p>Asıl İspanya başlamıştı artık, ölümsüz ve değişmez İspanya. Tahıl ambarları parmaklıklarla çevrili ilk köyü geçer geçmez, araba, bulut karanlığına sopsoluk çizilmiş bir boğaza dayandı. Bir kenarda ayrık boynuzlu bir dövüş boğası, sırf gölge olarak, dalmış düş kuruyordu. Kürt köylerinden farksız bu köylerin yanık izleri gibi benek benek lekelediği topraktan ilkel bir düşmanlık yansımaktaydı sanki. Hele Magnin, her beş dakikada bir saatine davrandığından, üstelik, düşmeden az önce yukarıdaki yaralılar bu sarp kayalıklara hangi gözle baktılarsa o da o gözle baktığından, büsbütün sert bir şekilde duyuyordu bu düşmanlığı. Bir uçağın konabileceği hiçbir yer yok: her taraf ya set set tarlalar, ya yalçın bir kayalık, ya da orman. Uçaktaymış gibiydi Magnin, araba hangi sırttan inecek olsa, uçağın bu insafsız toprağa yaklaştığını görüyordu sanki.</p>

  <p>Linares, kale içinde bir kasaba; çoluk çocuk kapının iki yanına hisarlara dizilmişler. Handa hazırlık gırla gidiyor: arabalar, katırlar, teskereler. Komitede vadiden oraya gelmiş bir doktor, on on beş kadar da adam. Büyük bir merakla, İspanyol havacıları gibi giyinmiş bu sarkık bıyıklı yabancıya bakıyorlar.</p>

  <p>Magnin: – Bu kadar adam bize çok, dedi.</p>

  <p>Sorumlu: – İlle gitmek istiyorlar.</p>

  <p>– Peki. Cankurtarandan ses çıkmadı.</p>

  <p>Sorumlu telefonla Mora’ya sordu, henüz oraya gelmemiş. Katırcılar, hanın avlusunda, yarım ay biçimi dizilmiş arabalara sırtlarını vermiş, kaynayan bir kazanın çevresinde yemeklerini yiyorlar; kazan da değil bu, içinde fokur fokur zeytinyağı kaynayan, yazıları is bağlamış koskoca bir çan. Kapının üstünde bir tarih: 1614.</p>

  <p>Sonunda kervan yola düştü.</p>

  <p>“Kaç saat çeker yukarsı?”</p>

  <p>– Dört saat. Ama daha önce rastlarsınız onlara.</p>

  <p class="ortali_yildiz">*<span class="buyuk_yildiz">*</span>*</p>

  <p>Simsiyah silueti dağlara karşı bıçak gibi keskin, Magnin -deri paltosu, üniforma kasketi- iki yüz metre kadar önde yürümekteydi. Çamur yok gibi bir şeydi de, taşlarla uğraşıyordu asıl. Onun ardından, katır sırtında hekim, daha arkada Basque berelerini yıkmış, kazaklarını çekmiş taşıyıcılar (yerli kılıklarını kocamadan giymezlermiş, bir de bayramda seyranda), en arkadan da katırlarla sedyeler geliyordu.</p>

  <p>Ne boğalar kalmıştı ortada, ne de tarlalar: taştan geçilmiyordu artık, hani o deli güneşte ya sarıya ya kızıla çalıp da beyaz havada soluklaşan, büyük dikine gölgeliklerdeyse kül rengine dönen İspanya taşından. Başı göklere ermiş karlı doruklardan vadinin ta dibine kadar, iki üç kırık hat çizerek, silme iniyordu kayalar. Arasıra ayaklara takılıp dağın yamacındaki yoldan çakıl taşları düşüyordu aşağıya, derin boğazların o içisıra sanki görünmez seller uğuldayan sessizliğinde çın çın çınlayarak kayadan kayaya sekiyorlardı. Uzaktan, dibinde hala Linares’in göründüğü vadiyi geçmek, bir saat sürdü; kayalıklar arkasında kalıp gözden kaybolunca Magnin de kulaklarındaki o görünmez sel uğultusundan kurtuldu. Keçiyolu, yer yer. Ona tepeden bakan dimdik bir kayanın ardından geçmekteydi; yolun kesinlikle yön değiştirdiği yerde, oracıkta, avuç içi bir tarlada bir elma ağacı göğe bir Japon minyatürü gibi çizilmişti. Toplamadıklarından elmaları düşmüş, çevresinden sonra sonra otlara karışan epeyce geniş bir halka meydana getirmişti. Bunca ölü taşın ortasında yaşayan umursamaz toprak içinde bitkilerin durmaksızın yenilenen canlılığıyla canlı tek varlık buydu işte, bu elma ağacı.</p>

  <p>Magnin tırmandıkça, yorgunluk basıp da omuz ve kalça kasları ağrımaya başladıkça, harcadığı çabanın ağırlığı bütün vücudunu kapladı, bir saplantı oldu kafasında: aynı geçilmez keçiyollarından, bacakları, kırık, kolları dağılmış yaralılarla şu anda sedyeler inmekteydi. Bakışları, yürüdüğü keçiyoluyla başı dumanlı doruklar arasında bir gidip bir geliyor, sarfettiği her yeni çaba, onca gönül bağladığı “şef olmak, önce insan olmaktır” düşüncesini ta yüreğinde duymasına sebep oluyordu.</p>

  <p>Yaralı havacılardan bir tekini bile ömründe bir kere olsun görmemiş olan Linares köylüleri, ciddi ve rahat bir gönül hoşluğuyla, arkasısıra sessiz sessiz yürüyorlardı. Aklına yine köylerin gönderdiği arabalar geldi, onlara bakınca.</p>

  <p>Dağın sırtını izleyen patika sona erdiğinde yola çıkalı en azından iki saat olmuştu. Keçiyolu bundan sonra karla kaplı bir boğazdan geçerek, ötekinden daha yüksek ama daha az sarp bir dağa yöneliyordu: Teruel’e giderken uçakların ötekinin yanıbaşında gördükleri dağdı bu. Burada seller bütün buza kesilmişti. Yolun dirseğinde, deminki elma ağacı gibi göğe kapkara çizilmiş, at üstünde Endülüs Müslümanı bir akıncı durmuş da onları bekliyordu sanki. Bindiği at değil, katırdı oysa; üstündeki akıncı filan değil, Pujol’ün ta kendisi, başında başlığıyla hem. Çın çın öten sessizlikte, bir gravür gibi yan döndü şöyle ve bağırdı:</p>

  <p>– İşte, Magnin geliyor!</p>

  <p>Göğün perdesi önünde, bu sefer, ufacık bir eşeğin iki yanına kazık gibi upuzun uzatılmış bacakları, kafasındaki sargıdan fırça gibi dimdik ayakta saçlarıyla bir başkası belirdi: bu da, <i>Ördek</i>’in ikinci pilotu Langlois’ydı. Magnin, Pujol’ün elini sıkarken, sırtındaki deri paltonun belden yukarsında, pıhtılaşıp da yer yer çatlamış kandan adeta timsah derisine dönmüş olduğunu farketti. Deriyi bu hale koyan kanlı yara neresindeydi acaba? Fışkırmalar, göğüs üstünde öylesine keskin çizgilerle kesişip bir ağ dokumuştu ki, insan bakınca kan fıskiyelerini şimdi bile görür gibi oluyordu.</p>

  <p>Pujol: – Palto benim değil, dedi, Gardet’nin.</p>

  <p>O ara katır sırtında olan Magnin, üzengisiz doğrulamadığından, boynunu uzatıp Gardet’yi arandı ama, sedyeler kayanın arkasındaydı henüz. Bakışları döndü, yeniden paltonun derisine dikildi. Pujol anlatmaya başlamıştı işte.</p>

  <p>Başından hafif yaralı Langlois, ötekisi burkulduğundan, sıyrılıp tek ayağının üstüne çıkabilmişti. Scali ve Saidi uçağın kıyım kıyım kıyılmış gövdesi içinde uzanmış kalmışlardı. Tersine dönünce mantara benzemiş kulenin altında Mireaux, elleri ayakları dışarıda, kırık omzu eski işkence gravürlerindeki gibi kulenin ağırlığından yamyassı ezilmiş, yatıyordu; ötede parçaların arasında da, upuzun, bombacı. Uçak şimdi ateş alır korkusundan kimin sesini çıkaracak gücü kalmışsa bağırıyor, bağırışmaları dağların kalın sessizliğini darmadağın ediyordu.</p>

  <p>Pujol ve Langlois gövdedekileri çıkarmışlardı ilkin; sonra Langlois bombacıyı çıkarmaya koyulmuştu. Pujol’sa Mireaux’yu ezen kuleyi kaldırmaya uğraşıyordu. Sonunda becerdi de; kule karın üstündeki yaralılara titreten yeni bir demir ve mika gürültüsüyle devrildi, kayboldu gitti.</p>

  <p>Gardet bir kulübe görmüştü uzaktan, (eliyle tutmaya içi elvermediği için, kanlar içindeki) kırık alt çenesini, düşmesin diye, tabancasının kabzasına dayayarak o yana yürüdü. Köylünün biri daha karşıdan onun ne halde olduğunu görür görmez kayboldu ortadan. Aşağı yukarı bir kilometre uzaktaki kulübede bir at vardı yalnız, ona baktı, ne yapacağını kestiremedi, başladı kişnemeye. Gardet, “Suratımın,” diye düşündü, “hiç de iç açıcı bir görünüşü olmasa gerek. Ama böyle ahırı sıcak bir at, olsa olsa, Halk Cephesi’nden bir at olabilir.” Karın büyük ıssızlığında gerçekten sıcacıktı ahır. Gardet’nin içinde bir oracığa uzanıvermek ve uyumak isteği. Ne gelen vardı ne giden, Gardet hem yürüyüşünü kolaylamak, hem de uçağın oraya dönünce Saidi’yi çıkarırken kullanmak için, köşede duran küreği tek eliyle aldı. Üst göz kapakları şiştiğinden olacak, ayaklarından başka her yeri bulanık görmeye başlamıştı. Gelirken karın üstünde bıraktığı kan beneklerini, bir de düştüğü yerlerde karmakarışık olmuş ayak izlerini kollayarak döndü.</p>

  <p>Hem yürüyor, hem de <i>Ördek</i>’in yabancı işçilerin satın almış olduğu bir uçağın eski parçalarıyla yapıldığını düşünüyordu: <i>Paris Komünü</i>’ydü o uçağın adı, o da Sierra üzerinde düşürülmüştü.</p>

  <p>Düştükleri yere vardı ki, Pujol’ün yanında bir çocuk. Pujol da çocuğu ilk görünce, “Eğer,” diye aklından geçirmişti, “faşistlerin arasına düştüysek, yandık. Anamızı bellerler!” Tabancalar neredeydi acaba? Mitralyözle de intihar edilmezdi ki!</p>

  <p>Yine de çocuğa: – Burası kimden yana, diye sordu. Franco’dan yana mı, kızıllardan yana mı?</p>

  <p>İşin kötüsü, yelken kulak, tepesi püsküllü, anasının gözü bir oğlandı bu, sesini bile çıkarmadan öyle suratına bakıyordu. O zaman ne acayip bir kılıkta olduğunun farkına varmıştı Pujol: Kırmızı tüylü bahçıvan şapkasını alışkanlıkla başına geçirmişti yine, sakalının bir yanı tıraşlıydı, bir yanı tıraşsız; kan, beyaz tulumunun üstüne aralıksız boşalıyordu.</p>

  <p>– Söylesene, ha, kimler buradakiler?</p>

  <p>Çocuğa yaklaşacak oldu, ötekisi geriledi. Korkutmaya kalksa bir işe yaramayacaktı. Ah, çikletler bitmemiş olsaydı!</p>

  <p>– Cumhuriyetçiler mi, yoksa faşistler mi?</p>

  <p>Kulaklarına uzak bir ses uğultusu geliyordu, bir de birbirini izleyen kuzgun çığlıkları.</p>

  <p>Çocuk, nihayet uçağa baka baka:</p>

  <p>– Burda, dedi, hepsinden de var. Faşisti de, cumhuriyetçisi de.</p>

  <p>Öteden Gardet: – Sendika? diye uludu.</p>

  <p>Pujol ne demek istediğini anlamıştı.</p>

  <p>– Söyle bakalım, dedi çocuğa, en büyük sendika hangisi? U.G.T. mi, C.N.T. mi, yoksa Katolikler mi?</p>

  <p>Gardet çocuğun sağından Mireaux’ya doğru yürümekteydi; sırtı dönük olduğundan, çocuk, yüzünü değil, omzundaki oyuncak tahta tüfeği görüyordu sadece, ilgiyle de bakıyordu. Gülümseyerek:</p>

  <p>– U.G.T., dedi.</p>

  <p>Deyince Gardet döndü. Hala kabzaya dayalı tuttuğu yüzü, kılıç vurmuş gibi, bir kulağından ötekine biçilmişti; burnunun altı sarkıyor, az önce fıskiye gibi fışkırmış olan, şimdiyse usul usul akan kanı tulumunun üstüne giydiği deri paltosunun göğsünde pıhtılaşıyordu. Çocuk bu halini görünce, bir kedi gibi yanlamasına, çığlık çığlığa kaçtı.</p>

  <p>Gardet, Mireaux’nun kırık dökük elini ayağını derleyip toplamasına, dizlerinin üstüne kalkmasına yardım etmeye çalışıyordu; eğilince bütün yüzü ateş gibi yandığından, kafasını dik tutarak yapmaya çalışıyordu bu işi.</p>

  <p>Pujol: – Neyse, dedi, bizimkilerin içine düşmüşüz.</p>

  <p>Gardet: – Bu sefer, dedi, suratım besbelli çıfıt çarşısına dönmüş. Oğlan görünce nasıl kaçtı?</p>

  <p>– Hadi oradan, çıldırdın mı sen?</p>

  <p>– Hayır, tırpanlandım.</p>

  <p>– Dur, birileri geliyor.</p>

  <p>Gerçekten de bir köylü kalabalığı yaklaşıyordu; başlarında Gardet’yi ilk görüp de hani sıvışan köylü, yalnız değildi ya artık, göğsünü gere gere gelebiliyordu. Bombanın patlamasıyla bütün köy zaten dışarıya uğramıştı, en gözükaraları usul usul sokuluyorlardı işte.</p>

  <p>Pujol kırmızı tüylü şapkasını uçağın çelik iskeletine savurarak bağırdı: – <i>Frente Popular!</i></p>

  <p>Köylüler koşmaya başladılar. Düşen havacıların düşman olmadıklarını önceden kestirmiş olsalar gerekti, zira hemen hemen hepsi silahsızdılar, belki de içlerinden birisi daha düşmeden uçağın kanadındaki kırmızı şeritleri görmüştü. Şapkayı izleyen Gardet, Pujol’ün pilot yerinde asılı kalmış dikiz aynasını farketti birden, o tel ve kiriş yumağı ortasında. “Yok, yüzüme bakarsam, kendimi vururum!”</p>

  <p>Köylüler, karın üstüne uzatılıvermiş yaralıları, kol gibi bükülmüş pervaneyi, delik deşik motorları ve şurasından burasından kanat parçaları fırlamış çelik yığınını görecek kadar yakına gelince durmuşlardı. Gardet onlara doğru ilerliyordu. Köylüler, kara başörtülü kadınlar, bir felaket bekler gibi birbirine sokulmuş, kımıldamaksızın duruyorlardı. İçlerinden birisi Gardet’nin kırık çenesini bir makinalı tabancanın namlusuna dayamış olduğunu farkedince:</p>

  <p>– Dikkat! dedi.</p>

  <p>Kadınlar, kan görünce, kimbilir hangi uzak geçmişin etkisini ta yüreklerinde duymuşlar, haç çıkarıyorlardı. Sonra bir köylü, Gardet’yle arkasından yaklaşmakta olan Pujol’dan çok, yerde yatanlara doğru yumruğunu kaldırarak selam verdi. Sonra, birer ikişer bütün yumruklar, ölü sandıkları yaralılara ve düşen uçağa doğru, sessizce yükseldiler.</p>

  <p>Gardet: – Hepsi bu kadar mı? diye homurdandı. Ve İspanyolca olarak ekledi: “Yardım edin bize.”</p>

  <p>Yaralılara yaklaşmışlardı. Yatanlardan yalnız bir tanesinin ölü olduğunu anlar anlamaz, köylüleri beceriksiz fakat sevgiyle dolu bir telaş aldı.</p>

  <p>– Durun hele!</p>

  <p>Gardet komuta ediyordu. Pujol da çırpınıp duruyordu ama, onu sayan yoktu pek. Gardet bunların başıydı; sahiden bu böyle olduğundan değil de, yarası suratında bulunduğundan böyleydi bu. “Ölüm çıksa gelse, kimbilir nasıl yerine getirecekler onun da dediklerini!” diye düşündü bir an. İçinizden biri gidip bir hekim getirsin. Çok mu uzak, ne yapalım? Scali’yi, Miraux’yu, bombacıyı götürmek pek de kolay olacağa benzemiyordu ya, bereket bu dağlılar bacağı kırılanlara alışıktılar. Pujol’la Langlois yürüyebilirlerdi. Kendisine gelince, eh, o da sıkışırsa...</p>

  <p>Arkasından, kadın, erkek karın üstünde nokta nokta, başlamışlardı köye doğru inmeye. Gardet, bayılmadan önce dikiz aynasına bir göz atmadan edememişti ama, hangi uçak kazasından hangi dikiz aynasının sağlam çıktığı görülmüş? Tuzla buz olmuştu ayna.</p>

  <p>Magnin tam karşıdan ilk sedyenin meydana çıktığını gördü: her biri bir ucunu omzuna almış dört köylü taşımaktaydı, dört başka köylü de yedekte geliyordu. Bu gelen, bombacının sedyesiydi. Bacağı kırık değilmiş de yıllardır veremliymiş gibi bir hal gelmişti adamın üstüne; avurtları çökmüş gitmiş, adamakıllı yoğun gözleri sanki bütün suratını kaplamıştı; o kırpık bıyıklı tıknaz piyade suratı silinmişti de yerine romantik başka bir yüz çizilmişti adeta.</p>

  <p>Onun ardından Mireaux geliyordu; o da az değişmemişti ya, onunkisi başka türlü bir değişmeydi: çektiği acı çocukluğunu çekivermişti basbayağı yüzüne. Magnin elini sıkınca:</p>

  <p>– Yola çıktığımızda dedi, yukarıda kar yağıyordu, biliyor musun? Gel de gülme!</p>

  <p>Ardında Linares’li taşıyıcılarla, Magnin biraz daha ilerledi. Bu gelen Gardet’nin sedyesiydi besbelli: Yaralının hemen hemen bütün yüzü sargılar içinde kaybolmuştu. Bütün görünen, başlığıyla, başlığının tuttuğu pansuman arasından, patlayacak gibi şişmiş, şişkinlikten iyice de bitişik, o açık mor gözkapaklarıydı yalnız. Sargının altında burun murun da yok gibiydi. Magnin’in konuşmak niyetini sezince öndeki köylüler sedyenin ayaklarını bıraktı, arkadakiler bir süre geciktiğinden öyle bir süre eğik kaldı Gardet. Elleri battaniyenin altındaydı. Sıkmak istesen, olmaz. Magnin, sol gözünün kapakları arasından incecik bir ışık çizgisi görür gibi oldu.</p>

  <p>– Görüyor musun? diye sordu.</p>

  <p>– Şöyle böyle. Seni görüyorum ama.</p>

  <p>Kucaklamak geliyordu Magnin’in içinden onu, bağrına basmak.</p>

  <p>– Bir istediğin var mı?</p>

  <p>– Söyle şu ihtiyar kadına, vazgeçsin bana çorba içirmekten. Hastane uzakta mı?</p>

  <p>– Cankurtaran aşağıda bekliyor, bir buçuk saat sonra ordayız. Akşama da hastanede.</p>

  <p>Ardında Valdelinares’in yarısı, sedye yeniden yola koyuldu. Başına siyah bir örtü bağlamış yaşlı bir kadıncağız, Scali’nin sedyesi Magnin’in önünden geçerken elinde bir kaseyle yaralıya sokuldu: çorba içirmek için. Elinde bir sepet, sepetin içinde Japon işi başka bir kase, evinin belki de tek süsü duruyordu. Magnin, ister istemez, Gardet’nin sargıları arasında kasenin nasıl gireceğini düşündü.</p>

  <p>– Sen en iyisi, dedi, o yüzden yaralı olana içirme çorbandan, e mi?</p>

  <p>Kadıncağız ağır, durakladı: – Tavuk suyu, dedi. Köyün son tavuğunu kestik.</p>

  <p>– Olsun.</p>

  <p>– Elde mi, benim oğlum da cephede olduğundan...</p>

  <p>Magnin sonra durdu, en sonuncusuna kadar, bütün sedye ve köylülerin önünden geçişini seyretti. Tabut geliyordu en arkadan; köylüler ne de olsa yapmaya alışkın olduklarından, sedyelerden daha çabuk becermişlerdi onu. Üzerine uçağın yamru yumru eğrilmiş mitralyözlerinden birini de koymuş, öyle getiriyorlardı.</p>

  <p>Her beş dakikada bir, sedyeleri yere koymaksızın, omuzdan omuza nöbet değiştirmekteydiler. Magnin, bir kadınların akıl almaz yoksulluğuna, bir de çoğunun sepetindeki gıcır gıcır termoslara bakıyor, içinden hayret ediyordu. Kadının biri bir ara yanına sokularak, Mireaux’yu gösterdi:</p>

  <p>– Kaç yaşında o? diye sordu.</p>

  <p>– Yirmi yedi yaşında.</p>

  <p>Birkaç dakikadır sedyenin ardını bırakmıyordu, faydalı olsun diye içi gidiyordu ama, nasıl, bilemiyordu ki! Hareketlerinde, taşıyıcılar zorca bir iniş gerekti de yaralıyı kollayamaz oldular mı, onun şöyle omuzlarını tutuverişinde öyle ince ve açık bir şefkat vardı ki, Magnin bunun ölümsüz analığın ta kendisi olduğunu hissediyordu.</p>

  <p>Vadi gittikçe daha alçalmaktaydı. Bir yanlarında kar örtüsü, saati ve rengi belirsiz göklere kadar, bütün sırtları kaplamıştı; öte yanlarında, doruklara sürünen karanlık bulutlar.</p>

  <p>Erkekler ağızlarını açıp tek kelime olsun söylemiyorlardı. Bu defa başka bir kadın sokuldu Magnin’in yanına:</p>

  <p>– Yabancı olmasına yabancı ya, ne millet bu yaralılar?</p>

  <p>– Biri Belçikalı, biri İtalyan. Öbürleri Fransız.</p>

  <p>– Uluslararası Tugay’dan mı bunlar?</p>

  <p>– Hayır, ama ona benzer bir yerden.</p>

  <p>– Ya o, hani?..</p>

  <p>Elleriyle yüzünde anlaşılmaz bir işaret yaptı.</p>

  <p>Magnin: – Fransız, dedi.</p>

  <p>– Peki ölen, ölen de Fransız mı?</p>

  <p>– Hayır, Arap.</p>

  <p>– Arap mı, bak sen! Arap ha, hay Allah!</p>

  <p>Koştu öğrendiğini herkese yaymaya.</p>

  <p>Magnin en arkalarda kalmıştı neredeyse, adımlarını sıklaştırıp Scali’nin sedyesine ulaştı. Dirseğinin üzerine bir Scali doğrulabiliyordu içlerinde. Önüsıra, keçiyolu birbirine aşağı yukarı eşit kıvrımlarla, ta ilerde buzlu bir sele rastlayıp durmuş olan Langlois’ya kadar uzanıyordu. Pujol daha gerilere gelmişti. Selin ötesinde yol keskin bir dönemeçle dönüyordu. Sedyeler birbirlerinden iki yüzer metrelik aralıklarla ayrıydılar. Langlois, kervanın saçları dimdik ayakta o acayip kılavuzu ise, bir kilometre kadar uzaktan, yavaş yavaş kalkan sislerin arasında bir hayaleti andırıyordu.</p>

  <p>Scali’yle Magnin’in ardından gelen yalnız tabut kalmıştı. Önlerinde sedyeler birer ikişer seli aşıyorlardı. Şöyle bakıldı mı dikine gölgeli kayalıkların önünde yaman bir açılışı vardı kervanın.</p>

  <p>Scali: – Düşünüyorum da, diye başlayacak oldu, bir zamanlar...</p>

  <p>Magnin kesti: – Bak şuraya. Sanki tablo!</p>

  <p>Anlatacağı kendisine kaldı Scali’nin. Kimbilir belki de Magnin’in sinirine dokunuyordu hikaye dinlemek; gördüklerini onun bir tabloya benzetmesi nasıl Scali’nin sinirine dokunuyorsa.</p>

  <p>Birinci cumhuriyet döneminde İspanyol’un biri kızkardeşinin çevresinde dolanıyordu, kardeşi ne sıcaktı ne de soğuk. Bir gün adam iki kardeşi Murcia dolaylarındaki kır evine götürmüştü. Ev de ne evdi ya, 18. yüzyıl sonlarında göze alınabilir çılgınlıklardan: turuncu duvarların önüsıra krem sütunlar mı istersiniz, yalancı mermerden lalelerle tavan süsleri mi, yoksa narçiçeği güllerin altında parmak parmak kırpılmış cüce mürverler mi? Eski sahiplerinden birisi biri de hayal perdesi yaptırmışmış zamanında. Otuz kişilik salona girdiklerinde şem’a yanmıştı, ufacık perdenin üstünde tasvirler kımıldaşıp duruyordu. Bu kadarı yetmişti kızkardeşine, o gece İspanyol’un koynuna girmişti. Düş mü gerçek mi anlaşılmayan bu yaşantıdan. Scali derin bir kıskançlık duymuştu, hem de ta içinde bir yerinde.</p>

  <p>Sele yaklaşırken o hiç göremediği pembe ve yaldızlı dört locayı düşünmeye dalmıştı. Dal dal bir ev portakal ağaçlarının gölgeli yaprakları arasında alçıdan heykelleriyle. Sedyesi seli geçti ve döndü. Karşısında boğaları gördü birden. Hey gidi ilk gençliğinin İspanya’sı hey, aşk ve dekor ha, rezalet! İspanya şu Arabın tabutu üstünde giden eğri büğrü mitralyözdü asıl, şu derin boğazlarda çığlık çığlık çığrışan şu buza kesmiş kuşlardı.</p>

  <p>Önden giden katırlar kıvrılıp eski doğrultuya dönerek yeniden gözden kayboldular. Önlerinde açılan yeni uçurumdan yol dosdoğru Linares’e iniyordu. Magnin elma ağacını görünce tanıdı.</p>

  <p>Kayaların ardında hangi koruluğu sağanak bastırmıştı acaba? Katırını tırısa kaldırdı, herkesi geçerek dönemece vardı ki ne sağanak var ne bir şey. Kayaların gizlediği başka bir görünüm çıktı karşısına, kulağına gelen su sesleri de yağmur değil, sel sularının haykırmasıydı; yeniden kavuşacakları hayat ve cankurtaranlar, sanki Linares’ten yukarılara doğru, yapraklarında rüzgar ıslıklarına benzer bir sesle haykırıyorlardı. Akşama daha vakit vardı ama, ışık çok kaybetmişti hızından. Magnin, eğersiz katırının üstünde bir garip atlı heykeli gibi durmuş, ölü elmalarının ortasında dikilen elma ağacına dalmıştı. Dalların önünden kanlı bir fırça gibi Langlois’nin başı geçti ansızın. Yaşayan suyun çığlıklarıyla yüklü sessizlikte, ağacın çevresindeki o tohum dolu ve çürümekte olan elma çemberi, insanların dirliği ve ölümü dışında, yeryüzünün gerçek ölüm ve hayat düzenini gösteriyordu sanki. Magnin ağacı bırakıp gözlerini yaşı belirsiz boğazlara çevirdi. Sedyeler birbiri ardınca ağacın altından geçmekteydiler. Dallar, az önce nasıl Langlois’nin başı üzerine yayıldılarsa, şimdi Taillefer’in ceset gülümsemesi, Mireaux’nun çocuk yüzü, Gardet’nin sargıları, Scali’nin çatlak dudaklarının, kısacası, kardeşçe bir salınmayla altlarından geçen bütün kanlı vücutların üstüne de öyle yayılıyorlardı. Tepesinde kuru bir dal gibi duran eğri büğrü mitralyözüyle sonunda tabut da geçti. Magnin yürüdü.</p>

  <p>Nasıl olduğunu pek de kavrayamıyordu ama, yerin dibine iner gibi derinliklerinde kayboldukları boğazlarla ağaçların ölümsüzlüğü birbirine iyice uyarlı gibi geliyordu ona. Eski çağlarda ölsün diye kürek mahkûmlarını bırakıverdikleri taş ocaklarını düşündü. Ne var ki, kemikleri ufalanmış, kaslarıyla duran şu bacak, şu sallanan kol, allak bullak olmuş şu yüz, tabutun üstündeki şu mitralyöz, gönül rızasıyla katlanılmış bu belalar, ya şu sedyelerin ilkel ama anlı şanlı gidişi, en az, yüklü göklerden silme inen şu soluk kayalıklar, şu toprağa saçılmış elmaların ölümsüzlüğü kadar dayanıklı değil miydi? Havada, yakınlarda bir yerden, yırtıcı kuş çığlıkları yükseldi yine. Magnin, acaba daha kaç yıl ömrüm var? diye düşündü. Yirmi yıl mı?</p>

  <p>Arkasında iki arkadaşıyla kadınlardan birisi yanaştı:</p>

  <p>– Arap havacı niye gelmişmiş acaba?</p>

  <p>Yukarlarda, kanatları uçak kanatları gibi hareketsiz yırtıcı kuşlar dönüp duruyorlardı.</p>

  <p>– Artık burunlar düzeltilebiliyormuş, öyle mi?</p>

  <p>Boğaz Linares’e yaklaştıkça yol genişliyordu; köylüler sedyelerin çevresinde yürüyorlar, kadınlarsa, başlarında kara örtüleri, kollarında sepetleri, hepsi yaralıların aynı yanında koşuşuyorlardı: sağdan sola. Erkeklerin ağzını bıçak açmıyordu. Omzunda ağır yük taşıyanlar nasıl yürürse öyle, dimdik, alınlarıyla havayı yara yara yürümekteydiler. Nöbet değiştirmek gerekti mi bu katılık hemen kayboluyor, yerine sevgi ve dikkat dolu bir yumuşaklık geliyordu; sedyeyi öyle yükleniyor, yüklenir yüklenmez de yüreklerinden açığa vurduklarını örtbas etmek istercesine, günlük işlerdeki gibi bir “Hınk!” çekip yola koyuluyorlardı; sedyeleri nasıl etsek de sallamadan götürsek diye yol boyundaki taşları kolluyorlardı hep, onun için, hele yokuş ve inişlerde, ağır ağır, uyar adım yürüyorlardı. Bunca uzun bir yol boyunca acıya böylesi ayarlanmış bu ayak sesleri, tepesinde vahşi kuşların çığrıştığı derin boğazda bir cenaze alayının yaslı davulları gibi yankılanıyordu; ama şu anda ölüm değildi artık yalçın kayalıkların yakışığı, insanoğlunun iradesiydi.</p>

  <p>Boğazın nihayetinden Linares az çok seçilince sedyeler yaklaştı birbirine; tabut da, Scali’ninkine iyice sokuldu. Kırık mitralyözü, her zaman çelenkleri nereye koyuyorlarsa oraya bağlamışlardı. Mitralyözün o çelenklerle ilgisi neyse, bu kalabalığın da o cenaze alaylarıyla ilgisi oydu zaten. Değil mi ki orda, Saragossa yolunun dibindeki korulukta faşist uçaklarının enkazından tutuşmuş ağaçlar batan güneşe karşı hala yanıyordu; değil mi ki artık hiçbir zaman Guadalajara üzerinde uçamayacaklardı bu faşist uçakları, yaralıları izlemekten çok zor bir zafer kazanmış da dönüyor sayılabilirdi bu köylü kalabalığı, bu kara başörtülü kadınlar!</p>

  <p>Yokuş iyice belirsizleşmişti artık; bunun üzerine sedyeler, çevrelerinde yelpaze gibi açılan dağlılarla birlikte yolu bırakarak tarlalara saptılar. Linares’ten çocuklar geliyordu koşa koşa. Sedyelere yüz adım kala duraklıyor, onlara yol verip sonra ardlarına düşüyorlardı. Tarla içlerinden kasabaya ulaşan taş döşeli yol, dağ yollarından daha da kaygan, önce hisarları tutuyor, onlar boyunca uzanıp kapıya dayanıyordu sonra.</p>

  <p>Bütün Linares halkı mazgalların arkasına yığılmıştı. Hava kararmaya yüz tutmuştu ama, akşam çökmemişti henüz. Yağmur yağmadıysa da kaldırımlar nemden parlıyordu, bu yüzden özen ve dikkatle yürüyordu taşıyıcılar. Hisarları aşan evlerin üst katlarında tek tük ışıklar yanmıştı.</p>

  <p>Kervanın başını hala bombacı çekiyordu, haliyle. Hisardaki kadınların duruşunda bir ağırlık farkediliyordu edilmesine ama, şaşırmışa benzemiyorlardı: battaniyenin yalnız yüzü dışındaydı yaralının, o da sağlamdı. Scali’yle Mireaux için de durum aynıydı aşağı yukarı. Langlois’yı kanlı sargıları ve havaya dikilmiş ayak parmaklarıyla (ayağı burkulduğundan pabucunun tekini çıkarmıştı) katırın üstünde bir çeşit Don Kişot gibi görünce hayrete düştüler. Savaşların en serüvenlisi, en romantiği hava çarpışmaları da böyle bir sona varır mıydı ki? Pujol geçerken hava biraz daha ağırlaştı; gün, deri paltonun üzerindeki koca koca kan lekelerini dikkatli gözlerin göremeyeceği kadar kararmamıştı henüz. Fakat Gardet meydana çıkınca, zaten sessiz kalabalığın sessizliği öylesine yoğunlaştı ki, dağdaki sellerin uzak uğultusu birden işitilir gibi oldu.</p>

  <p>Öteki bütün yaralılar görüyorlardı, kalabalığı görünce gülümsemeye çalışmışlardı bu yüzden, bombacı bile yapmıştı bunu. Gardet bakmıyordu, canlıydı da. Çünkü hisardakiler bulundukları yerden ölüyü taşıyan tabutun arkadan geldiğini seçebiliyorlardı. Çenesine kadar çekilmiş battaniyenin altında, başında mihver gibi sımsıkı başlığı, yüzünde burnu hiç yokmuş gibi dümdüz sargılarıyla, bu yaralı, savaş dendi mi köylülerin yüzyıllardır akıllarına gelen hayalin ta kendisiydi sanki. Üstelik kimse de savaşmaya zorlamamıştı onu. Kısa bir an ne yapacaklarını kestiremeyip bocaladılar, ama bir şey yapmak gerekiyordu, kararlıydılar da bunu yapmaya; sonunda onlar da Valdelinares’liler gibi sessizce yumruklarını kaldırarak selama durdular.</p>

  <p>Yağmur çiselemeye başlamıştı. Yumrukları havada yüzlerce köylüyle, akşam çilentisinin üzerine çekiliverdiği vahşi kayalıklar arasından son sedyeler, son dağ köylüleri, son katırlar geçiyordu. Kadınlar durdukları yerde iki gözü iki çeşme ağlamaktaydılar. Ve tok tok nal sesleriyle bu gelenler, yırtıcı kuşların deli çığlıkları ve saklı hıçkırıkların yanısıra, dağbaşlarının o garip ıssızlığından kaçmışa benziyorlardı.</p>

  <p>Cankurtaran yola çıktı.</p>

  <p>Scali, şoförle konuşma penceresinden kayıp kayıp geçen gece görüntülerini izliyor: şurda burada Segunte burçlarından bir dilim; sislerle, bombardıman gecelerinin koruyucu meleği sislerle dolu ay ışığında sağlam ve simsiyah dikiliveren serviler; düşten bozma evler, beyaz, bembeyaz barış evleri; karanlık portakal bahçelerinde ışıl ışıl fosforlu portakallar. Shakespeare’in portakal bahçeleri, İtalyan servileri... “İşte buna benzer bir geceydi, Jessica.” Yeryüzünde mutluluk diye bir şey de var. Her sarsıntıda sedyesinde bombacının inlediği duyuluyor.</p>

  <p>Mireaux hiçbir şey düşünebilecek halde değil: ateşi dehşetli yüksek, kaynar sularda yüzüyor, zar zor.</p>

  <p>Bombacı bacağını düşünüyor.</p>

  <p>Gardet yüzünü. Gardet, kadınları sever çünkü.</p>

  <p>Magnin, telefonda Vargas’ın dediklerini dinliyor:</p>

  <p>– Bu savaş, Magnin, son savaş. Her şey bunun sonuna bağlı ne getirebilirseniz, nasıl getirebilirseniz, alın getirin.</p>

  <p>– <i>Marat</i>’nın yükseklik dümeni aşağı yukarı çalışmıyor da...</p>

  <p>– Diyorum ya, ne getirebilirseniz, nasıl getirebilirseniz...</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Guadalajara, 18 Mart</p>

  <p>İtalyanlar Brihuega üzerinden karşı hücuma geçmişlerdi, eğer başarırlarsa, bütün cumhuriyetçi kuvvetlerin gerisine düşmüş olacaklardı; Guadalajara tehlikeye girecekti yeniden, ortadaki ordunun Madrid’le bağlantısı kopacak, şehir aşağı yukarı savunmasız kalacaktı; Dimitrof, Taelmann, Garibaldi, André-Marty ve 6 Şubat taburlarının çekilme yolları kesilmiş, Trijueque’nin ve İbarra’nın ele geçirilmesi suya düşmüş olacaktı ayrıca, Campesino da ormandaki yerinde kayıp.</p>

  <p>Thaelmann ve Edgar-André taburları bir kere daha kenetlenmişlerdi sanki, düşmanı bırakmıyorlardı.</p>

  <p>Dimitrof taburuysa saldırıyordu: Hırvat, Bulgar, Romen, Sırp ve öteki Balkanlılarla Paris’te okumakta olan Yugoslav üniversitelilerinden kurulmuş bir taburdu bu, her birisi faşistlerin karşısında analarının ya da babalarının katilleri karşısındaymış gibi hissediyordu kendini; yirmi dört saatlerini Jarama’daki gibi ormanda pusuya yatıp İtalyan tanklarına söverek geçirmişler, bir ara bir kilometre ilerleyip sonra öbür birliklerden ileri çıkmamak için öfke ve kahırdan yarı çılgın eski yerlerine dönmüşler, bütün gece de soğuğa sinekler gibi yapışıp uyumuşlardı; şimdi şarapnel yağmuruna aldırmaksızın saldırıyorlardı işte. Kırılmış sol kolunu sağ koluyla tutarak geriye giden Karadağlı bir takım komutanı, tam, “Ulan bana ne bakıyorsunuz, düşmana baksanıza andavallılar!” diye bağırırken, patlayıcı bir mermi yedi başına, bir kar anaforu ortasında karpuz gibi dağılıverdi kafatası.</p>

  <p>Kar yeniden başlamıştı. Bütün cephe boyunca kafasını omuzları arasına kısmış, ha vuruldum ha vuruluyorum korkusuyla karın kaslarını sımsıkı sıkmış ilerleyen kim varsa, hepsi bir yandan şarapnel parçaları bir yandan yağan karın kelebekleri arasında bunalmış, öyle gidiyordu.</p>

  <p>Thaelmann taburunda, milletin ağzında iki laf: “Karavana ne zaman?” Bir de: “Kayıp vermeden savaş olur mu birader?” Mitralyöz bölüğünün, karnından yaralı ve yarasından sayıklayan siyasi komiseri, avaz avaz bağırmaktaydı:</p>

  <p>– Gönderin tanklarımızı, gönderin tanklarımızı!</p>

  <p>Çarpışmanın başından beri taburun püskürttüğü on birinci saldırıydı bu. Çevredeki ağaçların gövdeleri ayakta duruyorsa da üstlerinde sağlam tek dal kalmamıştı.</p>

  <p>Fransız-Belçika taburunda Siry: – Boşversene sen, diye atıp tutuyordu, böyle savaş mı olurmuş, yılan hikayesi mübarek: bitmek bilmiyor.</p>

  <p>Arkasından, kaşla göz arasında, hapı yutmuş karatavuğun ağzından umutsuz bir ıslık uyduruyordu. Tüfekler kızmış, sürgüleri ellenmez olmuştu.</p>

  <p>Manuel’in orda, dakikada altı yüz fişek yakan bir mitralyöz için, Pepe’nin adamlarında yedi yüz elli fişek kalmıştı epi topu. Yarısını da tutup avcılara dağıttılar. Yeniler, kullanılamayan silahları gördükçe, sinirden gözyaşlarını tutamıyorlardı. Takım komutanı:</p>

  <p>– Çabuk, diye bağırdı bir ara, çabuk mitralyöz buraya!</p>

  <p>Bir obüs çatladı, dumanı dağılınca ne görsünler, parmağıyla az önce gösterdiği yere yığılmış kalmış: ölü. Neyse ki geriden cephane yetiştirdiler, hatta nasılsa artakalan birkaç da tüfek.</p>

  <p>Nihayet ta Brihuega’ya inen düzlüklerden ve ağaçlıklardan, o ara yine ayaklanmış bombardıman arasında bile duyulabilir bir çığlıktır koptu; zeytinlikler, cumhuriyetçilerin böcekler gibi üzerine yapıştıkları alçak duvarlar, çiftlikler ve tarlalar üzerinde çalkalandı; aynı anda, faşist bataryalarının kuduz uluması sarstı ufukları: Cumhuriyetçi tankları geliyordu.</p>

  <p>Karın bir örtüp bir açtığı ufkun, bir ucundan bir ucuna elliden fazlası dizilmiş, bütün cephe boyunca hücuma geçmişlerdi. Soğuk vurmuş zeytinliklerde en kahırlı, en kaygılı savaş uykularına, şöyle tek gözle, o da bir çeyrek, ya bulaşmış ya bulaşmamış olanlar, yorgunluktan kafayı vurup yatan, her yanı buza kesmiş uyananlar, karın saklayıp saklayıp gösterdiği son sıradaki tankların ardına takılarak başladılar koşmaya.</p>

  <p>5. Müfreze’den ilk vurulan 1. Bölük komutanı oldu. Birkaç dakika geçti geçmedi, tanklardan biri, yağan karın askıda kalıverdiği alanı uğursuz mavi bir yalaza boğarak havaya uçtu, alev alev. Beklemedikleri bir mitralyöz makasına düşmüş adamlar, yüzükoyun, çotukların arkasına sinmişlerdi: miğferleriyle, miğferleriyle olmazsa şarjörleriyle yeri kazıyorlar (süngüyü çıkarmak için kımıldamak ne mümkün), içine saklanıyorlardı; bazan, bir saniye, el bombalarını savurmak için şimşek gibi doğruldukları, sonra yeniden, ortalığı adeta kazıyan mitralyöz yaylımı altında yere yamyassı yapıştıkları görülüyordu. Yaralıları getirmeye niyetlenen altı gönüllüden dördü vuruldular. Çevredeki uluslararası askerlerin gerilerinde duyup ettikleri bir patlayıcı mermilerin şamatasıydı, bir de, “Eh fena değil, ya siz?” diye cevaplandırdıkları, o arasıra yükselen, “Ee, hala yolunda gidiyor mu işler?” sorusu. Oysa, bütün savaş alanını dokunaklı bir koro gibi başka sesler kaplamıştı: “İmdat!.. Yardım!..”</p>

  <p>Saat üçe doğru aşırı yorgunluktan, uyku bastırdı; gecenin ayazından yılıyorlardı ya, askerlere sıcak kahve dağıtıldı yeniden. Gocuklarına saklanmışlar, neler neler hatırlamıyorlardı ki: Önce, bazılarının hem yemek atıştırıp hem ateş ettiği bazılarının obüsleri kollaya kollaya çoluk çocuğunun resimlerine baktığı, dalgacıların fare evcileştirdiği Madrid siperlerini; sonra, Jarama’yı, cephanesi bitmiş faşist tanklarını kıskıvrak ardından kıstırdıkları, hani o birtakım heriflerin kızmış mitralyöz namlularını soğutmak için bağıra çağıra işeyecek adam aradıkları Jarama’yı!</p>

  <p>Pepe, uydurduğu tekerlemeden pek memnun, “Ne tanksız mermi, ne mermisiz tank,” diyordu ilerleyen adamlarına; sağlarında bir İspanyol subayının akıllıca yönettiği topçu ateşine sırtını vermiş 5. Müfreze, kalın mermi perdesini aralaya aralaya ilerlemekteydi. Kızılhaç ekipleri yaralılarını çıkarabilmek için kolluklarını çıkarıp atmış, ellerinde el bombaları tanklarla basbayağı savaşa tutuşmuşlardı.</p>

  <p>Birkaç kişi <i>Enternasyonal</i>’e başlayacak oldu, İspanyol saflarından dalga dalga yükselen büyük bir uğultu, uluslararası saflardansa belki on dilde tekrarlanan kısa bir komut hemen bastırdı onu:</p>

  <p>– İleri!..</p>

  <p>Hava kurmayından bir subay: – Faşistleri, dedi, uçakları desteklemiyor.</p>

  <p>Bulutlar iki yüz metreye kadar inmişti, karın eli kulağındaydı.</p>

  <p>Sembrano: – Alanları Sierra’nın öbür yanında, diye cevap verdi, dağı aşabilmeleri zorca biraz.</p>

  <p>Kolu sargıda, boynunda askıdaydı: pilotluk edemiyordu. İtalyan birlikleri cumhuriyetçilerle Sierra arasındaydılar.</p>

  <p>Vargas susuyordu.</p>

  <p>Subaylardan birisi: – Uçuş havası değil, dedi. Kar bir tipiye dönerse, elimizde tek uçak kalmaz. Hava kuvvetlerinin al hayrını gör o zaman! Böyle bir felaketin sorumluluğunu kimse alamaz üstüne, hiçbir askeri makam!</p>

  <p>Vargas emir subayını çağırdı.</p>

  <p>Subaylardan birisi: – Uçuş havası değil, dedi. Kar bir tipiye dönerse, elimizde tek uçak kalmaz. Hava kuvvetlerinin al hayrını gör o zaman! Böyle bir felaketin sorumluluğunu kimse alamaz üstüne, hiçbir askeri makam!</p>

  <p>Vargas emir subayını çağırdı.</p>

  <p>Sembrano: – Yok, diyordu, onların Teruel’deki uçakları bu havada bile Sierra’yı aşabilir.</p>

  <p>Vargas: – Teruel’de, dedi, uçak kalmadı ki ellerinde.</p>

  <p>Emir subayı telefona geçmişti: – Alo, Alcala? Ne kadar uçağınız varsa Guadalajara’ya, 17 numaralı alana gönderiniz. Alo, 21 numaralı alan? Ne kadar uçağınız varsa Guadalajara’ya, 17 numaralı alana gönderiniz. Alo 21 numaralı alan? Ne kadar uçağınız varsa Guadalajara’ya, 17 numaralı alana gönderiniz. Alo, Sarion, ne kadar uçağınız varsa Guadalajara’ya, 18 numaralı alana gönderiniz.</p>

  <p>Vargas: – Eğer bu savaşı kaybedersek, dedi, her şeyi de kaybetmiş oluruz. Biz, alt tarafı, uçaklarımızın hesabını halka vermekle sorumluyuz; faşistlerin durumu daha bir karışık, onlar düşünsün...</p>

  <p>Ve aylardan beri ilk defa olarak uçuş başlığını başına geçirdi.</p>

  <p>Yenilerin saldırısı. Askerleri henüz birliklere dağıtılmamış olan bu tabur, uzak ülkelerin yeni gelmiş gönüllülerinden kuruluydu: Yunanlılar vardı içinde, Yahudiler, Kuzey Amerikalı, Suriyeliler, Kübalılar, Kanadalı ve İrlandalılar, Güney Amerikalılar, Meksikalılar, hatta birkaç da Çinli. Ateş hattına girdiği gün patırtı etmeden durabilen adam pek azdır ya, onlar da sağa sola rastgele ateş etmekle başlamışlardı işe, kulaklarında bir yerlerden “Yararlanıldı mı önce acımaz” lafı kaldığı için, daha ilk sarsıntıda yaralandık sanmışlardı kendilerini; ilk mermi ıslıklarını işitip de, “İspanyol bülbülü” diyenler de çıkmıştı içlerinde. Her ateş ettiklerinde başlarındaki miğferin ya ön ya arka siperliğinden rahatsız, ölülerin sahiciye benzemeyişinden ürkmüş, ilk yaralıları görünce suspus, öylece, yüzlerine resim gibi yapışık o yanlış gülümsemeyle, beklemişlerdi hücum komutunu. Sonra sağ kanatlarından boğuk bir uğultu dalgalanmıştı; tankların ardısıra, Edgar André taburu, el bombası elde, paldır küldür hücuma kalkıyordu.</p>

  <p>Manuel’in komuta ettiği taburları, en sol uçta şaşılacak bir hızla yer değiştirebilen mitralyöz ateşi şaşkına çevirdi bir zaman; Kuzey Afrika süvarisi, ellerinde hafif makinalılarla, siperlerine yüklenince işi anladılar, anladılar ama, ilk defa olarak hafif makinalı ateşiyle karşılaşanlar kaçışmaya başladı. Bereket, Manuel acemilerin çevresine Pepe’nin yetiştirdiği dinamitçileri yerleştirmişti, hem iyice korunmuştu bunlar, hem de süvarilerin saldırırken nişan alamayacaklarını biliyorlardı; ilk saldırı dalgasına bir el bombası perdesi çekiverdiler, arkasından, üst üste yığılan ölü beygirleri siper alarak, neye uğradıklarını şaşırmış süvarileri acemilerin ufak ufak biçmeye başlamasından da faydalanıp yerlere attılar kendilerini: at leşleri arasından hafif makinalı toplamak için!.. Geride yalnız, insanın her çeşidiyle boğuşmaya hazır, ama böyle güzelim atları öldürmeye kıyamayan köylü acemiler kalmıştı. Gartner, bir tankın kıçında, ayakta, elini kolunu oynatırken hedef göstermemeye özellikle dikkat ederek, onlara durumu açıklıyordu.</p>

  <p>Bütün cephede kandan kızıla kesilmişti sıhhiyecilerin elleri.</p>

  <p>Derken, yerdeki tertemiz karla bulutlardaki kirli kar arasından sıyrılmış bir bıçak gibi, ilk cumhuriyetçi uçağı meydana çıkıverdi; onu diğerleri, eski, yaralı milisler gibi bir tuhaf, ağustostan beri havalarda görülmeyen o posta uçakları, o gezi uçakları, yolcu ve keşif uçakları, Leclerc’in emektar <i>Orion</i>’u ve okul uçakları izledi. İspanyol birlikleri onları görünce, o günleri hatırladıklarından mıdır nedir, acı acı gülümsediler. Sanki Nuh zamanından çıkagelen bu sürü, karı süpürerek, İtalyan mitralyözlerine göğüs verince, halk ordusunun bütün yedek birlikleri de hücuma kalktı. Bulutlar alçak, tipi hızlı da olsa, önce üçer üçer, sonra filo filo, savaş düzeninde seksen cumhuriyetçi uçağı, kendilerini tavana vurup da düşen kuşlar gibi bulutlara vurup vurup alçalarak, gözün görebildiği bütün savaş ufkunu yerin ve ölülerin üzerinde birikmiş olanca kan titreten uğultulara doldurup, kartal baskınları gibi, eğik ovaların ormana benzer esmer çizgisini dikine keserek, açıldı kapandı durdu, açıldı kapandı durdu.</p>

  <p>Aşağıda cumhuriyetçiler, kendileri kaputlarının, kafaları Faslı külahına benzer sivri külahların içinde kaybolmuş, ilerliyorlardı. Uçakların önüsıra kaçışan bulut tarazları arasından, bir bakıyorsun, titrek bir yol farkediliyor, derken bunun bir İtalyan motorlu kolu olduğu anlaşılıyordu. Rüzgar cumhuriyetçilerin tarafından estiğinden mi ne, <i>Orion</i>’dan bakınca, Magnin, motorlu kolun sivri külahların mı, uçsuz bucaksız alanlara serpilmiş tankların ya da uçakların mı önünden kaçtığını, yoksa bulutları ve bütün yeryüzünü önüne katmış götüren rüzgar tarafından mı süpürüldüğünü kestiremiyordu.</p>

  <p>Hiçbir çarpışmada, içinin hiç bu kadar içini yediğini hatırlamıyordu; bulutları da, motorlu kolları da, arkadan sanki gizemli bir güç yönetmekteydi; toplar, faşizm ve fırtına omuz omuza vererek saldırıya geçmişler, bulanık ve bulaşık koskoca bir evren halinde zaferle arasına giriyorlardı. Ansızın, karanlık bir bulut tınazı yıkıldı üstlerine, öylesine karanlıktı ki, bir an, bütün pilotlar kör oldum sandılar kendilerini; kanatlarına daha şimdiden kar yığılmış, tipinin bir sağa bir sola savuran yerden gökten kopardığı zavallı gezi uçakları göğüslerini rüzgara vermiş, başlamışlardı zangır zangır titremeye: Rüzgarın zoru sanki hepsini oldukları yere mıhlamıştı. Siyaha yakın gri bir noktayı şavullayan Magnin, <i>Orion</i>’un 180 derece döndüğünü farketti. Kompas sıkışmıştı, yatayı gösteren kadranlar çalışmıyordu. Darras, soğuk moğuk demeden uçuş başlığını çıkarıp uçağın çevresindeki her şey gibi akpak saçlarıyla altimetrenin üzerine eğildi ama, o da çalışmıyordu. 400 metre yükseklikten, saatte üç yüz kilometre hızla, belki de yere çakılıyorlardı şu an...</p>

  <p>Hayır, bulut tınazının tepesinden fırlayıp çıktılar.</p>

  <p>O ne? Tiftik tiftik dağılan yere yakın bulut sürüsüyle, daha yukarıdaki bir başka düz ve soluk bulut denizinin arasında yeni cumhuriyetçi hava kuvvetlerinin uçakları savaş düzeninde ilerliyorlardı.</p>

  <p>Darras, üstündeki karı temizlemek için kanatları şöyle bir silkeleyeyim dedi.</p>

  <p>– Aman dikkat, bombaları düşüreceksin yahu!</p>

  <p>Pek de kulak asmadan yeniden pikeye geçti.</p>

  <p>Magnin, bir, diye düşündü, kar altında çarpışmadığımız kalmıştı, o da olursa, tamam! Boşuna olmasa da, uçaklarını İspanya’nın rüzgarlarına, arkadaşlarını mezarlarına dağıtmıştı; cumhuriyetçi hava kuvvetleri yeniden kurulduktan sonra onun anlamı da, kar fırtınasında yaprak gibi sarsılan şu beyhude uçakların, kendisini oradan oraya atan şu Allahlık <i>Orion</i>’un anlamından farklı olamazdı ki! Sivil külahların etkili ve belirli çizgisi, bir gün önceki İtalyan mevzilerini kaplamakla kalmıyordu yalnız, sonu gelmiş bir dönemi de kapatıyordu. <i>Orion</i>’da, sapıtmış bir asansörde çalkalanır gibi çalkalanan Magnin, bakınca altında neyi gördüğünün farkındaydı: çeteciliğin sonuydu bu, düzenli ordunun doğuşu.</p>

  <p>Campesino ormanından dışarı vurmuştu işte, Garibaldi’çiler, Fransız ve Belçikalılar Dumbrovski’nin ardlarına iniyor, kolcular Tajuna boyunca çıkıyorlardı. Cephenin bir ucundan bir ucuna, hangi mitralyöz yuvasında hangi er kızgın namluyu değiştirmek için el atacak olsa yanarak doğruluyor, doğrulur doğrulmaz da kurşunu alnından yiyordu. Cephenin bir ucundan bir ucuna tanklar ilerliyorlardı; sıhhiye erleri, cepheyle cephe gerisi arasında mekik dokuyor, bitmek tükenmek bilmez bir yaralı hasadını, sedyeleri adeta uç uca ekleyerek, içerilere taşıyordu. Cumhuriyetçi bir tank, tırtıllarının yarısı bir çukura rastladığından boşta dönerek, kar göğünün üstüne çıkartma gibi yapışmıştı. Karlitch sonunda tank takım komutanı olmuş, hem ilerliyor, hem düşman tanksavarcılarına -eli bombalı, gözleri yok, iki büklüm düşman gölgelerine- basıyordu mermiyi.</p>

  <p>Magnin, Teruel üzerinde uçarken, savaş dağlarına salıverilmiş huysuz ya da tembel boğalarıyla uçsuz bucaksız çiftlik çitleri görmüştü; burada, Madrid tugaylarının ve uluslararası erlerin saldırdığı, karla örtülü, alçacık duvarlar görüyordu altında. Teruel’de ve güneyde olduğu gibi, bitmez tükenmez ağa topraklarını paylaşmış olan köylülerin acele yükselttiği tıkız, yepyeni sınır duvarlarıydı bunlar, henüz tehdit altında sayılırlardı. Birden yoksulluktan gırtlak illetine uğramış toprak ırgatlarının, o karşıdan bakıp da süremediği nadas toprakları geldi aklına. Aşağıda kıyasıya vuruşan köylüler, her şeyden önce, insanlık onurlarını kurtarmanın ilk koşulu olan bu duvarları yükseltebilmek için vuruşuyorlardı. Bütün şehir lafları bir yana, aylardır içinde yaşadığı bütün rüyaların temelinde, sevinç gibi, acı ya da ölüm, ya da doğum gibi, basit ama demirbaş, o eski uğraşın varlığını hissetmişti Magnin: toprağa babadan konmuş olandan kaçak, toprağı ekenin uğraşını.</p>

  <p><i>Orion</i> ve çevresindeki müzelik filo beşinci olarak savaş alanına döndüğünde, bulutların altına inmiş cumhuriyetçi hava kuvvetleri sivri külahların ilerisindeki hatlara yükleniyordu. Faşist uçakları, varla yok arası, şöyle bir görünmüşlerdi. Aşağıda cumhuriyetçi tankları, tören eğitimi yaparcasına, bir saldırıyor, bir geri çekiliyor, sonra yeniden hücuma geçiyordu. Şimdiden Brihuega’yı içisıra bombaların tutuştuğu akşam sisleri kuşatmıştı; kiliseler ve manastırlar, bulundukları çukurun içinden sisleri zar zor aralayabiliyorlardı. Cumhuriyetçi topçusu şehrin çevresinde mermileriyle bir at nalı çizmeye başlamıştı; nalın iki ucunda soluk soluğa bataryalar, yeniden bastıracağa benzer kar dumanına yalap yalap ateş tükürmekteydi. Eğer bu iki uç birbirine kavuşursa, İtalyanlar Guadalajara cephesinde ya sarılmış olacaklardı, ya da çekileceklerdi.</p>

  <p>İki kolun ucu arasındaki boşluğa işaret flamaları seriyorlardı besbelli ama, sis her yanı örtmüş, bir üniformayı bile seçmek olasızlaşmıştı. İtalyanları karanlık kurtarırsa, Trijueque üzerine saldırılacaktı. <i>Orion</i>, olduğu yerde sarsılarak, bir zamanlar Marcelino’nun dönüş yoluna yığıldığı gibi şimdi İspanya’nın kaderine yığılan karanlıkla alt alta, üst üste, oralarda dolaşıyor, (bombaları tükendiğinden) artık çarpışmıyordu. Askeri uçakların kocaman ve kalın çizgisi savaşın iki yüz metre yakınları üzerinde bir gidip bir geliyordu. Onlar da fazla bir şey göremiyorlardı artık, nedense gitmiyorlardı da. Sis, Tajune Vadisi’nden, aralıksız yükseliyordu.</p>

  <p>Sislerin altında, cumhuriyetçi ordusunun gerçekten kurulup kurulmadığını belli edecek o vahşi çaba, gönüllülerin çabası. Üstünde, savaşı belki kazanmış, fakat gidecek yerde, kendini yaklaşan gecenin büyüsüne kaptırıp alanlarında iniş ışıkları olmadığını bile unutarak dönüp duran, düşmanı değil zaferi kollayan cumhuriyetçi uçakları.</p>

  <p>Magnin, Horca’nın, iki yanında kamyonlar terkedilmiş, buraların genişçe yollarından biri üzerinde uçuyordu; Teruel alanında köylüyle yaptığı gibi, yeri süpürmecesine bir daldı şöyle, cumhuriyetçi birlikler aşağıdan yanlışlıkla kanatlarını delik deşik ededursun, o, anarşist Mera’nın, kolcuların ve Campesino’nun flamalarını tanımıştı.</p>

  <p class="baslik4">BÖLÜM BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Uzaktan savaşın son çarpıntıları işitiliyordu. Manuel mevzilerini sağlamlamış, ganimet kamyonlara bir göz atmak için köyde dolaşmaya çıkmıştı. Ardında da köpeği. Faşistlerden yürütme, dört kere mi ne yaralanmış, dehşet bir köpekti bu. Manuel kendini insanlardan uzaklaşmış buldukça büsbütün hayvanlara düşüyordu, hem de her çeşidine: boğa, beylik beygirler, kurt köpekleri, dövüşken horozlar, hangisi olursa, İtalyanlar çekilirken bir sürü kamyon bırakmışlardı arkalarında, birlik komutanları (Campesino’nun gelmesini beklersek, bir tane bile kalmaz özürüne sığınarak) köylere dağılmışlar, resmi dağıtımdan önce ne kapabiliyorlarsa kapıyorlardı. Arabalar, sığışabilecekleri neresi varsa oraya konmuştu şimdilik: kiliselere, tahıl ambarlarına, belediyelere. Kolcuların elindeki köyde, kilisedeydiler. Manuel’e Ksimenes’in de aynı amaçla oralarda dolaştığını yetiştirmişlerdi.</p>

  <p>Uydurma mermer çelenkleri mermilerle doğranmış bir koca kiliseydi bu, kırmızı taştan: kubbesinden yıldız yıldız ışıklar, paramparça iskemlelerle, ortaya çekilmiş kamyonların üzerine vuruyordu. Kiliseyi bekleyen nöbetçi Manuel’le Gartner’in ardına takılmıştı.</p>

  <p>Gartner sordu: – Albayı gördün mü?</p>

  <p>– Orda kamyonların arkasında galiba.</p>

  <p>Gartner: – Fena, diye homurdandı, iyilerini seçmiştir bile.</p>

  <p>Manuel’in karanlığa ancak alışan gözleri, kapının üstünde donakalmış bir yangın gibi ışıldayan yaldızlı bir kalabalığı takılmıştı: şahane bir org, kamışlarının çevresini sarmış, ayakları havada, bir duvar da melek. Merak etti Manuel, köşede gözüne burma bir merdiven ilişti, çıktı.</p>

  <p>Gartner, kamyonları göz önünde bulundurmak içinmiş gibi, yanında köpekle aşağıda kalmış, fakat milis onunla gelmişti. Manuel:</p>

  <p>– Nasıl oluyor da sapasağlam duruyor bu? diye sormaktan kendini alamadı.</p>

  <p>– Anıtları Koruma Kurumu sayesinde. Birileri geldiler, bizim komitedekilere, “Orgla koroya,” dediler, “göz kulak olun, önemli şeyler bunlar.” (Hakları da yok değil hani, ne iş var bunun üstüne baksana!) Bunun üzerine komite gerekli tedbiri aldı.</p>

  <p>– Ya İtalyanlar?</p>

  <p>– Burda pek çarpışılmadı ki!</p>

  <p>Besbelli daha önce kiliseyi yakmaya kararlı bir anarşist. Cervantes’in mezarına, elindeki meşalenin ateşten kalemiyle, sağlam bırakılmış çarmıh heykeline doğru koskoca bir ok çizmiş ve yanına, “Seni,” diye yazmıştı, “Cervantes kurtardı.”</p>

  <p>Manuel: – Sen de bu kafada mısın? diye sordu.</p>

  <p>– Heykeller mi? Kim yaptıysa, seviyormuş yaptığını. Ben bizim burada yakıp yıkmaya karşı çıktım hep. Papazlarla aram açık, orası belli, ama kiliselere bir öfkem yok. Bence tiyatro yapmalı bunları, hem süslü püslü, hem de ses iyi duyuluyor.</p>

  <p>Manuel, Ksimenes’le birlikte Tage cephesinde sorguya çektikleri köylüleri hatırlamıştı. Çevresini iyice bir gözden geçirdi, alacakaranlıkta civciv tüyleri gibi yumuşak parıldayan kısacık ak saçlarıyla Ksimenes’i bir direğin dibinde görmekte gecikmedi. Müziği hem sevdiğini, hem de işitebildiğini bilirdi Manuel. Bir oyun hazırlıyormuş gibi gülümseyip, Koca Ördek’in başındaki beyaz haleye sevgiyle bakarak, orgun başına çöktü.</p>

  <p>Başladı başlamaya. İlk aklına gelen dini parçayı çalıyordu, Palestrinanın Kyrie’sini. Kilisenin bomboşluğunda, savaşa aykırı düşse de ölümle pekala uyuşan kutsal müzik, ciddi ve ağır, gotik işlemeleri gibi kanat kanat açılıyor, öteki dünyanın sesi kırık dökük iskemlelere, kamyonlara ve savaşa rağmen kiliseye baştanbaşa sahip çıkıyordu. Manuel fena olmuştu ama, müzikten değildi bu, geçmişi hatırlamasındandı. Milis, orga çöküverip bir kilise havası tutturan bu yarbay karşısında şaşırmış, bakınıyordu. Manuel çalmayı bırakınca:</p>

  <p>– Nasıl, dedi, bozulmamış ya? Çalışıyor, değil mi?</p>

  <p>Manuel aşağıya indi, çalarken havlamadığı için köpeğini okşadı; sağ elinde artık hiçbir şey taşımadığından, zaten sık sık okşuyordu onu. Gartner merdivenin başında beklemekteydi. Kamyonların orda döşemeyi kocaman, kara kara lekeler kaplamıştı ama, Manuel hanidir bu lekeleri hangi sıvının bıraktığını merak etmekten vazgeçmişti, çünkü biliyordu. İçi bir tuhaf:</p>

  <p>– Şu <i>Kyrie</i>, dedi, sevilmeyecek parça mı, yoksa çalarken başka şey düşünüyordum. Müzikle aramız açıldı... Gördün mü bilmem, geçen hafta konakladığımız yerde, piyanonun üzerinde Chopin’in notaları duruyordu, hem de en iyi parçalarının notaları... Şöyle birkaç sahife çevirecek oldum, başka bir yaşantıya ilişkin şeyler gibi göründüler bana...</p>

  <p>– Belki de henüz çok erken bunlar için... ya da çok geç.</p>

  <p>– Belki de... Pek sanmıyorum ama. Daha çok, savaşa girdiğimden bu yana başka bir hayata başladığımı sanıyorum, daha mutlak bir hayata... nasıl ilk defa kadınla yattıktan sonra başka ve yeni bir hayata başladıysam. Savaş yeniliyor insanı, el değmemiş kılıyor.</p>

  <p>– Çok şey söylenebilir bunun üzerine, ama...</p>

  <p>Sonunda albayı buldular. Kamyonların başına dikilmiş, motorlarını kontrol ettiriyordu.</p>

  <p>– Demek sendin ha, oğul, benim için o melek havalarını çalan? Sağol. Özellikle yaptın değil mi bunu?</p>

  <p>– Özel bir zevk duydum yaparken.</p>

  <p>Ksimenes ona bir baktı:</p>

  <p>– Sen, dedi otuz beşine basmadan general olacaksın Manuel.</p>

  <p>Manuel o ciddi ve aşağı aşağı gülümsemesiyle: – Ben, dedi, on altıncı yüzyıldan kalma bir İspanyol’um.</p>

  <p>– Hem, dur bakayım, böyle org çalmayı nereden öğrendin, söylesene, meslekten çalgıcı değilsin ki?</p>

  <p>– Bir şantaj sebep oldu. Bana Latince öğretmekle görevli papaz iki saatin birinde işini bitirir, ikincisinde benim gönlümü ederdi. Hoş, başlangıçta daha çok kendi gönlünü ediyordu ya... Borusu Allahlık, bitpazarı malı bir fonografa fildişi bir iğne takıyor -fildişi iğne ne demek? O zamanın lüksü!- sonra da Verdi’yi çalıyordu. <i>Africaine</i>’i ezberlediydim şaka maka. Sonraları bana taktik dersleri vermesini istedim (evet, taktik dersi, albayım), olmaz dedi, ne tabiatına uyarmış, ne de bilgisi varmış bu konuda, ama yine de bir pabuç kutusu kurşun asker yüklenmiş getirdi, ne yapsın...</p>

  <p>İki yanlarından, kimisi sedyelere uzatılmış, kimisi battaniyelere sarılı, yaralı ve ölüler geçiriliyordu.</p>

  <p>“... sonra Palestrina’nın plakları çıktı. Acaba taktik dersinden yakasını bırakır mıyım diye, seninki tuttu çaldı bunları, tabii aynı hurda fonografta, aynı fildişi iğneyle... başardı da. Taktik derslerine başladım, org da org diye tutturdum. Zaten iyi piyano çalardım, o yüzden...”</p>

  <p>İhtiyar Ördek, alaycı: – Eh oğul, dedi, gördün mü? Papazların arasından iyisi de çıkarmış demek!</p>

  <p>Manuel hiç oralı değilmiş görünerek, sözü, ufak ufak kamyonlara getirmek istedi ama, daha ağzını açmıştı ki, Ksimenes:</p>

  <p>– Boşuna yorma kendini, dedi. Emir gelinceye kadar hiçbir strateji sökmez. Kutsal bu kamyonlar.</p>

  <p>– Kutsallıklarına diyeceğimiz yok, baksanıza kilisedeler. Ama sizin kolcuların kamyonetleri var nasıl olsa...</p>

  <p>Ksimenes, eskiden de yaptığı gibi, bir gözünü kırparak güldü:</p>

  <p>– Üsteleme, dedi. Otuz yaşında general olmasına olacaksın ama, kamyonlarımı elimden alamayacaksın. Zaten bu kadarı bana da yetmez, gel iyisi mi, beraberce başkalarını bulmaya çalışalım.</p>

  <p>– Sierra’da savaşırken bir milis kıza rastlamıştım, güzel saçlı; saçlarından bir tutam isteyecek oldum, hemen pabuçlarımı elime verdiydi. Bakıyorum da hani, sizin pintiliğiniz hiç onunkinden aşağı kalmıyor!</p>

  <p>– Hadi hadi uzatma, al bir İngiliz anahtarı, gel bu lafı da kapat.</p>

  <p>Birlikte yola düştüler, Brihuega’ya varmadan adam başına üçer kamyon bulmuşlardı bile; Ksimenes’in şoförleriyle Gartner’in getirdikleri birer birer direksiyonlarına geçiyorlar, arabaları ardlarısıra getiriyorlardı.</p>

  <p>Manuel: – Hele bakın, dedi, Endülüs gelini götürüyor gibiyiz. Hoşuma da gidiyor bu, doğrusu.</p>

  <p>Bir haberci geçti yanlarından:</p>

  <p>– 88 kilometredeyiz! diye bağırdı.</p>

  <p>Hava mis gibi zafer kokuyordu.</p>

  <p>Brihuega’da, alandaki karargahın önünde (sorumlu subaylar her sabah oraya bir uğramak zorundaydılar), Garcia’yla Magnin durmuş, cambaz kıravatlı yaşlı bir palavracıyı dinliyorlardı: saç sakal bir karıştı adamda, gizlendiği bodrumdan henüz çıktığı belli.</p>

  <p>– ... bizi sepetlemeye karar verince, içersini de ona göre bir hale yola koyuyorlar ya, donlarımızı astığımız telleri unutuyorlar. Rehberler de ne diyeceklerini, nasıl açıklayacaklarını kestiremiyor bir türlü bu telleri; rehberler dediğim hepsi değil, biri var içlerinde, eski bir ahbap, sırf sanat yani...</p>

  <p>Uzun saçları varmış da tararmış gibi yaptı:</p>

  <p>“... resim yapar, şiir yazar, elinden gelmeyen yok, artistin teki canım, işte o Toledo’da Alcazar’ı turistlere gezdirirken diyor ki: “Bayanlar, baylar, hepinizin de bildiği gibi Cid Compeador’un işi başından aşkındı ama, yazılarını yazıp buyruklarını buyurdu da, kafasını dinlemeye tek başına bu salona geldi mi, dinlenmek için ne yapıyordu bilir misiniz? İşte bu tellere asılıyor ve hop, başlıyordu sallanmaya.” Öyle diyordu.”</p>

  <p>Garcia, Manuel’le Ksimenes’e: – Bu arkadaş, dedi, Guadalajara Sarayı’nda rehbermiş, daha önce Toledo’da yapmış aynı işi.</p>

  <p>Hani ömürleri düş içinde geçer, anadan doğma oyuncular vardır ya, suratı ve davranışları onlara benzeyen, yaşlı, zülüfleri tavşan pençesi, bir garip adamdı bu.</p>

  <p>– ... eskiden ben de severdim böyle şeyleri, orijinal, az bulunur; sonra refikam cariyeniz sizlere ömür... bir sirke kapılandım, dünyayı görmeye gittim. Filan yerde görülecek bir şey var demesinler, ilk koşan ben oluyorum oraya. Fakat bu olanlar...</p>

  <p>Konuşurken, başparmağıyla Guadalajara doğrultusunu gösteriyordu. İtalyan tutsakları o yana salkım salkım dökülmüşlerdi, rüzgar estikçe bir köz ve kor kokusu duyuluyordu.</p>

  <p>“... fakat bu olanlar bir yanda, o kardinaller, o turistler, o Greco’lar hatta, yani öteki yaşadıklarım öbür yanda... insan yirmi beş yıl öbürlerini yaşar, sonra altı ay savaşın tadını tadarsa...”</p>

  <p>Kaygısızca sinek kovalıyormuş gibi, eliyle hep güney batıyı, Guadalajara’yı, Toledo’yu, Madrid’i gösteriyordu.</p>

  <p>Subayın biri gelip bir şeyler söyledi Manuel’e.</p>

  <p>Manuel köpeğinin sırtına şöyle bir vurarak:</p>

  <p>– 90. kilometredeyiz, dedi. Bütün araç gereçlerini bırakarak çekiliyorlar.</p>

  <p>Rehber: – Ben, dedi, size bir şey diyeyim mi, mösyö?</p>

  <p>Omuzlarını kaldırdı, sonra olanca yaşantısını iki kelimede özetlermiş gibi:</p>

  <p>“... Taşlar kalıyor geriye... eski taşlar... o kadar. Daha aşağılara sarkacak olursanız, görülmeye değer şeyler çıkacak karşınıza, Romalılardan kalma! İsa’dan otuz yıl önce, daha da önce belki. Önce diyorum değil mi, ne demek bu? Sagunte sözgelişi, müthiş bir şey! Bir de Barcelona’nın yeni mahalleleri, anıtlar filan? Savaşın eli değdi mi, değmedi mi? Taşlar kalacak geriye...”</p>

  <p>İtalyan tutsaklarıyla birlikte birkaç Kuzey Afrikalı tutsak da geçirildi. Garcia, Magnin’e:</p>

  <p>– Siz, dedi, savaştıkça İspanya’ya daha daha gömülüyorsunuz, ben kendimi işime verdikçe daha daha uzaklaşıyorum. Bu sabah Arap tutsakları sorguya çektim bütün. Azdılar burada ama, yok da sayılmazlar. Zaten olmadıkları yer kaldı mı? Bilmem aklında mı Magnin, Vargas’ın bana, epi topu on on iki bin Kuzey Afrikalı var deyişi? Âla! Burdakilerin içinde Fransız Fas’ından gelme Araplara da rastlayınca ne demeli? Öyle görülüyor ki Müslümanlar, tek tek Müslümanlar olarak da, bir din topluluğu olarak da, Mussolini’nin avcunda bugün. Fransız ve İngilizler, belki Kuzey Afrika’daki yönetici kadroları hala ellerinde tutuyorlar ama, İtalyanlar imamları ve müftüleri avuçları içine almış. Bunun ilk sonucu da, bizim burada, Brihuega’da İtalyanlarla birlikte Arapları da tutsak edişimiz. Sonra Fransız Fas’ında karışıklıklar, sonra Libya, sonra Filistin’de kaynaşma, sonra Mısır... ve Franco’nun, kazanırsa Cordoba Camii’ni Müslümanlara vereceği sözü...</p>

  <p>Garcia konuşmayı severdi, öbürleri de konuşsun dileğindeydiler: savaş sansüründen bunalmış gazetelerde okuyamadıklarını söylüyordu çünkü. Yalnız, Manuel de, Ksimenes de bu arada kamyonlarını unutmuş değildiler.</p>

  <p>İtalyanlar şehirdeyken saklandığı evin kapısından bir kadın çıkmış, rehberi çağırıyordu. Hemen gitmedi, Garcia’ya:</p>

  <p>– Şimdi, dedi, Azana’nın kollarını sıvamasını bekliyoruz. Ne yapacak? Kimsenin kestiremediği bu işte...</p>

  <p>İşaret parmağı havada, söze gizlerle dolu bir söyleyişle başlamıştı ama, inanılmayacak bir umursamazlıkla bağlayıverdi:</p>

  <p>“Hiçbir şey.</p>

  <p>“Hiçbir şey yapmayacak. Hiçbir şey yapılamaz da ondan. Franco hayvanın biri, orası belli, onu geç bir kalem, ama ha Azana olmuş, ha Caballero, ha U.G.T. ya da C.N.T., ha siz! Şimdi ben çıktım ya gizlendiğim bodrumdan, yine müşterilere hizmet, ahmaklara rehberlik edeceğim, sonra da... müşterilere hizmet, ahmaklara rehberlik ede ede günün birinde Guadalajara’da nalları dikeceğim...”</p>

  <p>Kadın yeniden çağırdı, bu sefer gitti.</p>

  <p>Magnin: – Başardı, dedi.</p>

  <p>Garcia: – En tutkusal iç savaşta bile, dedi, umursamazlık bulunur, hiçbir şeye aldırmayanlar...</p>

  <p>“İşte böyle Magnin, sekiz aydır savaşıyoruz, benim gözümde yine de sırrını çözemediğim bir nokta kaldı: insan ne zaman silaha sarılır?”</p>

  <p>Manuel: – Bizim Barca’nın, dedi, akıllıca lafları var bu konuda.</p>

  <p>Köpeği havlayarak onu doğruladı.</p>

  <p>“İnsanı savaşmaya iten nedenler üzerinde, değil mi? Tamam. Fakat, şimdi benim kafamı kurcalayan o değil, işin gerçekleşmesi, silaha el atılan dakika. Hani aklıma savaşın insanları faka bastırmak için boy ölçüşmeyi, kıyamet hırsını, umudu yem diye kullandığı geliyor neredeyse. Alt tarafı, frengi de sevdayla başlamaz mı? Çarpışma ne sanki, her adamın içisıra oynayıp durduğu oyunun bir yanı değil mi? Nasıl öteki oyunlarımız bizi hayata bağlıyorsa, o da öyle savaşa bağlıyor. Eh, gerçek savaş da yeni başlıyor zaten.”</p>

  <p>Magnin de <i>Orion</i>’da bunları düşünmüştü, kimbilir kimler de kimbilir nerelerde. Bu konuşma ona Medellin akşamı Garcia ve Vargas’la konuştuklarını hatırlatmaktaydı. Uluslararası Hava Filosu ölmüştü artık, bunu bir kere daha, ta içinde duyuyordu. Garcia:</p>

  <p>– Yakında, dedi, Japonya da burnunu sokacak bu işe. Orada, İngiliz İmparatorluğu’ndan hiç de aşağı kalmayan bir imparatorluk kuruyor onlar...</p>

  <p>Magnin: – Hiç düşündünüz mü, diye sordu, bizler yirmi yaşındayken Avrupa ne haldeydi, şimdi ne halde?</p>

  <p>Manuel, Gartner ve Ksimenes yeniden kamyon peşine düştüler. Garcia, Magnin’in koluna girerek:</p>

  <p>– Scali nasıl? diye sordu.</p>

  <p>– Ayağından vuruldu Teruel’de, patlayıcı bir mermi değmiş. Kesecekler galiba ayağını.</p>

  <p>– Siyasi bakımdan diyorum, kafası nerelerde?</p>

  <p>– Şey, bilmem ki... gittikçe daha çok Sorel’e, anarşistlere yaklaşıyor, neredeyse komünistliğe karşı artık.</p>

  <p>– Komünistliğe karşı değil, partiye karşı.</p>

  <p>– Sahi binbaşım, siz ne diyorsunuz komünistler üzerine?</p>

  <p>Garcia, “Yine mi?” diye düşündü.</p>

  <p>– Aziz dostum Guernico, dedi, söz komünistlerden açıldı mı ne der, bilir misin? “Eylemin bütün erdemleri vardır komünistlerde, ama yalnız onlar vardır, başkasını arama.” Şu ara her şeyin başı eylem olduğuna göre...</p>

  <p>Acı bir yaşantısını anlatırken her zaman olduğu gibi, sesi alçaldı biraz:</p>

  <p>“Bu sabah İtalyan tutsakları arasındayım. İçlerinde biri var, yaşlı başlı da ama, iki gözü iki çeşme. Neyin var diye soruyorum, ağlar ha ağlar. Sonunda bir laf: ‘Yedi çocuğum var...’ Ne olmuş varsa? Sonunda anlıyorum ki tutsakları kurşuna dizeceğimizden emin bizim, korkusu da ondan. Yanıldığını anlatıyorum güzelce, aklı da yatıyor. Birden öfkeli, çıkıyor sıranın üstüne, uluya uluya bir söylev, beş on cümle: İtalya’da bizi aldattılar,’ falan filan. Ve sonunda: ‘Gebersin Mussolini!’ Baktı, öbürleri pek oralı olmuyorlar, yeniden. Bu defa, öbür tutsaklar da ‘Gebersin!’ dediler ama nasıl, belli belirsiz, yarım ağızla; gözleri de, biri giriverir mi korkusuyla kapıda, Oysa korkacak ne var, değil mi? Bizim aramızdalar.</p>

  <p>“Bu korku, Magnin, onların üzerine çöken bu korku, ne polis korkusu, hatta ne de Mussolini korkusu: faşist partisi! Bize gelelim, savaş ilk başladığında inanmış falanjistler ölürken, ‘Yaşasın İspanya!’ diye bağırıyorlardı, sonra sonra başladılar, ‘Yaşasın Falanj!’ diye bağırmaya... Siz, sizin havacılar arasında, ilk günlerde, ‘Yaşasın proletarya!’ diye ölen komünistlerin, bugün aynı koşullar içinde, ‘Yaşasın Parti!..’ diyerek ölmeyeceklerinden emin misiniz?”</p>

  <p>– Pek de bağırmazlar ya, kimisi hastanede, kimisi toprak altında. Adamına göre değişir belki de bu. Attignies hiç tınmadan, “Yaşasın Parti!” diye bağırırdı, öbürleri başka...</p>

  <p>– Zaten bu parti sözü de aldatıyor insanı. Sadece oylarının renginde uyuşmuş yığınlarla, köklerini, insan oğlundaki en derin, en akıldışı öğelere salıvermiş partileri aynı etiket altında nasıl toplayabiliriz?.. Nasıl olursa oluyor işte, partiler çağı başlıyor iki gözüm...</p>

  <p>Magnin, öyle ama, bir vakitler SSCB’nin bu işe karışmayacağını bana kesinleyen de Garcia’ydı diye düşündü. İlginçliğine ilginç ama, Tanrı kelamı değil. Binbaşı hala kolunu bırakmamıştı, sıkarak:</p>

  <p>– Abartmayalım kazandığımız zaferi, dedi, bu savaş öyle Marne Savaşı gibi savaş sayılmaz, zaferimiz de ona göre ama, ne de olsa bir zafer. Karşımızda savaşanların çoğu kara gömleklilerden çok, işsizlerdi; hoparlör propagandasını sizin de bildiğiniz gibi bu yüzden yaptırdım, sonuç da aldık. Yalnız, başlarındaki yöneticiler faşistti tabii. Burda, iki gözüm, iki gerçek parti ilk defa karşılaştılar; bizim Valmy’miz de bu, buralara kaşımızı kırıp da bakabiliriz.</p>

  <p>Karargahtan, birbirlerinin omzuna vura vura, subaylar çıktılar. Bir ağızdan: – 92. kilometredeyiz!., diye bağırdılar.</p>

  <p>Magnin, Garcia’ya sordu:</p>

  <p>– İbarra’dan geçtiniz mi?</p>

  <p>– Evet ama, çarpışma sırasında.</p>

  <p>– Bir alem! Hangi köşeye göz atsan pirinç karavanaları. Sütlaçmış galiba (Garibaldi’ciler, İspanyol zeytinyağını hiç tutmadıklarından), hanidir ister dururlarmış, nihayet yaptırmış muratlarına ermişler. Kar yağıyor ya, elbet kar kaplamış karavanaları. İlk vurulup ölenleri de kaplamış; o kadar ki, gömmek için önce karın altından çıkarmak gerekiyor. Görseniz ne de mutlu suratları var, hepsinin dudaklarında yayvan bir sırıtma, karnını bir güzel doyurmuş kişilerin o rahat sırıtması...</p>

  <p>Garcia: – Hey gidi, dedi, yalan dünya!</p>

  <p>Magnin köylüleri unutamıyordu. Fikirlerle Garcia’nınki kadar bir yakınlığı yoktu ama, havacı olması düşüncelerine salt, fizik bir görecelik katmaktaydı. Arasıra derinliğin yerini alabilen bir görecelikti bu. Köylüler girmişti bir kere kafasına: Hani Garcia’nın ona gönderdiği köylü, köylerde bir bir başvurup kendilerinden kamyon istedikleri, beraberce dağlardan indikleri, dün çarpışırken gördüğü köylüler, İspanyol köylüleri.</p>

  <p>Kısaca: – Ya köylüler? diye sordu.</p>

  <p>– Gelmeden, Guadalajara’da anasonlu bir kahve içeyim dedim. (Şeker hala yok.) Kahveci, kızını yanına oturtmuş gazete okutuyor, kendisi dinliyor. Düşündüm: Ya Franco, ele geçirdiği yerlerde bizim yaptığımızı yapmak zorunda kalacak, ya da sonu gelmez çete savaşlarına katlanacak; Constantine olmasaydı, İsa başarıya ulaşamazdı; Napoleon’u Waterloo’da yerle bir ettiler ama, Fransız <i>charte</i>’ını ortadan kaldırmaya kimsenin gücü yetmedi. Benim kafamı en çok karıştıran şeylerden birisi de nedir bilir misin? Her savaşta bir tarafın, istese de istemese de, düşmandan etkilenip aldıkları...</p>

  <p>Rehber, kimseye farkettirmeden çıkagelmiş, Garcia’nın arkasında duruyordu; işaret parmağını kaldırıp gözlerini kıstı, pabuç gibi burnuna rağmen, bütün yüzü gizlerle dolu:</p>

  <p>– Beyler, dedi, insanın asıl düşmanı ne şudur, ne bu: ormandır, orman! Bizden de, cumhuriyetten de, devrimden de, savaştan da güçlüdür orman. Bugün onunla uğraşmaktan vazgeçin, altmış yıla kalmaz, Avrupa’yı baştanbaşa ormanlar kaplar; burada, her yerde, nereye bakarsan ağaç artık; sokaklarda, yıkılmış evlerin içinde, dalları pencerelerden uzamış, kökleri piyanoları sarmış, breh, breh, breh, görülecek bir şey canım!..</p>

  <p>Askerlerden birkaçı yıkılmış evlerdeki terkedilmiş piyanoları tek parmakla çalıyorlardı.</p>

  <p>Pencerenin birinden birisi bağırdı:</p>

  <p>– 93. kilometre!</p>

  <p>Yeni bir tutsak salkımı geçiyordu alandan.</p>

  <p>Rehber: – İtoğlu itler! dedi. Evinizde köyünüzde otursaydınız ya, rahat mı batmıştı?</p>

  <p>Başını eğecek oldu biraz, yepyeni pabuçları ilişti gözüne:</p>

  <p>“Pabuçlarıma kadar her şeyim onların. O kadar çok şey bıraktılar ki, tarife sığmaz.”</p>

  <p>Yanıbaşından geçenlere, kollarını sallayarak: – Aralarında, dedi, yaman hergeleler de yok değil hani! Arkasından: “Ulan bir şarkı yok mu bize?”</p>

  <p>Tutsaklardan biri bir şey mırıldandı ama, rehber anlamadı:</p>

  <p>“Ne diyor, ne diyor?”</p>

  <p>Garcia çevirdi: – Mutsuzlar, dedi, şarkı söylemezmiş.</p>

  <p>Rehber İspanyolca cevap verdi: – Hadi ordan salak, mutsuzsan mutsuzluğunun şarkısını söyle.</p>

  <p>Tutsaklar uzaklaşıyorlardı, bir süre baktı arkalarından:</p>

  <p>– Aldırma anam babam, dedi, aldırma dediklerime.</p>

  <p>Uzaklarda, Garibaldi taburunda biri, akordeon çalıyordu.</p>

  <p>“... ha söylemişim, ha söylememişim!.. Guadalajara’da park bekçisiyim ben. Süleymancıklarım var, orda... Sirkteyken, Hindistan’a gittiğimizde, bir Hindu havası öğrenmiştim; ıslıkla çaldım mı, tamam, süleymancıklar neredeymişsin çıkıp geliyorlar, suratıma tırmanıyorlar. Gözlerini yum, ıslığını çal, yeter. Ne bu yahu, savaş, savaş, tutsaklar, ölüm, öf be!.. Hele bir sonunu alalım, yine eskisi gibi bir güzel yan geleceğim sıranın üstüne, çalacağım ıslığımı, süleymancıklar birer ikişer suratıma çıkacaklar...”</p>

  <p>Magnin bıyıklarını çekiştirerek: – O zaman, dedi, görmek isterdim doğrusu, nasıl oluyormuş bu?</p>

  <p>Rehber ona şöyle baktı, işaret parmağı yeniden havada:</p>

  <p>– Yasak, dedi. Yasak mösyö, kimse göremez!</p>

  <p>Sonra parmağını az önce çağrıldığı kapıya yönelterek:</p>

  <p>– Hatta, dedi, refikam cariyeniz bile. İkincisi yani...</p>

  <p>Bir başka haberci geçiyordu. Bağırdı:</p>

  <p>– 94. kilometre!</p>

  <p class="baslik4">BÖLÜM ALTI</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Sonunda Genel Karargah’tan kamyonlara el koyma kararı çıktı. Manuel, Ksimenes’ten ayrıldı; yanında, bütün ciddiyetiyle kurt köpeği, kendi tugayının konak yerine doğru yola düştü; Gartner’i daha önce kendilerine ayırdıkları arabaları geri vermeye yollamıştı.</p>

  <p>Brihuega sokaklarında askerler o garip işsiz halleriyle dolaşıp duruyorlardı. Sarı ve pembe evleri, koca koca manastırları ve taş gibi kiliseleriyle ana cadde, öylesine yıkıntılarla kaplı, allak bullak evlerin mobilyası ve kapkacağıyla öylesine dolu, bu yüzden de savaş havasına o kadar sıkı sıkıya bağlıydı ki, çarpışma kesilir kesilmez, başka ırkların mezarlıkları ve tapınakları gibi, o da, sokaklarında eli boş dolaşan askerler nasıl saçma ve gerçek dışıysa, öyle saçma ve gerçek dışı görünüyordu.</p>

  <p>Oysa, sokakların bir başka bölüğüne, sanki el değmemişti. Manuel, birdenbire, Garcia’nın bir tarihte kendisine anlattıklarını hatırladı: Hindistan’da Jaipur’da mı nerede, kerpiç evler ne kadar yoksul, ne kadar zavallı olursa olsun, ön cephelerini istedikleri gibi boyarlar, adeta, görünmek istedikleri gibi bir maske takarlarmış. Sağlam sokaklarına bakınca, Brihuega’ya kerpiç bir şehir diyemezdi insan, doğru, doğru ama, pencerelerini hüzünlü göğe yarı aralamış, bu tatil ve öğle uykusu rahatlığı maskesinin ardında bir ölüm şehri diyebilirdi.</p>

  <p>Çeşmelerden su şakırtıları işitiyordu Manuel. Buzlar erimeye başlamıştı demek. Su, ya taştan şövalyelerden, ya düpedüz yalaklardan akıyor, sonra taşıp köpürerek en eski ve en yamrı yumru İspanyol sokaklarını basıp, küçük dağ sellerinin şakırtısıyla, yıkıntılar, mobilya döküntüleri, kaldırımlara atılmış resimler ve kapkacak arasından, çevreye dağılıyordu. Hayvanlar sırra kadem basmıştı ama, su şakırtılarıyla dolu bir ıssızlıkta sessiz sedasız milisler bir sokaktan ötekine kediler gibi yumuşacık akıyorlardı. Manuel şehrin içine yürüdükçe, su şakırtısına, ona benzer, onun gibi saydam bir başka tınlama karıştı: piyano sesleriydi bunlar, su şakırtılarına sanki eşlik ediyorlardı. Ön cephesi olduğu gibi sokağa akmış, odalarının hepsi çatısız, yakın bir evde milisin biri tek parmakla bir ezgi çıkarmaya uğraşıyordu. Manuel iyice kulak verdi, su şırıltılarını bastıran üç ayrı piyano ayırdetti. Üçü de tek parmakla çalınıyordu. Üçü de artık <i>Enternasyonal</i> filan değil de, Brihuega’dan karanlık gökyüzüne, iki yanı da kamyon leşleriyle yükselen yokuşların sonsuz hükmünü söylermiş gibi, ufacık ezgiler denemekteydiler.</p>

  <p>Gerçi Manuel Gartner’e bir gün, artık müzikle ilgisinin kalmadığını söylemişti ama, yeniden ele geçirdikleri bir şehrin ıssız sokaklarında tek başına dolaştığı şu anda, müzik dinlemeyi ne kadar gereksindiğini birden farkediyordu. Evet, çalmayı değil, dinlemeyi. Üstelik yalnız olarak dinlemeyi. Tugayın gazinosunda iki fonografları vardı, savaşın başlangıcında yanına aldığı plakları sonradan o bir yerlerde ekmişti ama, büyük gramofonun plaklığı doluydu: Ne de olsa Almandı Gartner!</p>

  <p>Beethoven’in senfonilerini ve <i>Adieu</i>’leri buldu orada. Beethoven’i tam tamına sevmezdi ya, önemi ne? Küçük gramofonu aldı odasına götürdü, başladı çalmaya.</p>

  <p>Müzik nasıl da iradeye benzer, içindeki her şeyi tuzla buz ediyor, olanca gücünü geçmişe aktarıyordu. Tabancasını çıkarıp Alba’ya verişini hatırladı. Belki de, Ksimenes’in deyip durduğu gibi, gerçek yaşantısını savaşla bulmuştu o. Savaşta doğmuştu, ölüm sorumluluğu içinde. Hani dolaştığı çatının tepesinde uyurgezerin ansızın uyanışı vardır ya, irkilerek; bu ağır ve ciddi müzik, yaşadığı korkunç dengenin -bozuldu mu sonu kan- bilincini uyandırıyordu onda. Carabanchel gecesi Madrid’de görmüş olduğu o kör dilenciyi hatırladı sonra. Emniyet şefiyle birlikte, onun arabasında dolaşıyorlardı; arabanın farları dilencinin ellerine vurmuştu bir ara, dilenen ellerine ve bir anda Gran Via’nın eyilimi yüzünden kaderin elleriymiş gibi devleşmiş gölgeleri sokakta eğri büğrü, kaldırımlarda kesintili kesintili, ortalığı kaplayıvermişti; üstünden hala tek tük dolaşan savaş otomobilleri geçiyor ha geçiyordu.</p>

  <p>Şehrin derinliklerinden hep aynı havada seslerin bağrışması:</p>

  <p>– 95. kilometredeyiz! 95. kilometre!</p>

  <p>Çevresinde hayatı, topların artık sarsmadığı bu yere sürünen bulutların arkasında, ne olduğu anlaşılmaz birtakım alınyazıları pusuda beklermiş gibi, olasılıklarla dolu hissediyordu. Kurt köpeği kabartma heykellerdeki gibi uzanıp yatmış, kulaklarını dikmişti. Barış olacaktı bir gün. O zaman adeta tanımadığı, bir başka adam olacaktı Manuel; nasıl, Sierra’da kayak yaparım diye ufak bir araba satın almış olan adam için, bugünkü savaşçı hiç de tanımadığı bir başka adamsa.</p>

  <p>Yalnız onun bakımından değil, bütün herkes bakımından galiba böyleydi bu: şu sokaktan geçenlerin, çatısı uçmuş evlerde tek parmakla vazgeçilmez ezgiler deneyenlerin, daha dün ağır ve sivri külahları altında çarpışmış olanların her birisi bakımından da! Eskiden kendisini, kendisi üzerinde düşünerek anlamaya çabalardı Manuel, şimdiyse, herhangi bir fırsat onu eylemden koparır da geçmişini suratına çarparsa, anlıyordu. Onun gibi, çevresindeki herkes gibi, solgun ve yorgun İspanya da -nasıl eceli gelmiş bir kimse birden ne olduğunun ve ne yaptığının hesabına düşerse- kendi kendisinin bilincine varmaktaydı. İnsan, savaş neymiş bir kere anlardı belki ama, hayat neymiş, onu birçok kerelerde anlaması olağandı.</p>

  <p>Müziğin geçmişinin derinliklerinden yuvarlanıp gelen dalgalanışı, bu geçmişten geleceğe uzanan tarlalar, bu gök, bu eskiden de Arapları durdurmuş şehir dile gelmiş gibi bir şey diyordu ona. Manuel, dökülen insan kanından çok daha önemli, insanların yeryüzündeki varlıklarından çok daha kaygı verici bu şeyi ilk defa işitiyordu. İnsanlık kaderinin hesaba sığmaz zenginliği, çeşitliliğiydi bu; içinde onu, tutsakların ayak seslerine, su şırıltılarına karışmış olarak, yüreğinin vuruşu gibi duyuyordu: sürekli ve derin.</p>

  <p><br /></p>

  <p class="ortali_yildiz">SON</p>
</body>
</html>
