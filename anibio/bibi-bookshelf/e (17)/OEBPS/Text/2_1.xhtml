<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik2">1. Olmak ve Yapmak</p>

  <p class="baslik3">I</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Toledo’dan kaçışan şaşkın kalabalık, köylü Estremadura taburlarının artıkları, silahsız Tage’lı milisler, karmakarışık, Aranjuez Garı’na dökülüyorlardı. Toplayıp anaforlar çevirdiği yaprakları sonra rüzgar nasıl sağa sola dağıtırsa, telaş telaş istasyona ulaşan gruplar, ya hala narçiçeği güllerle dolu kestane koruluğuna dağılıyorlardı hemen, ya da, bahçelerinde dört dönen deliler gibi, görkemli çınarların altında bir gidip bir geliyorlardı, yollarda.</p>

  <p>Yenilmezler, Kızıl Kartallar, Özgürlük Kartalları gibi tarihi adlar taşımış milis birliklerinden artakalanlardı bunlar. Yüzden gözden düşmüş, başka taraflarda güz yapraklarının örtüsü nice kalınsa onca kalın bir dağılmış çiçek örtüsü üstünde ne yapacaklarını pek de kestiremeden, kolları avare, tüfeklerini köpek leşi sürer gibi namlularından tutup ardları sıra sürüyerek dolaşıyorlar, zaman zaman da, top seslerinin ırmağın öte yakasından ne kadar yaklaştığını dinlemek için duraklıyorlardı. Çürümüş kestane çiçeklerinin halısı yüzünden biraz da boğuk, adeta yerden yükselen bu uğultunun arasında bir eski çan sesi işitildi.</p>

  <p>Manuel: – Kilise mi bu? diye sordu. Tam da sırası.</p>

  <p>Lopez: – Daha çok, dedi, bahçıvan çanına benziyor.</p>

  <p>– Garın oradan geliyor, değil mi?</p>

  <p>Derken daha başka çanlar ve çıngıraklar, bisiklet zilleri, otomobil kornaları, hatta kapkacak şamatası katılmasın mı çanın sesine? Bir kıyamet! Parkın derinliklerinde kaybolmuş kimler varsa: bir devrim düşünün döküntüleri, kılıç yollu yorgan, perdeden zıbın, av tüfeği -ve hatta son birkaç Meksikalı şapkası- meydana çıkmaya, oymakları birleştiren bu tam tam sesine doğru gelmeye başlıyor.</p>

  <p>Manuel: – Hiç değilse, diyor, yarısının yürekli olduğunu düşündükçe...</p>

  <p>Lopez’in düşündüğü başka: – Yok tosbağa, yok, böylesi görülmemiş, büstlerden bir tekini bile sakatlamamışlar.</p>

  <p>Parkın içisıra o destan çınarlarının altında sıralı, eski tuğla yansımalarından pembe bir aydınlık giyinmiş ünlü alçı büstlerin hepsi sapasağlamdı. Manuel onlara bakmıyordu ama. Bilmem hangi prenslerin Aranjuez’deki bahçeleri için, sanki ta Amerika’dan getirdiği kuş sürüsü gibi tuğla kemerleri geçip, toz pembe bir saray havası aydınlığı içinde döne döne istasyona devrilen karnaval alayındaydı gözü.</p>

  <p>Lopez’le birlikte çan sesine yaklaştıkça herkesin ağzındaki lafı öğrenir gibi oldular: Lokomotif! Bunu duyar duymaz Manuel’in aklı başından gideyazdı. Sakın Madrid’e gideyim demesinler diye düşündü. Toledo zaten düşmüş, bunun hemen arkasından, böyle akla hayale gelmedik her türlü söylentiyi yayabilecek on bin kişinin, bu moralle Madrid’e girmesi, ölümden beter bir şeydi: o savunmasını umutsuz umutsuz örgütlemeye çalışan Madrid’e.</p>

  <p>Gara artık iyice yaklaşmışlardı. Dört yanlarında, sanki çıldırmış ağustos böcekleri Drid-Madrid-drid-drid diye, evlere şenlik bir türkü tutturmuştu.</p>

  <p>Lopez: – Bir kere kaçtılar ya, dedi, artık önlerine gelene bu Arapları yenmenin yolu yok diye neler anlatacaklar kimbilir. Öyle ya, kaçmalarını haklı gösterebilmenin çaresi ne? Arapların çok daha iyi silahlandırılmış olması falan filan.</p>

  <p>– Doğru dürüst komuta eden yoktu da başlarında, ondan kaçtılar; önceleri en az bizim kadar dövüşüyorlardı yoksa.</p>

  <p>Manuel bunu diyordu ya, yine Barca’yı, Ramos’u, zırhlı trendeki arkadaşlarını, Tage’dakileri düşünüyordu. Bir de, nereden nereye, birkaç yıl önceki bir gösteri yürüyüşünde bayrak taşıyan yaşlı bir sendikacıyı: zorlu polis ekipleri önünü kesmişti yürüyüşün, müzakere, pazarlık, yola ancak bayrakları sararlarsa devam edebilecekleri anlaşılmıştı; bunun üzerine, “Sarın bayrakları!” diye bağırmıştı sorumlular. Manuel’in sesi gür ya, aynı şeyi tekrarlamaya koyulunca, yaşlı sendikacı hiçbir şey dememişti ama, öyle bir bakış bakmıştı ki ona, yüzü, “Evet,” demek istiyordu, “anladık. Madem ki öyle gerekiyormuş, biz de saracağız, yalnız, ne kadar ağırdan alırsak o kadar iyidir... Daha birkaç fırın ekmek yemen lazım, delikanlı, bu işleri bilmem için.” Aklından çıkmıyordu bu yüz. Ama, haksız olanlar her seferinde aynı kimseler değildi ki. Üstelik Manuel’le proletaryanın bağlantısı öyle yürekten, öyle anılar ve esirgemezliklerle dokunmuştu ki, hiçbir çılgınlık -böylesi ağır da olsa- koparamazdı onu.</p>

  <p>– Güç olan, dedi, insanın haklı oldukları zaman değil, haksız oldukları zaman dostlarıyla birlik olmasıdır.</p>

  <p>– İyi ya, bir dene istersen.</p>

  <p>Garın kapısı önünde, Negüs’ün daha da beygir suratlısı bir sakallı, lüks bir arabanın tepesine çıkmıştı, bütün içersi, bekleme salonları, koridorlar tıklım tıklım; peronlarda, iğne atsan yere düşmez; hepsinin üzerinde de alanın o koca koca, o bitmiyesiye ağaçları. Sakallı, avazı çıktığı kadar:</p>

  <p>– Lokomotif kullanmasını bilen var mı içinizde? diye bağırıyordu. Tren hazır, lokomotif de var, her şey de var.</p>

  <p>Birden sessizlik. Herkes kurtarıcıyı bekliyor.</p>

  <p>–... trenmek... trenmek...</p>

  <p>-Ne?</p>

  <p>– Trenmek...</p>

  <p>Kimdi konuşan görülmüyordu ama, heyecanlı bağırışmalar arasında itile taşına otomobile kadar getirildi, o da üstüne çıktı.</p>

  <p>“Treni yürütmek diyorum, elimden gelir, işletirim.”</p>

  <p>Yumuşak, kurnaza benzer, entipüften bir adamdı bu, gözlüklü, hafif de dazlakça.</p>

  <p>“Sonra söylemedi demeyin, usul usul olursa, kullanırım da. İhtiyatı elden bırakmadan.”</p>

  <p>Heyecan düştü. Manuel ve Lopez, adım adım arabaya sokuluyorlardı. Kalabalıktan bir ses:</p>

  <p>– Yavaşlatmasını kıvırabilir misin?</p>

  <p>– Eh, herhalde.</p>

  <p>– Arkadaşlar, yavaşladı mı atlarız.</p>

  <p>Manuel, bu arada, arabanın üstüne çıkmıştı.</p>

  <p>– Ya yaralılar, diye bağırdı, onlar da atlayacaklar mı?</p>

  <p>Millet birbirinin omzuna çıkmaya uğraşıp duruyordu.</p>

  <p>Neymiş, ne istiyormuş? Madrid üzerine yürümek mi, ne? Al sana bir subay daha...</p>

  <p>“Yoldaşlar, dinleyin beni, ben...”</p>

  <p>Her yandan yükselen çığlıklar sözlerini öylesine doğradı ki, sesi boğuldu gitti; iki kolunu kaldırarak bir iki saniye susturur gibi olunca onları, araya sokuşturdu:</p>

  <p>– Mühendisim ben, mühendis! Sözümü dinleyin, zaptedemezsiniz lokomotifi.</p>

  <p>Kalabalığa bir mırıltıdır yayıldı bir anda.</p>

  <p>– Motorlu birliklerin eski komutanıymış bu.</p>

  <p>– Sen kullan öyleyse.</p>

  <p>– Ben kullanmasını bilmem ama, zaptedilemeyen bir makinanın ne yapacağım bilirim. Gitmeye kalkışanlar iki bin yoldaşın vebalini sırtlanıyor, ölümlerinden sorumlu olacaklardır. Hem yaralılar, onlar ne olacak?</p>

  <p>Bereket kalabalığın gönüllü makinisti gözü tutmamıştı pek. Sağdan soldan bağırışmalar yükseldi.</p>

  <p>– Peki n’apalım?</p>

  <p>– Sen söylesene!</p>

  <p>– Yumurtla hadi.</p>

  <p>– Yaya mı gidelim?</p>

  <p>– Ya çevirdilerse?</p>

  <p>– Navalcarnero’nun düştüğü doğru mu?</p>

  <p>– Acaba?</p>

  <p>Manuel: – Burda kalmak, diye gürledi, en iyisi!</p>

  <p>Tasalı, yorgun bir öfkeyle için için kaynadı kalabalık, arasından yüz kadar el yükseldi, yukarıda rüzgarın karıştırdığı yapraklar gibi çırpınarak, yeniden el kol, vücut karmakarışıklığı arasına çekildi.</p>

  <p>– İyi ama biz iki gündür...</p>

  <p>– Araplar burnumuzun dibinde.</p>

  <p>Manuel Levazım Dairesi’nin bulunmadığını biliyordu.</p>

  <p>– Karnımızı kim doyuracak?</p>

  <p>– Ben.</p>

  <p>– Yatacak yer kim gösterecek?</p>

  <p>– Ben.</p>

  <p>İş dalga-kırmaya dönmüştü ama, dalgaların daha güçlü çıkmayacağı kesin değildi o kadar.</p>

  <p>– Bana bakın, diye bağırdı, Arapları yenmek, ipin ucunu kaçırmış bir trenle Madrid’e gitmekten daha kolaydır be!</p>

  <p>Yeniden kalabalıktan -yumruk- eller yükseldi. Yumruklar, daha doğrusu. Selam yumrukları değildi bunlar.</p>

  <p>Manuel’den sonra arabanın üstüne çıkmış olan Lopez, hafif bir sesle: – Çeyrek saate kalmaz, dedi, kurşuna dizerler bizi.</p>

  <p>– Umurumda mı? Madrid’e ayak basmasınlar da.</p>

  <p>Heinrich’in sözlerini hatırlıyordu: “En kötü durumlarda bile en azından olumlu bir yan vardır; gerekli olan, o yanı bulup üstünde çalışmak.” Yeniden gürledi:</p>

  <p>– Komünist Partisi’nin emri ne, askeri makamlara tartışmasız başeğmek değil mi? Komünistler kaldırsın ellerini bakayım.</p>

  <p>Hiç de acele etmiyorlardı kaldırmaya. Manuel, yanıbaşındaki ufak tefek ve dazlak makinistin yakasında da partinin yıldızını farketmedi mi:</p>

  <p>– Hani tüfeğin? diye sordu. Komünist ölür, tüfeğini bırakmaz.</p>

  <p>Öbürü ona şöyle bir baktı, hiç de alay edermiş gibi değil.</p>

  <p>– Bırakır bırakır, dedi. Pekala görüyorsun işte.</p>

  <p>– Öyleyse, partiden kendi kendisini atmış olur. Ver yıldızını!</p>

  <p>– Al azizim al, bağırma öyle. Al, hayrını gör!</p>

  <p>Kalabalıktan başkaları da çıkarıp attılar; sekiz on kadar yıldız, zavallı, duyulur duyulmaz bir sesle arabanın üstüne düştü.</p>

  <p>Lopez: – Tamam, dedi. Beş dakikamız ya kaldı ya kalmadı. Şimdi basacaklar kurşunu ikimize de.</p>

  <p>– Moralleri çok bozuk.</p>

  <p>Manuel söze yeniden başladı. Olanca sesiyle bağırıyor, ama dedikleri anlaşılsın diye kelimeleri tane tane söylüyordu:</p>

  <p>– Faşizme karşı silahlanmadık mı hepimiz? Bu uğurda can verebileceğimizi bilmiyor muyduk? Somosierra’da başımıza gelseydi bu iş, orada ölseydik, kim bunda bir terslik görebilirdi? Kimse, değil mi?</p>

  <p>“Peki, niye değişti durum? Kargaşalıktan mı?</p>

  <p>“Partinin de, hükümetin de emri var: her şeyden önce askeri disiplin gelir diye. Biz, iki komutan, madem ki buradayız, bütün sorumlulukları alıyoruz üstümüze.</p>

  <p>“Kargaşalık bitti, o kadar.</p>

  <p>“Bu akşam karavana çıkacak.</p>

  <p>“Dışarda yatmayacaksınız.</p>

  <p>“Silahlarınız da var, cephaneniz de.</p>

  <p>“Somosierra’da yenmedik mi onları, burada da yeneceğiz. Orda nasıl savaştıysak burada da öyle savaşalım, yeter.</p>

  <p>“Irmağı savunmak kolay, zaten tanklar geçemez...”</p>

  <p>– ... lar, ...lar!</p>

  <p>On kişi kadar: – Ya uçaklar? diye bağırıştılar.</p>

  <p>– Yarın sabahtan tezi yok, siperler kazılacak.</p>

  <p>“İçlerinde yeraltı sığınaklarıyla.</p>

  <p>“Tümseklerden de faydalanacağız.</p>

  <p>“Ne savaşmak için Madrid’e, Barcelona’ya, ya da ne bileyim Kuzey Kutbu’na gitmek, ne de Franco’nun zaferine başeğip sonra öldür Allah korku içinde yaşamak: papaz, mahalle karıları ya da orospunun biri tutar ihbar eder mi diye. Asturya’da olanları unuttunuz mu?</p>

  <p>“Birkaç güne kadar yeni uçaklarımız uçuşa hazır olacak.</p>

  <p>“Bütün memleket bizimle beraber: memleket, biziz.</p>

  <p>“Dayanmamız şart, hem de burada, başka bir yerde değil.</p>

  <p>“Madrid’e bir serseri ordusu götüreceğimize, yaralılarımızın başında kalmamız!”</p>

  <p>– Yeter artık!</p>

  <p>Çürümüş yaprakların altından gelir gibi bir ses bağırdı:</p>

  <p>– Kanmayın, yine uyutuyorlar sizi!</p>

  <p>– Kim uyutuyor? Erkeksen önce meydana çık, kendini göster.</p>

  <p>Meydana kimse çıkmadı. Kendini de göstermedi bağıran. Manuel İspanyolların erkekçe davranışları sevdiğini biliyordu.</p>

  <p>“Ortadan konuştuğumuz yok. Başkalarının ağzından da söz etmiyoruz. İkimiz varız burada, karşınızda, ilk günden beri çarpışan, şimdi de sorumlulukları yüklenen iki kişi.</p>

  <p>“Ne diyorum size? Hem karnınız doyacak, hem de uykunuzu uyuyacaksınız. Yabancınız mı bunu diyen? İçinizden biri, bir arkadaşınız, 18 Temmuz’da da beraber olduğunuz. Şimdi karnınız aç, silahınız kıt, moraliniz bozuk ama top arabalarının üstüne otomobille, Montana Kışlası’na koçbaşıyla, Triana’daki faşistlere ekmek bıçakları, Cordoba’dakilere sapanlarla hücuma kalkanlar sizler değil miydiniz, ha, söyleyin bana arkadaşlar, niye yapmıştınız bunları, şimdi böyle çamura yatmak için mi? Erkek erkeğe konuşuyor şurda, istediğiniz kadar bağırıp çağırın, şunu bilin ki ben, güveniyorum size.</p>

  <p>“Eğer yarına kadar dediklerimi yapamayacak olursam çekin vurun beni, ama o zamana kadar da sözlerimi dinleyin.”</p>

  <p>– O zaman nereye kaybolursun kimbilir?</p>

  <p>– Aranjuez o kadar büyük değil, ardımda fedailerle de gezmiyorum.</p>

  <p>– Sorun da.</p>

  <p>– Uzatmayalım! Ben sizi örgütlemeyi üzerime alıyorum, siz de cumhuriyeti savunmayı, tamam mı? Kabul edenler?</p>

  <p>Ta çınarların tepesine kadar çıkan bir gazel anaforu altında, kalabalık, çıkacak bir yol ararmışçasına, şöyle bir dalgalandı. Başladı eller kalkmaya. Altlarında öne eğik başlar sağa sola sallanıyor, vahşi bir oyundaymış gibi omuzlarını bir o yana bir bu yana çekiyordu. Bir konuşmacının etkisinin, Lopez, söylediklerinin altında olana bağlı bulunduğunu farketmişti birdenbire. Manuel, “Şunu bilin ki ben güveniyorum size,” dediği anda, hepsi dediğinin doğru olduğunu içlerinde duymuşlar, o dakika kendi kendilerinin en iyi yanlarını aramaya koyulmuşlardı. Hemen hepsi onun kendilerine yardıma kararlı olduğunu biliyorlardı, birçoğu da iyi bir örgütçü olduğunu.</p>

  <p>“Komünistler, kamyona yaklaşın, sağa. Öbürlerinden daha çok hakkınız yok ama, onlardan çok göreviniz olacak. Tamam mı?</p>

  <p>“Gönüllüler, siz de sola yanaşın.”</p>

  <p>Uğultunun arasında bir ses:</p>

  <p>– Hemen, diye bağırdı, siperleri kazalım!</p>

  <p>– Acele etme, sırası gelince sorumlular haber verir sana.</p>

  <p>Bu sefer de hepsi hemen bir işin ucundan tutmak istiyor, o ara trene bineyim diye nasıl telaş ediyorlardıysa, şimdi de bir düzene girmek için öyle birbirlerini eziyorlardı.</p>

  <p>“Parti ve milis sorumluları, bekleme salonunu boşaltın ve tutun. Azık ve yatak sağlamak için talimat vermeye geleceğim oraya. Öteki arkadaşlar olduğu yerde kalsın. Herkese ya bir minder, ya bir yatak bulacağız.”</p>

  <p>Ardında Lopez, arabadan atladı.</p>

  <p>Lopez kuşkuluydu: – Beş dakika sonra yeniden başlamayacaklar mı dersin? diye sordu.</p>

  <p>– Hayır, yeter ki yatıncaya kadar meşgul edecek bir şey bulalım onları, sonrası yürür. Sen burada kal.</p>

  <p>– Burda mı, peki ne haltedeceğim burada?</p>

  <p>Şeflik sözkonusu oldu mu Lopez hiç güvenemezdi kendine.</p>

  <p>– Sıradan saydır. Madem ki yatıracağız, sayılarını bilelim, ha? Her sorumlu, milisinin ya da örgütünün adamlarını toplasın, sana tekmilini versin. Duruma göre yeniden gruplandırırız, bu da bir saatimizi alır: en azından bin beş yüz kişi var burada.</p>

  <p>– Âla, iş başa düştü desene.</p>

  <p>Her şey Lopez’in elinden gelmezdi ama, insanda yürek, hele bir de iyi niyet oldu mu...</p>

  <p>Manuel, manastır başrahibesinin odasında, kendisini rastgele bir sedire atmış, epeyce dalgın, dışarıdaki Acem bahçesinin karanlığında belli belirsiz pırıldıyan alçı büstleri seyrediyordu. Lopez onları şimdi Madrid’e taşımayı, zaferden sonra da yerlerine “uygun düşen” hayvan heykelleri koydurmayı önermişti ya, Manuel dinlememişti. Ondan ayrılınca Halk Cephesi Komitesi’ne gitmişti bir koşu. Bereket orada şehri avcunun içi gibi bilen, açıkgöz mü açıkgöz, birkaç kişi çıktı karşısına; kaşla göz arasında ona bu manastırı sağladılar, altı yüz kadar da divan, ot minder ve yatak. Yatakların yarısını öksüzler yurdundaki kız çocuklarını ikişer ikişer yatırarak elde etmişlerdi, geri kalanını da karakollarda, kışla ve manastırlarda işe yarar ne varsa toplayarak. Yine de açıkta kalan olursa battaniyeyi çekip saman üstünde yatacaktı artık.</p>

  <p>Çalışır dururken bir heyet gelmişti demin; askerler, komutanlıkla aralarındaki ilişkiyi düzenlesin diye kendi aralarından seçmişler bu heyeti. Şimdi saat ona geliyordu, herkes yatmıştı. Manuel bir saat bir çeyrek telefonun başında çırpınarak Komünist Partisi’nden, 5. Müfreze’den ve Savunma Bakanlığı’ndan üç günlük azık ve gereç sözü koparmıştı. Bu arada o da levazım işini örgütlendirecekti. Aslında kamyonlar sabaha karşı geleceklerdi ama, bazıları erken yola çıkmış, iki yüz kişilik kadar azık getirmişlerdi. Manuel de tuttu karavana saat on birde diye ortalığa duyurdu.</p>

  <p>Yeni alayın nüvesini meydana getirsinler, hem de ötekilerini yetiştirsinler diye, ayrıca yetişkin usta erler de bekliyordu 5. Müfreze’den.</p>

  <p>Kapı vuruldu. Yine deminki heyet.</p>

  <p>Manuel, dört bir yanı Meryem Ana: – Hayrola, dedi, yine ne aksadı?</p>

  <p>– Yok, aksayan bir şey yok, tam tersine belki. Bir diyeceğimiz vardı da: Sen de, arkadaşın da binbaşı filansınız ama, asker değilsiniz, besbelli. Bir bakıma böylesi daha iyi, böylesinden daha hoşlanıyoruz. Doğru şeyler söyledin istasyonda. Onca yaptığımızı, işi buraya vardırmak için yapmadık elbet. Yaparız dediklerinizi de şimdiye kadar yaptınız. Kolay iş mi, biliyoruz ne kadar zor olduğunu. Biz de, heyet olarak -ve de öteki arkadaşlar- kendi aramızda düşündük taşındık. Söz gelişi tren konusunda dediklerinin haksız olmadığına karar verdik.</p>

  <p>Kır düşmüş sarkık bıyıklı bir marangozdu sözcülük eden. Parkın derinliklerinde namlı bülbüller dokunaklı dokunaklı şakıyorlardı.</p>

  <p>“– ... diyeceğimiz şu: istasyonu göz önünde bulundurmak için devriye koysak, ha, bugünkü rezillik bir daha olmaz! Adam, istediğin kadar. Sana devriye koyalım mı diye sormaya geldik, açıkçası.”</p>

  <p>Konuşanın ardında, tulumlu üç arkadaşı, manastırın beyaz duvarı önünde dimdik: biri önde, üçü arkada. Eskiden de işçi heyetleri böyle kurulurlardı işte; kendilerinden biri karşısında, kendilerine benzeyenler temsil ettiklerinin adamakıllı bilincine varmışlıkları öylesine apaçık belli oluyordu ki, onlarla birlikte devrimin en basit, ama belki en güçlü yanı içeriye girmişti sanki. Konuşana sorulsa, devrim, böyle konuşabilmek hakkı demekti. Manuel sadece kucakladı onu, İspanyol biçimi kucakladı, başka da bir şey demedi.</p>

  <p>İlk defa kardeşlik duygusunun eyleme dönüştüğünü görüyordu. Sonra:</p>

  <p>– Hadi, dedi, şimdi karavanaya!</p>

  <p>Beraberce indiler. Umduğu gibi yorgunluktan bitkin adamlar koğuşlarda ve kubbeli salonlarda, nasılsa oralarda unutulmuş yaldızlı ve açık mavi ermiş heykellerinin (mızraklarının çoğunda kızıl bayraklar) ayakları dibinde, derin bir savaş uykusuna varmışlardı. Sesini çok da yükseltmeden: – Karnı acıkanlar? diye bağırdı Manuel. Dermansız bir topluluktan başka ses çıkaran olmadı: Yüz kişi ya çıkar ya çıkmazdı yemek yiyecek. Madrid’den gelen kamyonlar fazlasıyla yetecekti. Döşemelerden, çizmelerinin ökçeleriyle kilise yankıları çıkara çıkara yürürken, hem içinden gülesi geliyordu, hem de utanıyordu.</p>

  <p>Yemek biter bitmez yeniden Halk Cephesi Komitesi’ne gitti. Bu gece bir yandan silah fabrikası örgütlenecek, bir yandan sabun sağlanacak, bir yandan yeni kadrolar kurulacaktı. “Sabunla çarpışmak kimin aklına gelir, amma iş ha!” Karanlıktan ağaçları seçemiyordu ama, başının çok üstünde, yukarlarda bir yerde, gece ayazının yolup yolup attığı yaprak kalabalığını sezinliyordu. Acı mürver ve çınar kokuları arasında, ırmağın öteki yakasında sanki gong çalan topların uğultusuyla oluyormuş gibi bu iş, gül bahçesinden hafif bir gül kokusu dağılmaktaydı. Henüz öteki kamyonlar meydanlarda görünmüyorlardı.</p>

  <p>Komitedekiler de ayaktaydılar.</p>

  <p>Manuel onlarla işini bitirip geri döndüğünde manastırın kapısında durduruldu. Kendisini tanıttıktan sonra, durduranlara:</p>

  <p>– Kimsiniz siz? diye sordu, ne yapıyorsunuz burada?</p>

  <p>– Nöbetçi devriyesiyiz. Göz kulak oluyoruz.</p>

  <p>Nöbetçi yokluğundan kimbilir kaç faşist baskını başarıya ulaşmıştı şimdiye kadar? Manuel’in gözleri manastırdan vuran kör ışıkta zor seçilen namlulara dalmıştı: İspanya savaşında kendiliğinden nöbet tutan ilk namlulardı bunlar.</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">6 Kasım gecesi</p>

  <p>Çok kişilik uçaklardan üçünü onarıp yeniden hizmete almışlardı. İşte bunlardan Magnin’inki, adı <i>Jaures</i>, bir saattir denizin üstünde uçuyor, tek başına: Balear Adaları’nı tuttu tutacak. Palma, yarım yamalak karartılmış, uçaksavarlar bir türlü göremedikleri uçağa körlemesine ateş kusuyorlar; aşağıda şehir, uluya uluya kendini savunmaya çalışan bir kör sanki. Limanda bir faşist kruvazörü olacak, silah taşıyan başka gemiler. Magnin onları aranıyor. Önünde ardında ışıldaklar, bazen birbirleriyle kesişerekten, geceyi şakır şakır doğramakta. Magnin, tel gibi gergin, bu diye düşünüyor, bir sineği değneklerle yakalamaya uğraşmak gibi bir şey! Pilot yerinin dışında uçağın içi zifiri karanlık.</p>

  <p>Düşmanla mı çarpışıyorlar, soğukla mı? Sıfırın altında on, belki de daha fazla. Mitralyözcüler eldivenle ateş etmeye ifrit oluyorlar ama, bu soğukta mitralyözlerin çeliğine dokunuldu mu elini kavuruyor adamın. Bombaların aydınlattığı turuncu gece fıskiyeleri, dev fıskiyeler. Gemilere tutturup tutturamadıklarını Savunma Bakanlığı’ndan öğrenebilecekler ancak.</p>

  <p>İçi kürklü uçuş tulumunda vücutları sımsıcak, ama şuradan buz kesilmiş, uçakta herkes yalnız -ama nasıl, deniz karanlığının ta dibine değin yalnız!- çevrelerinde açılı açılıveren uçaksavar çiçeklerine bakıyor.</p>

  <p>Birden, bir aydınlık: Uçağın ışıkları mı yandı ne? Magnin, “Hay Allah,” diye bağıracak oluyor, “söndürün şunları yahu!” Neyi söndürecekler! Attignies’in başlığı ve suratı üzerinde uçak pencerelerinin gölgesi. Öyleyse dışarıdan bu ışık: ışıldaklar.</p>

  <p>Onları yakalamış olan dönüyor, yeniden avcuna alıyor uçağı. Magnin, Pol’ün kendi halinde suratını seçebiliyor bu arada, Gardet’nin oyuncak tüfekli sırtını. Garip şey. Gemileri göz gözü görmez bir karanlıkta bombaladılar, uçaksavar barajını mavi mermi şimşekleriyle çatal çatal bir fırtına karanlığında aştılar ya, ışıldak uçağı basar basmaz, havalandıklarından bu yana birbirlerini ilk defa görüyorlar, silah arkadaşlığı havası da bu tehlikeli aydınlıkta belirebiliyor ancak.</p>

  <p>Işık yolu onları kendilerini gözleyen ışıldağın aynasına bağlamıyor mu, hepsi ona doğru eğilmişler, gözleri onda; çünkü hemen yanıbaşında uçaksavar topunun bulunduğunu bilmeyen yok.</p>

  <p>Altlarında göz kırpan birtakım ışık benekleri, belki de havalanan avcı uçakları bunlar, bir de gece, uçsuz, bucaksız, karanlık. Ve bu karanlığın, orta yerinde, döne döne, içindeki o magnezyum ışığından parıl parıl yedi kişiyi kalbur gibi çalkalayarak tepesi üstü inen, yine de bir türlü ışıldaktan sıyrılamayan uçakları.</p>

  <p>Magnin, Attignies’in yanına attı kendini, baktı o, bu çakıntılı yıldırım aydınlığından kurtulmak için yummuş gözlerini, dümen koluna asılıyor. Uçaksavar ateşinin eli kulağında, uçakta herkesin sol eli daha şimdiden paraşütlerinin halkasında. Durum kötü ya, dur bakalım.</p>

  <p>Attignies, tepeden tırnağa bütün vücuduyla şu anda bir avcı uçağında olmadığına yanarak, dişlerini sıkmış, ayak parmakları pedallar üstünde kaskatı, bir manevra deniyor: Uçak bir kamyon gibi dönüyor ama ışıldak hala ensesinde.</p>

  <p>İlk mermi: otuz metre kadar ilerde. Sarsılıyorlar. Aşağıdakiler atışı düzenleyecek elbet. Magnin, Attignies’in başlığından koparıyor adeta kulaklığını. Pilot, eliyle de ne yapacağını göstererek: – Fırtına! diyor. Zorlu bir fırtınada aygıtlarının denetimini yitirince başvurdukları bir çare bu: uçağın olanca ağırlığıyla pikeye geçmek!</p>

  <p>Motor patırtısı ve çipçiğ aydınlıkta bütün bıyıklarıyla karşı duruyor Magnin, olmaz diyor, ışıldak pike sırasında da bırakmaz bizi. Sonra o da eliyle önce kanat üstünde kay, sonra bir viraj at diye işaret ediyor.</p>

  <p>Düşüyorlar sanki, gövdenin içinde tangırtı kıyamet, oradan oraya tekerlenen şarjörler: Attignies, karanlığı buluncaya kadar salıveriyor uçağı, bulur bulmaz da dönüp acele bir “S” çizerek yol veriyor, tamam. Altlarında üstlerinde, şaşırmış, üst üste karanlığı doğrayıp duran ışıldağın telaşı: sanki körün biri kılıç yordamıyla arıyor onları.</p>

  <p>Artık ışıldaktan yana bir korkuları kalmadı, yine koruyucu gecenin karanlık koynundalar. Herkes yerli yerine geçmiş, uykuda gibi, her çarpışmayı izleyen gevşekliğe bırakıyor kendini; fenersiz denizlerin buzlu karanlığına gömülmüşler yine ama, az önce bir an için de olsa gördükleri kardeş yüzleri gözlerinin önünden gitmiyor ki!</p>

  <p>Valencia’da portakal bahçeleri arasında bir mola verdikten sonra Albacete’ye iniyorlar, Magnin orada terkediyor <i>Juares</i>’i, ötekiler Alcala-de-Henares yolunu tutuyor. Madrid doğrultusunda cumhuriyetçilerin yararlanabildiği en son alan bu. Filonun bir bölümünü onarılmış uçakları denesinler diye Albacete’de tutuyorlar, geri kalanı Alcala’da savaşıyor.</p>

  <p>Uluslararası Birliklerin kurulup düzenlendiği yerdi Albacete. Bu ufacık, pembe ve kirli sarı şehrin kış öncüsü sabah ayazında epeyce kalabalık bir pazar kurulmuştu, binbir çeşit pazarı: bıçaklar, bardaklar, çanaklar, taraklar, aynalar, donlar, askılar, pabuçlar ve rozetler panayır zenginlikleri içindeydiler, tuhafiyecilerin ve ayakkabıcıların önünde asker kuyrukları uzanıyordu. Çinli bir ayak satıcısı kaşla göz arasında malını arkası dönük bir nöbetçiye sokmaya kalkıştı, nöbetçi döner dönmez dar kaçtı oradan: tesadüf bu ya, nöbetçi de Çinli değil miymiş!</p>

  <p>Birlik Merkezi’nde aradığı yetkiliyi bulamadı Magnin; Eğitim Kampı’na gitmişti, bir saate kadar ancak gelir dediler: o da öğle yemeğini yememişti ya, tuttu en yakın içkili lokantaya girdi.</p>

  <p>İçerisi, bir alem. Sarhoşun biri bas bas bağırıyordu. Onca tedbire, ihtiyata rağmen birliklere ne idüğü belirsiz kişiler geliyordu yine de; böyleleri geri çevriliyor, öğle treniyle geldikleri yere gönderiliyorlardı ama, bütün sabah kafalarını ütülüyorlardı önlerine gelenin. Geçenlerde, kimin işiyse, Lyon’un olanca berduşu dertop edilmiş uluslararası birliklere gönderilmişti. Daha sınırda durdurdular, geri çevrildiler. Birlikler savaşacak adam arıyorlardı, sinema figüranı değil!</p>

  <p>Sarhoş, besbelli ipin ucunu kaçırmıştı:</p>

  <p>– Ayıp, diye uluyordu, ayıp! Bana yapılır mı bu? Ben ki Monaco Prensi’ne pilotluk etmişim, Atlantiği geçmişim, ben ki bugüne bugün eski bir lejyonerim, layık mıyım buna, ha, it sürüsü, inek takımı, ekmek içinden devrimciler sizi!..</p>

  <p>Bardağını yere vurup kırmış kırıklarını çiğniyordu.</p>

  <p>Sosyalistin biri kalkacak olduysa da bir başkası, o da dalgacının biri, eliyle durdurdu onu.</p>

  <p>– Dokunma, dedi. Tanırım. Zararsız bir adam, zaten dut gibi. Göreceksin sepetlemesi ne kolay.</p>

  <p>Kalktı, cam kırıklarını çiğneyen sarhoşun ardına dikildi ve başladı komut vermeye:</p>

  <p>– Herkes yerine, dik-kat!</p>

  <p>“Hazırolll!”</p>

  <p>Sarhoş dediklerini dakikasında yaptı.</p>

  <p>“Sa-ğa dönnn, ileee-ri arş!”</p>

  <p>Herif komuta uyarak kapıya doğruldu, çekti gitti.</p>

  <p>Tekrar konyağının başına dönen öteki dalgacı:</p>

  <p>– Demedim mi, dedi, iki dakikalık iş.</p>

  <p>Magnin tanıdık birine rastlar mıyım diye bakınıyordu ama, kimseyi göremedi. İlk kata çıktı. Ücretli havacılardan üç kişi, lokantacının portresi altına çömelmişler, yerde aşık atıyorlardı.</p>

  <p>Ücretlilerin çoğu bırakıp Fransa’ya gitmişti, kalanlardandı bunlar; sabah ayazında işi gücü bırakmış, Magnin’e sırtları dönük veryansın ediyorlardı aşıkları. Aşıkların takırtısına, açık pencereden, başka bir gürültü, nal sesleri kadar açık ve seçik, demirci balyozu ya da çamaşır tokacı gibi düzenli bir gürültü katıldı: Uluslararası Birliklerin ayak sesleri! Aşıkları atanın eli havada kalakalmıştı, aşıklar düştükleri yerde sarsıntıdan titriyorlardı. Ayak sesleri kerpiç yapıyı ta temelinden sarsıyordu, oyun bile savaş havasına girmişti o anda.</p>

  <p>Magnin pencereden baktı: bir koridor gibi çın çın öten daracık sokaktan, ayaklarını vura vura, Uluslararası Birlikler geçiyordu. Kimler yoktu ki aralarında! Uzun saçlı aydınlar, inatçı komünistler. Nietzsche bıyıklarıyla yaşlı, Sovyet filmlerindeki jönleri andıran yüzleriyle genç Polonyalılar, kafası tıraşlı Almanlar, Cezayirliler, bunların arasına yanlışlıkla karışmış İspanyollar denebilecek İtalyanlar, hiç kimselere benzemeyen İngilizler, Maurice Thorez’e ya da Maurice Chevalier’ye benzeyen Fransızlar, her ulustan, herkes; hepsi de çelikleşmiş, hem de hayır, Madrid’li gençlerin talim hevesiyle değil, vaktiyle birbirleriyle yaptıkları savaşın, içinde bulundukları ordunun anısıyla çelikleşmiş, dimdik. Kışlalarına yaklaşıyorlardı ya, birden marş söylemeye başladılar ve yeryüzünde ilk defa olarak, savaş düzeninde yürüyen her ulustan karmakarışık bir sürü adam, <i>Enternasyonal</i>’i bir ağızdan söylemiş oldu.</p>

  <p>Magnin ardına baktı, ücretliler yeniden aşık atmaya dalmışlardı. Onlar, kulak asmıyorlardı böyle şeylere.</p>

  <p>Artık Yabancı Hava Kuvvetleri’ni yenileyebileceğini umuyordu. Bakım ve onarım atölyelerine çekidüzen verebilmek için on beş gün kadar Barcelona’da kalması gerekmişti; gerçi kedi gidince meydan farelere kalmış, pelikanlar işi biraz azıtmışlardı bu tarafta ama, bir haftaya kadar altı bombardıman uçağı yenisinden farksız bir halde servise girecekti.</p>

  <p>Aradığı yetkilinin az önce pencerenin önünden geçen birlikle dönmüş olması gerekiyordu. Magnin yeniden çıktı Birlik Merkezi’ne doğruldu. Kaşları gözlerinin üzerinde birer uzatma işareti gibiydi, aklıysa hanidir kurup durduğu bir şeye takılı.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">– Yok kusura bakma ama, daha uzun sürecek mi bu?</p>

  <p>Alcala üssünde, tulumunu giymiş uçuşa hazır Leclerc, hem bir soylu ağırlığıyla başlığını sıkıştırıyor, hem de, eli kolu havalarda, dırlanıp duruyordu. Şöyle otuz metre kadar ötesinde, sesinin ulaşamayacağı bir yerde, grup şefi Carnero, Sembrano’nun bir dostu, elinde dürbün Madrid ufuklarına dalmış. Hava da berbat.</p>

  <p>“Elini çabuk tutamaz ki! Oysa, fridolini’ler isterse melaike kılığına bürünsün, ben kül yutmam arkadaş...”</p>

  <p>Leclerc İtalyan Alman ayırmıyor, faşistlerin topuna birden “fridolini”ler diyordu.</p>

  <p>Carnero uçağına bindi, uçak uçuş hattına sokuldu. Uçağı <i>Jaures</i>’ti, karbüratör ayarı iyice bozuk olan <i>Jaures</i>, ekibiyse İspanyollardan kurulu. Önce Leclerc, ardından bir İspanyol bombardıman uçağı onu izlediler. Cumhuriyetçi avcı uçakları çoktan havalanmış, Alcala’nın üstünde tur atıyorlardı: Amerika’dan gelme, -yeni model mitralyözleri olmayan- Allahlık uçaklardı bunlar da. Hala 1913 modeli İspanyol Levis’leriyle çarpışmak var mı?</p>

  <p>Uçağı <i>Orion</i> arızalanıp da Leclerc başka iki uçağın parçalarından yapılma <i>Pelican I</i>’in pilotluğuna geçeli, gri şapkasını giymekten vazgeçmişti, fakat deri uçuş başlığıyla öyle soylu bir havalar veriyordu ki kendisine, deme gitsin!</p>

  <p><i>Pelican I</i>’in ön mitralyözcüsü Leclerc’in yerine bir göz atıp da aradığını göremeyince sordu:</p>

  <p>– Ee, hani termos?</p>

  <p>– Bugünlük kusura bakılmayacak, et tırnaktan ayrılıyor, iş çok ciddi.</p>

  <p>Birkaç dakika sonra üç uçak ve avcıları Madrid’in üstündeydiler. Barajar’ı sayma, evvelce pelikanların üslendiği bütün alanlar düşmanın eline geçmişti. Bütün yollar boyunca, arapsaçı gibi iç içe girmiş bir ulaşım canlılığı, Getafe’nin az berisindeyse, kamyon parkı haline getirilmiş bir çayırlık. Üstelik hepsi de öylesine savunmasız, öylesine ortalarda ki, düşmanın olacağına inanılmaz. Leclerc, filonun sağ ucunda uçuyor, durmaksızın çok alçak bulutlara dalıp dalıp gözden kaybolan öteki iki uçağı dikkatle kolluyordu. Tepelerinde de onları koruyacak olan avcı uçakları. Bir ara bulutlar neredeyse yerleri süpürmeye başlayınca, üstlerinden uçmak zorunda kaldılar; iki kül rengi tabaka arasında solgun boşlukları savaş düzeninde uçan filo bir ölüm uğultusuyla doldurdu. Bulutlardan çıkmalarıyla kendilerini kamyon parkı üzerinde bulmaları bir oldu. Her iki yandaki bütün yollarda, bir uçtan bir uca sanki tampon tampona, Franco’nun arabaları. Tage’daki motorlu yürüyüş kolu Madrid kapılarına dayanmıştı işte.</p>

  <p>Faşist avcıları birden daha yukarıdaki bulutlardan döküldüler: karşıdan, bir bakışta kanatlarını bağlayan “W”den tanıdıkları yedi Fiat. Cumhuriyetçi avcılarının en yukarıda uçan grubu onları görünce hızlandı ve üstlerine yürüdü.</p>

  <p>Düşmanın baraj ateşi de o anda başlıyor.</p>

  <p>Madrid’e kitle halinde yığılan Alman uçaksavarlarıydı bunlar; otomatik olduklarından, mermileri, ellişer metre arayla üst üste patlıyordu. Leclerc, kendi kendine, benim uçağın, diyordu, kanat yayılımı yirmi altı metre, iyi mi? 1918’de bile görmemişti böyle bir baraj. Alman topçuları bombardıman uçaklarına nişan almıyor, karalamadan aynı yüksekliğe ama yüz metre kadar önlerine ateş ediyordu; öyle ki, uçaklar, sanki kendi ayaklarıyla gidiyorlardı barajın içine. Beride, iki tarafın avcıları savaşa tutuşmuştu. Leclerc bir pike denedi, mermiler de alçaldı. Bombacı:</p>

  <p>– Telemetreleri var, diye mırıldandı.</p>

  <p>Avcıların çatışması kızışmıştı iyice. Havada dört dönerek mekik dokuyuşları hem cambazlık yapıyormuş, hem de düşüyorlarmış gibi bir izlenim uyandırıyordu insanda ama, Leclerc’in görecek gözü mü vardı? Mitralyözcüler onları izliyor, bombacılarsa gözlerini yerden ayırmıyordu. Leclerc, Carnero’nun uçağına takılmıştı: Çıkıyor, iniyor, yanlıyor, fakat ne yapsa etse barajı hep karşısında buluyordu Carnero. Ansızın daha da yaklaşır gibi oldu; Leclerc o patırtı içinde, bir kör nasıl kendini yedene bağlanır, öyle grup şefinin uçağına bağlanmış, içinde bir yerinde iki uçak birleşmiş de sanki tek olmuş gibi bir duygu, bir tank vurdumduymazlığıyla ateşin içinde buldu kendini.</p>

  <p>Barajla aralarında pek pek yüz metre kalmıştı.</p>

  <p>Bir anda uçaklarla mermiler birbirlerini buldular, Leclerc’in uçağı on metre kala şöyle bir irkildi, <i>Jaures</i>, öteki uçak, tam ortasından kırılarak içindeki sekiz kişiyi kurşuni boşluğa tesbih taneleri gibi bırakıverdi. Üzerine yaslandığı bir dal kırılıvermiş gibi geldi Leclerc’e, açılmış bir tek paraşütün çevresinde kara benekler halinde dökülüşen arkadaşlarını, bombacısının ve ön mitralyözcüsünün nasıl dehşete düşmüş bir suratla seyrettiklerini görünce uzatmadı artık, hemen döndü, Alcala’ya doğru uçağa tam gaz yol verdi.</p>

  <p>Leclerc, yere inmek için yol kestiğinden beri: – Amma iş yahu, deyip duruyordu. Savaşta bile görmedim ben böyle şey.</p>

  <p>Alanda, uçaktakiler çevresini sarmış, pis pis susuyordu. Sonunda, ağzı felaket, gözleri cehennemden dönmelerin gözleri, o fiyakalı lejyoner yürüyüşüyle komutanlık makamına gitti.</p>

  <p>Orada Vargas, bir koltuğa oturmuş onu bekliyordu. Upuzun ayaklarını uzun uzun uzatmış, daracık suratı pencerelerden taşan bulutlu gökyüzünde, sırtında üniforması.</p>

  <p>Leclerc, sapına kadar kahraman, başladı raporunu vermeye. Carnero’nun nasıl düştüğünü anlatırken, Vargas:</p>

  <p>– Size verilen emir neydi? diye sordu.</p>

  <p>– Getafe yürüyüş kolunun bombalanması.</p>

  <p>– Kamyonlar otomobil parkından önce değil miydi? Konvoy halinde ilerlemiyorlar mıydı?</p>

  <p>– Evet, fakat baraj yüzünden geçilemiyordu ki. Kanıtı da, Carnero işte..</p>

  <p>Tuhaf şey, Leclerc kendi bildiği gibi konuşmayı tutturamadı mı, basitleşmiyordu da, memurlaşıyordu adeta. Vargas:</p>

  <p>– Baraj, diye yeniden sordu, parkın orada değil miydi?</p>

  <p>– Evet.</p>

  <p>– Oysa daha önce kamyonlara rastladınız, öyle mi?</p>

  <p>– ... Evet!</p>

  <p>– Peki, niye bombalarınızı atmadan döndünüz, söyler misiniz bana?</p>

  <p>Leclerc o dakika düşmandan kaçmış olduğunun farkına vardı.</p>

  <p>– Düşman avcıları aman vermiyordu ki!</p>

  <p>İkisi de avcıların onlardan iki kilometre ötede savaşa tutuştuğunu biliyorlardı; kaldı ki, avcıların saldırısına uğramış bile olsa, onlarla savaşı kendi avcılarına bırakıp Leclerc’in baraja paralel olarak bombardımanını yapması gerekirdi. Magnin, çarpışmanın en civcivli yerinde, kaç kere bombardıman yönetmemiş miydi? Vargas:</p>

  <p>– Bombalarınızı geri getirdiniz, değil mi? diye sordu. Yanlış bilmiyorum ya?</p>

  <p>– Getirmesine getirdik, rastgele oraya buraya, bu arada bizimkilerin üzerine atacak yerde... Zaten motor da tekliyordu.</p>

  <p>Vargas, Leclerc’in gerçekte korkağın biri olmadığını bildiğinden, böyle duvardan atlarken yakalanmış çocuk gibi saçma sapan özürlere sığındığını gördükçe bütün bütün kahroluyordu.</p>

  <p>Dışarda bekleyen makinisti, bombacıyı ve mitralyözcülerin şefini içeriye çağırttı.</p>

  <p>– Motor? dedi.</p>

  <p>Leclerc ve mitralyözcü makiniste döndüler. O:</p>

  <p>– Vallahi, dedi, iyi sayılmazdı pek.</p>

  <p>– Nesi var?</p>

  <p>– Aşağı yukarı her yanı aksıyor.</p>

  <p>Vargas kalktı:</p>

  <p>– Peki, dedi, teşekkür ederim.</p>

  <p>Leclerc: – Yolu yoktu, dedi, bombalayamazdık.</p>

  <p>Vargas: – Peki peki, diye tekrarladı. Teşekkür ederim.</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Magnin’in Albacete’de olması yüzündendi bu. Komutanlık o gün Bakanlığın talimatına uyarak ilk defa üniformasını giymiş olan Scali’nin başına kalmıştı. Aslında bu işi yüklenecek iki kişiden biri hastanede yatıyordu; ötekiyse, yani Karlitch, mitralyözcü yetiştirmek üzere palas pandıras Madrid’e çağrılmıştı. Zor kapısının kapalı olması, komutanlığı, İspanyol ordusunun yarısında olduğu gibi uluslararası filoda da, komutanlık edenin kişisel otoritesine bağlamaktaydı. Üste iki kişi vardı ancak kendisine başeğilen: biri Magnin, öteki de pilotların şefi, herkesin sevip saydığı, daha şimdiden dört faşist uçağı düşürmüş bir genç. Ne var ki dünden beri, hastanede kesilen koluna, bir de yükselen ateşine komuta etmeye uğraşıyordu zavallı.</p>

  <p>Telefonla çağrıldığında Scali, kimbilir hangi pelikanın, besbelli ortalarda dolaşırken kaybolmasın diye, Raplati’nin pespembe karnına filo mührünü basmış olduğunu henüz farketmişti, kendi kendine gülüyordu.</p>

  <p>Sembrano’ydu arayan:</p>

  <p>– Sizin pilotlardan, dedi, birini gönderiyorum.</p>

  <p>Göndereli epey geçmiş olmalı ki, telefonu kapadıktan birkaç dakika sonra Scali, Leclerc’in, bir kamyonda süngülü dört milis arasında eli kolu bağlı getirildiğini gördü. <i>Pelicarı I</i>’in baş mitralyözcüsüyle makinisti de yanındaydı ya, daha az sarhoştu onlar. Milisler hepsini bırakıp gitti.</p>

  <p>Vargas’tan ayrılınca, kafayı iyice çekmeye kararlı Leclerc iki arkadaşını yanına alıp, ne oluyor demeye kalmadan üsdeki arabalardan birine atlamış, kapağı aklının içki bulabileceğini kestiği Barajas’a atmıştı. Yol boyunca ağzını bile açmadı. Oturunca yine tek kelime söylemeksizin üst üste altı Pernod devirdi.</p>

  <p>Sonra açtı ağzını yumdu gözünü.</p>

  <p>İşin sonu: kamyon.</p>

  <p>Yavaş yavaş ayılıyordu. Scali, köpeği koltuğunun altında, Leclerc azıtırsa ne yaparım derdindeydi. Soytarı kafalı, uzun uzun elli, bu maymundan bozma herif zorlu bir adamdı muhakkak! Yine de iş çığırından çıkmadıkça milisleri çağırmamalıydı. Oradaki pelikanlar, uzaktan uzaktan, yarı öfkeyle bakıyorlardı Leclerc’e, yarı dalga geçerek. Attignies önce bırakıp gitmişti ama, az sonra sessiz sedasız döndü geldi. Scali, herhalde diye düşündü, iş zora binerse bana destek olmak için döndü. O arada köpeği de yere bıraktı elinden.</p>

  <p>İpleri çözülürken Leclerc başladı söylev çekmeye:</p>

  <p>– Tamam, anladık, nobran herifin biriyim ben, dırlanır dururum. Ama devrimci dediğin böyle olur, devrimci takımının esas niteliğidir bunlar, anladın mı? Hem kusura bakma ama, senin gibi pilot mu yoksa emekli belediye üyesi mi belli olmayan uçucuların içine etmişim ben, bi güzel! Haybeciler. Ulan baksanıza bana, ne meyhane küpüyüm, ne urgan makarasıyım, kırk yıllık komünistim be! Hadisene, sen gelip açıklasana olanı, ne duruyorsun?</p>

  <p>“Franco’cu itlerin kim olduklarını sen bana sor, anladın mı? Vrangel ordusunun döküntüleriyle öteki devlet düşkünleri Paris’e dökülüşüp taksi şoförlerinin ekmeğini elinden almaya kalkıştılardı ya, ta o zamandan beri tanırım ben onları; Franco’dan çok öncesini bilirim, savaş öncesinden beri komünistim çünkü.”</p>

  <p>Darras, üstüne varmadan: – Komünistlerle sosyalistler ayrılmadan önce bile, değil mi? dedi. Boşversene sen, parti kim sen kim yahu! Elbet bu sende iş yok demek sayılmaz ama, bırak şu parti lafını.</p>

  <p>Ayağı iyileşmişti Darras’m, hatta dün Scali’yle beraber Leclerc’in başaramadığına benzer bir göreve çıkmışlar, pekala da üstesinden gelmişlerdi.</p>

  <p>İkisini de şöyle bir süzdü Leclerc: Scali, yuvarlak yuvarlak gözlükleri, bacakları şişen fazla bol pantolonu ile, havacılık filminde bir Amerikan komiği sanki; Darras, sakin bir gülümseme, yassı ve kırmızı bir yüzü çeviren kırlaşmış saçlar, bir de pehlivan pazuları. Kendi mitralyözcüsüyle makinistinde hiç ses yok.</p>

  <p>– Ya, şimdi de parti dalgası çıktı ortaya, öyle mi? Talavera’da Gaz Fabrikası’nı uçurmaya giderken üyelik kartını sormadındı ama. Yalnızım ben, yalnız, yalnız bir komünistim işte, hepsi o kadar. Tek istediğim, dalgama taş atmasınlar, tamam mı? Ha bak, çaktırmadan yanaşıp bacağımı kapmak isteyen köpeklere de aman vermem, anladın değil mi? Hem söylesene bana, kimin işi Talavera, senin işin mi? Söylesene, benim desene!</p>

  <p>Scali koluna girip: – Çocuk olma, dedi. Talavera senin işin, herkes de bilir bunu. Üzme kendini boş şeylerle, gel de seni yatırayım.</p>

  <p>Magnin gibi o da Leclerc’in kaçışını korkaklığına vermiyor, bir kaza sayıyordu; hele Talavera’nın anısına can kurtaran gibi sarılması yok mu, basbayağı dokunuyordu ona. Ama her öfke insanı çirkinleştirir de, sarhoş öfkesi büsbütün. Leclerc’inki, burun deliklerinin ve dudaklarının şişmesiyle komik yüzüne öyle bir hava veriyordu ki, içindeki hayvan dışarı vuruyordu sanki.</p>

  <p>Yeniden: – Gel dedi, yatırayım seni.</p>

  <p>Leclerc, göz kapaklarını kısarak yan gözle baktı; birden, sarhoş suratının altından kimbilir hangi köylü dedesinin kurnazlığı kımıldadı.</p>

  <p>– Beni, dedi, sarhoş sanıyorsun, ha?</p>

  <p>Hala ona bakıp duruyordu. Hala da öyle göz ucuyla.</p>

  <p>“Haklısın. Hadi gidelim.”</p>

  <p>Scali kolundan çıkmadan merdivenlere doğruldular. Yolun yarısında Leclerc durup aşağıdakilere: – Hepinizin, dedi, ağzına, e mi? Fasarya sürüsü!</p>

  <p>Birinci katta Scali’nin boynuna sarıldı, ağlayarak: – Korkak değilim ben, dedi, duyuyor musun, korkak değilim! Hem daha her şey bitmedi ki, dur bakalım.</p>

  <p>Paris’teki İspanya Elçiliği’nin özel izniyle, Nadal, haftalık bir burjuva dergisi hesabına pelikanlarla röportaja gelmişti. Kimisi pek yukarıdan davranarak yanaşıyordu bu işe, kimisi gizli gizli kuşkulanarak. <i>Marat</i>’yla uçanlar, Darras, Attignies, Gardet vs., bir demeç hazırlamayı yeğlemişlerdi, onunla uğraşıyorlardı. Otelde, yemek salonunun ta dibinde, Scali’yle oturmuş, Jaime Alvear, gözlerinde sargı yerine artık kara gözlükler, röportajı filan faydasız buluyor, Akala gecesine simsiyah kapanmış bir pencereye bitişik radyo dinliyordu. House ise üç sütunluk yazı yazdırmıştı.</p>

  <p>Kısarak ve kıvırcık, gözleriyse handiyse mor bir delikanlı olan Nadal, her şeyiyle o kadar yusyuvarlak olmasaymış, iyi de bir jigolo olurmuş hani: yüzü, burnu, hatta fazlaca yuvarlak hareketleri, çocuk kıvırcığı saçlarıyla ayarlanmıştı adeta. Ona pelikanlar arasında en değişik, en ilginç olan Leclerc’dir demişlerdi ama, gazetecileri sinekleri eğlendirmeye yarar palavra kişiler sayıyordu Leclerc, kazara içlerinden biri kendisine başvuracak olursa, şaka maka, ağzını burnunu dağıtacağını söylüyordu. Hoş, yatmıştı ya!</p>

  <p>Attignies, <i>Marat</i>’dakilerin demecini getirdi:</p>

  <p><i>“Biz buraya serüven aramaya gelmedik. Hepimiz, ister komünist ya da sosyalist, ister partisiz devrimci olalım, İspanya’yı savunmaya karar vermiş bulunuyoruz. Koşullar ne olursa olsun en etkili bir şekilde çarpışacağız. Yaşasın İspanyol halkının özgürlüğü!”</i></p>

  <p>Nadal’ın hiç işine gelmedi bu. Öteki okurlarının yanısıra, gazetesini, bir milyonu aşan işçi de alır okurdu. Bu hesapça, patronunun gönlünü etmesi için, bu sevimli havacıları (hele Fransızları) övmek, ücretlilerin değişik yanlarını belirtmek, geri kalanlarına biraz duygu, ölü ve ağır yaralılara (şu Jaime eğer... yazık, n’apalım ki İspanyol!) birkaç damla gözyaşı dağıtmak gerekiyordu, olabildiğince şerbetçi davranmak yani... Politika yapmaktan mümkün mertebe kaçınmak, hele komünistliğin adını bile anmamak.</p>

  <p>Kendi kafasınca da, araya gizlice bir iki hikaye sokuşturayım diyordu; cinsel tarafından olursa daha da makbule geçerdi bu hikayeler... Herkesin de bildiği gibi, böylesi serüven röportajlarının en ilginç yanı dönüşle ilgili yanlarıydı.</p>

  <p>Bir süre atıcıları dinledi. Yemiyordu ama yalanlarını, müsvedde niyetine kulak veriyordu. Her ahmağın içinde bir romancı yatardı ona göre, önemli olan seçmesini bilmekti. (Sesini ne de olsa pek yükseltmeden) “adamlarım” aşağı “adamlarım” yukarı konuşan biriyle başlamıştı önce. Gerekli notları aldıktan sonra Kipling’in sözlerini düşündü: “Şimdi de öteki tarafa gidelim, bakalım ne mavallar okuyacaklar?” Düşündüğünü yaptı.</p>

  <p>Sıra, buraya gelmek için Fransız ya da İngiliz ordusundan kaçanlardaydı. Çoğu İspanya’da evlenmişlerdi ya, “Bizim gazeteyi kadınlar çok okuyor,” diyerek ellerinden karılarının birer resmini almayı pekala becerdi. Ondan sonra ücretliler arasındaki “as”ların, yani resmen üç faşist uçağından fazlasını düşürmüş olanlarındı sıra. Bunlar gönüllülere “politikacılar”, kendilerine “savaşçılar” adını takmışlardı ama, palavra sıkmıyorlardı. Hatta uçuş karnelerini sakına sakına gösterdiler.</p>

  <p>Arkasından kabadayı geçinen birkaç delikanlıyla, attı mı mangalda kül bırakmayanlardan geriye ne kaldıysa. Öyle değişik bir yanları olmadığı, abartmasını da bilmediği için gönüllüleri tutmamış, boşlamıştı.</p>

  <p>Bir yandan, yarısını Pol’ün cömertçe cebine aktardığı şeker kutusunu ne ettim de meydana çıkardım diye yanar, bir yandan uçuş karnelerinden birinin ardına not alırken, ortalık sessizleşir gibi oldu birden, dikkatler yoğunlaştı, o da bunu sezip burnunu yazısından kaldırdı.</p>

  <p>Leclerc! Evet, tersi dönmüş, hafif kambur, yeniden kafasına geçirdiği gri şapkasının yanlarından kara saçları tutam tutam dışarıda, burnunun altında hayli kaygı verici bir gülümseme ve kolları hiç olmadığı kadar uzun. Leclerc iniyordu merdivenlerden. <i>Pelican I</i>’in mitralyözcülerinden birisi çağırdı:</p>

  <p>– Bak, dedi, yazar bir arkadaş. Ne de olsa meslekdaşın, bir kadeh atmayacak mısın onunla?</p>

  <p>Leclerc geldi yanlarına oturdu:</p>

  <p>– Yaa, sen de yazarsın demek, sırma saçlım? Ne yazıyorsun bakalım?</p>

  <p>– Hikaye, şu, bu. Ya sen?</p>

  <p>– Koca koca romanlar. Şiir de yazardım, bak. Kitabını direksiyon başında satıp bitirmiş tek ozan benim. Gececi şoförler, arabalarına kafayı bulmuş ya da acemi bir turist düştü mü yolarlar ki bildiğin gibi değil. Ben, katiyyen! Yalnız kitabımı satardım, o kadar. Niye, çünkü o da bir çalışma ürünü, ona da emek verilmiş. Hediyesi 15 papel. <i>İcare Direksiyonda</i>’ydı adı. İcare diyoruz, çünkü serde hem ozanlık var hem de havacılık, anlarsın ya! Böyle böyle hepsini okuttuk, bir tane bile kalmadı.</p>

  <p>– Hala yazıyor musun bir şeyler?</p>

  <p>– Öylesini bıraktım, mitralyözle yazıyorum şimdi.</p>

  <p>– Yaa, hangi mitralyözü kullanıyorsunuz?</p>

  <p>Demeçlerinin altına imzayı bastıktan sonra Attignies’le Darras da Scali’nin yanına, Jaime’nin radyosunu dinlemeye gelmişlerdi. Görmeyeli ömrünün yarısını radyo dinlemekle geçiriyordu Jaime. Fakat Nadal’ın son sorduğunu Darras’ın gözü tutmadı, yanlarından ayrıldı.</p>

  <p>Kuşkusu boşunaydı. Beridekiler, alt tarafı, bir komedidir oynuyorlardı: Leclerc avcı pilotu olmadığından, geldiğinden beri herhangi bir mitralyözle bir kere olsun ateş etmemişti; Nadal’a gelince, piposunu kemire kemire, bu işin erbabı gibi konuşuyordu ama, İspanyol Lewis uçak mitralyözlerinin şarjörlü olduğunu bile bilmiyor, onları şeritli sandığından, ötekinin anlattıklarından tek kelime anlamıyordu. Sonunda:</p>

  <p>– Barda, diye sordu, memnun musun hayatından?</p>

  <p>– Ne demek, gerçek hayat bu... Paris’te olsun ne halt edeceksin? Posta pilotluğu, yani dolmuş şoförlüğü mü? O bile değil. Adın solcuya çıktıysa zırnık koklatmazlar. Yoksa sürüm sürüm sürünecek misin ayak işlerinde? Yok arkadaş, burada adama adam gibi muamele edilir. Sözün gelişi ben, kusura bakma, yani, Talavera’yı o biçim ayarladım, git, kime istersen sor, koca gaz fabrikası nasıl gazlı paçavra gibi tutuştu, anlatsın sana. Franco’yla aynı hesap. Kusura bakma yani ben, Leclerc, durdurdum orada Franco’yu. Anlıyor musun? Arkadaş, buradakilerin hepsi, bak istersen, öyle karpuz kabuğundan madalya taşıyacak adamlar mı?</p>

  <p>Salonun nihayetine, devrimci afişlerin altına yerleştirilmiş fırının çevresinde, her zamanki gibi, aşçıbaşı hizmet edeyim diye çoluğu çomağıyla kendini paralıyor, pelikanlarsa fazladan yemek alabilmek umuduyla onu bir kenara çekip gizli pazarlıklara girişiyorlardı.</p>

  <p>Attignies radyoyu dinliyordu ya, bir yandan da gazeteciyle Leclerc’i gözden kaçırmıyor, ilişkilerinin gelişmesini merakla izliyordu. İki üç dakikadır Leclerc ekmek ufaklarını parmakları arasında yoğurup dertop ederek Nadal’ın handiyse suratına atmaya başlamıştı. Sesinin tonu sözlerinin içtenliğinden çok uzaktı.</p>

  <p>“Talavera’yı ben bir <i>Orion</i>’la başardım, var hesapla gerisini! Burası boğa güreşleri ülkesi mi, eh, bizim elimizde boğa değil bir avuç dana var, danalarla da olsa dayandık ama, anlıyor musun?”</p>

  <p>Ve burnunun üzerine ekmek içinden bir top daha. Attignies büsbütün sardırmış, işin nereye varacağına bakıyordu. Nadal’sa acısını röportajda çıkarmaya karar vermişti bunun, sözüm ona gülümsüyordu.</p>

  <p>– Talavera’da ne silahla savaştın, peki?</p>

  <p>– Hurmalarla, iyi mi? Pencerede bir mitralyöz, bir de bomba atmak için özellikle genişletilmiş kenef delikleri.</p>

  <p>Gardet, teknisyen gözüyle: – Ya, dedi, sehpalı Hotckiss hava mitralyözü?</p>

  <p>Nadal, bilirim, onlardan neler çektik havasıyla:</p>

  <p>– Villacoublay’de, dedi, aynısını kullandık biz de.</p>

  <p>Her haliyle insanları böyle Allahlık silahlarla çarpıştıranları ayıplıyordu sanki; oysa, böyle bir mitralyöz gerçekte varolmadığından pelikanlar gizli gizli işletiyorlardı onu. Birden Attignies:</p>

  <p>– Kesin gürültüyü, dedi.</p>

  <p>Dinlediği faşist radyo (Sevilla Radyosu’nun bir yayınıydı galiba) havacılık haberlerini vereceğini bildirmiş, Jaime dakikasında sesi yükseltmişti:</p>

  <p><i>Uçaklarımız, Madrid’de Carabanchel milislerini püskürterek, kızıl mevzilerini başarıyla bombalamış bulunuyorlar.</i></p>

  <p><i>Şehir saat üçte ve beşte bombardıman edilmiş, kızıl hava kuvvetlerinden bir tek uçak bile müdahale etmemiştir.</i></p>

  <p><i>Bugün hatlarımız üzerinde hükümetçilere ait beş uçağın düşürülmüş olduğu haber alınmıştır.</i></p>

  <p><i>Bu radyodan bir zaman önce, Sovyet ajansı, Stalin’in casusu, ünlü bozguncu Magnin’in mutlaka düşürüleceğini bildirmiştik. Söylediğimiz gerçekleşmiş, Magnin’in uçağı bugün hatlarımız üzerinde düşürülmüştür. Bütün içindekilerin düşerken öldükleri anlaşılmış, hain Magnin’in cesedi ise Getafe’de teşhis edilmiştir. Ötekilerine duyurulur.</i></p>

  <p><i>İyi geceler.</i></p>

  <p>Pelikanlar şaşkın şaşkın bakışıyorlardı.</p>

  <p>Scali: – Olmaz öyle şey! diye bağırdı. Besbelli karıştırıyorlar.</p>

  <p>Nadal sorunu kurcalamaya kalkışacak olduysa da fazla üstüne düşmemek gerektiğini çarçabuk anladı: en olmayacak batıl inançları olan pelikanlar -en dırdırcıları bile- bu konuda derhal tersleniyorlardı. Hepsi düşünen <i>Jaures</i>, içindekilerinse Carnero ile arkadaşları olduğunu düşünüyordu gerçi ama, Magnin Albacete’de inmişti, inmişti ya, öğleden sonra kalkıp Madrid cephesinde savaşmadığını kim sağlam söyleyebilirdi? Kimse?</p>

  <p>Lerclerc: – Hadi oradan budala, diye homurdandı, nereden biliyorsun?</p>

  <p>Nerden mi biliyordu, en emin yerden: öğleden beri havanın gittikçe bozulduğunu hissettiğinden telefonla Magnin’i aramış, akşama mutlaka Alcala’da olmasını rica etmişti.</p>

  <p>Magnin durumu ondan çok daha iyi biliyordu. Sembrano ona telefon ederek her şeyi anlatmıştı, hem de Scali’ye anlattığından çok daha ayrıntılı olarak. Meğerse Leclerc, dut gibi olunca, İspanyol pilotlarına basmış kalayı; sanki Valencia’da canlarını güven altına alanları bulunsa da, İspanyol pilotların o her yanı ayrı dökülen uçaklarıyla kendisinin Talavera’da bir kere yapmakla onca övündüğü şeyi her gün yapıp durduklarını bilmezmiş gibi. Sonra başlamış çevresine toplanan İspanyol makinistlerine söylev çekmeye, savaşın kaybedildiğini, onarılan uçakların düşeceğini -utanç adamın aklına daha neler getirirse onları- anlatmaya. Scali de, Leclerc’in, dönüşünden bu yana birkaç kere, kendisini değişik havası ya da çokluk gerçek (ve herhalde büyük bir sevilmek dileğinden doğma) cömertliği yüzünden canayakın bulan pelikanlara aynı sözleri tekrarladığını biliyordu. İşin kötüsü, onun uçağındaki öteki pelikanlar da bu havaya girmişlerdi.</p>

  <p>Önce şaşırmıştı Scali onların böyle uyuşmasına. Yapısını iyi bildiği kimseleri -aydınları- değerlendirirken bu işin en incesini yaptığı halde, yabancısı olduğu bu adamı anlayamıyordu. Cardet uyarmıştı onu; her yaralı hastaneye gittikçe değişen uçak mürettebatının artık karşılıklı yakınlıklara göre kurulduğuna dikkatini çekmiş, Leclerc’in yanındakilerin o uçağı geri çevirince bulutların yoğunluğundan durumu pek de kavrayamadıklarına, şimdiyse kendilerine fazla büyük gelen bir dram içinde çırpındıklarına işaret etmişti. Leclerc kaçışını bağışlayamıyordu bir türlü; Pernod’ları üst üste dikince nasıl unutur gibi olduysa biraz, yanına her geleni, yaygın bir tiksintide bulabileceğini umduğu aşağılık bir kurtuluşa sürüklemeye çabalıyordu.</p>

  <p>Scali: – Magnin, diye bağırdı, saat yedide telefon etti buraya.</p>

  <p>Herkeste bir kuşku. Acaba doğru mu söylüyor, yoksa bizi mi yatıştırmak istiyor?</p>

  <p>Epeyce uzun bir sessizlik oldu. Nadal elinde kalem, Leclerc’e bir soru daha sorarak bozdu bu sessizliği:</p>

  <p>– Peki niye geldin İspanya’ya? Devrim için mi?</p>

  <p>Leclerc ona yan yan, ama bu sefer hırçın, baktı:</p>

  <p>– Senin üstüne lazım mı niye geldiğim? Herkes biliyor solcu ücretlilerden olduğumu. Buraya geldim, çünkü erkek olan gelir. Çünkü uçak hastasıyım ben. Ötesi ilgilendirmez beni. O biçim salakları, karasevdalı karıları ilgilendirir ötesi, bir de gazetecileri. Kusura bakma ama, herkesin hoşlandığı şey başka. Anlaştık mı?</p>

  <p>Huzursuzluk bir sansar gibi atlamıştı masaya. O, alnı kıvrım kıvrım, kendini şöyle arkaya vermiş, maymunsu elleriyle bir şarap şişesini boğazından yakalamıştı; burun delikleri şişkin, saçları ayrık ve adamakıllı cılız haliyle herkesi parmağında oynatır bir tavır takınmıştı. Gardet, Jaime’nin oralarda, arkadan öne kısa saçlarının fırçasına elini sürüyor, gülümsüyordu. Attignies ona eğildi:</p>

  <p>– Korkudan mı iç zayıflığından mı bilmem ama, Magnin elini çabuk tutup sepetlemezse, bu herifler bütün filoyu berbat edecek. Ne oluyor bunlara, şarap beyinlerine mi vurmuş?</p>

  <p>– Şarap marap, yeter artık yahu! Sinirime dokunmaya başladı, hani. Zaten hazetmem maymun iştahlılarla birlikte çarpışmayı. Hadi içini döküyor dedik, sustuk, anlasa ya, yok bir de kalkmış kahramanlık taslamaya! İşin yoksa, gül.</p>

  <p>– Ötekine bozuluyor, asıl, oyun oynar gibi pozlar takınmasına... tiksindiği nasıl da belli, baksana!</p>

  <p>– Belki, ama minnet de duyuyor.</p>

  <p>– O daha az. Suratını görmüyor musun?</p>

  <p>Nadal, sonunun fenaya varacağını anlamıştı ama, tam zamanında herkese içki ısmarlayıp kalktı, notlarını topladı, sonra kısa ve kurnaz, savaşçı piposu kurnaz gülümsemesine ekli, bıraktı gitti. Leclerc yeniden:</p>

  <p>– Yok, sarhoş değilim, demeye başlamıştı, devrim...</p>

  <p>Besbelli, devrim mevrim umurumda mı diyecekti ama diyemedi. Arkadaşları vardı da ondan mı, hayır, belki böyle diyerek kışkırtmaktan hoşlanırdı bile onları, fakat, kanatsız iki pencerenin ardında Madrid vardı, ondan utanıyordu.</p>

  <p>Radyo bu iki pencereden birinin yanındaydı, Attignies dışarı baktı: Alcala-de-Henares Alanı, anıtları, sütunların ardında saklı gibi duran o avuç içi kadar salyangozcu meyhaneleriyle, uykuya varmıştı. (Allah bilir, içlerinde birkaç pelikan oturmuş Pernod’larını içmekteydiler.) Uykuya varmıştı ama, tetik üstünde bir uykuydu bu; İspanyol komedilerinin o eski Castilla’sı uçak bombalarından delik deşik, serenadlı balkonları, süslü sarayları, sivri kuleli kiliseleri, papaz bahçeleri ve sütunlu görünümleriyle, kulağı büyük tehditlerle dolu en küçük savaş tıkırtısında, tavşan uykusu uyuyordu.</p>

  <p>Scali, Gardet’ye: – Magnin gelince, dedi, ona de ki <i>Marat</i> var, sen varsın, başka arkadaşlar da var, yine de çivi gibi mürettebat düzülür.</p>

  <p>Aşağı yukarı aynı anda Jaime de: – Bu gece, diye sormuştu, Madrid’e gidiyor musun?</p>

  <p>– Evet, Garcia’nın özel çağrısı üzerine.</p>

  <p>– Babamı bulmanı rica etsem, alıp buraya getirmeni?</p>

  <p>Scali, Jaime’nin babası çok yaşlı bir adamdır diye biliyordu; Jaime neden böyle bir şey dilediğini de açıklamadı. Sakatlığından kendisine özel bir pay çıkarmaya kalkışmamıştı hiç.</p>

  <p>– Otur, alır gelirim.</p>

  <p>Leclerc, hırçın: – Bana baksana, Scali, diyerek aralarına girdi. Ağza alınır gibi değil bu yemekler, yakında düzelecek mi bari?</p>

  <p>Masanın ta öbür ucundan Gardet: – Korku, diye sordu, iştahını mı açıyor yoksa adamın?</p>

  <p>Leclerc ona döndü. Gardet ufacık kedi dişlerini göstererek düşman düşman sırıtıyordu. Hiçbir şey söylemedi. <i>Pelican I</i>’in bombacısı karıştı bu sefer lafa:</p>

  <p>– Bizim sözleşmelerden ne haber?</p>

  <p>Scali: – Jefatura’dan göndermediler daha, diye cevap verdi.</p>

  <p>– Bak, bu olmadı işte. Ağzım laf yapmaz benim ama, diyelim ki ölseydim bugün, farz-ı muhal, ne olacaktı benim sözleşmeler?</p>

  <p>Bombacı ufacık gözlerini iri iri açmış, yürek kaldıran iki eli, Barcelona’da nikahının ertesi günü açık mavi deri ceketine dikilmiş teğmenlik yıldızlarının iki yanında, hem kafa tutar gibiydi, hem de bir haksızlığa kurban gitmiş gibi. Gardet, içinden, “Gece ışığında,” diye geçirdi, “gündüze göre daha çok benziyor miki filmlerindeki çaydanlıklara.”</p>

  <p>Scali’yse bu çocukları o kadar da ciddiye almamak lazım der durur, çokluk, dediğine de inanırdı. Fakat bugün...</p>

  <p>– İyi, iyi, dedi. Merak etme. Sana bir şey olursa paran karına verilir. Hadi rahat bırak bizi artık.</p>

  <p>– İyi ama ya Franco daha önce Madrid’e girerse?</p>

  <p>Gardet, fırçasını okşayarak: – İşte o zaman, dedi, ne sözleşme kalır, ne peseta. Herhalde bir güzel kurşuna dizdirir seni.</p>

  <p>Aslında beraber göğüs gerdikleri tehlikeler, aralarında gönüllü sözleşmeli farkı bırakmaz, her iki yanı birbirine iyice yaklaştırırdı ama, bu akşam gönüllülerin sabrı taşmak üzereydi.</p>

  <p>Şimdi, <i>Pelican I</i>’in makinistindeydi sıra:</p>

  <p>– Hem, diye atıldı, niye yeteri kadar avcı uçağı vermiyorlar bize?</p>

  <p>House onu destekledi: – Üstelik yaralılara gereğince ilgi gösterilmiyor.</p>

  <p>İlgi mi? İngiltere Kralı “bizzat” kalkıp Madrid’e onu ziyarete gelse yeter miydi acaba?</p>

  <p>Leclerc’in başmitralyözcüsü hepsinin üzerine tüy dikiyor:</p>

  <p>– Yok canım, yok, iş değil bizimkisi! Avcılar yetersiz, uçaklar hem az, hem Allahlık, malzeme felaket, hele mitralyözleri hiç sorma, dökülüyor.</p>

  <p>Ya İspanyollar ne yapsın, Nuh’tan kalma Breguet’lere atlayıp gık demeden uçaksavarlarla dalaşmaya giden İspanyollar?</p>

  <p>Attignies, Leclerc’in masasına yanaşmıştı, konuşmalara kulak misafiri oldu:</p>

  <p>– Öyle ama sabahtan beri onu gören eden yok.</p>

  <p>– ... neydi o adamların sapır sapır dökülüşü, avuçla savrulmuş gibi, ha?</p>

  <p>– ... savaşta bile görmedim böyle şey.</p>

  <p>– ... ya <i>Jaures</i>’in küt diye ortadan ayrılışı?</p>

  <p>– ... bu inekler Carnero’yu mitralyözle izliyordu besbelli.</p>

  <p>– ... peki, paraşütle atlayan, Carnero muydu?</p>

  <p>– ... atlayan Carnero ama paraşüt Magnin’in.</p>

  <p>– ... eskisi gibi olsa neyse ne, ama telemetreli baraj ateşine karşı ne haltedersin? Savaşmak mı bu artık?</p>

  <p>– ... ya uçağın küt diye ortadan ayrılışı?</p>

  <p>– ... işin düzeni bozuk her şeyden önce, bana sorsalar, ertesi gün ne yapılacağını geceden herkes tartışmalı derim, yanlış mıyım?</p>

  <p>– ... sen ne diyorsun yahu, avuçla savruluvermiş gibi sapır sapır adam kusuyordu uçak, bense...</p>

  <p>– ... anladık, kabadayılığa meraklı Magnin. İntihara niyeti varsa herkesi de ardından sürüklemeye kalkmamalı ama..</p>

  <p>Utanç, diye düşündü Attignies, nasıl da bozuyor. Fikirlere etiyle kanıyla bağlandığından, bütün bunlar beyhude ve hazin geliyordu ona; bir tarafa cumhuriyetin yüz kadar mutsuz ücretlisini koysa da, öbür taraf binlerce İtalyanı ve Almanı, sıram sıram Kuzey Afrikalısıyla adamakıllı ağır basıyor, aklını çeliyordu. Kırk bin Kuzey Afrikalı. Her gün bir o kadarı daha: enselerinde şaşmaz harb divanlarıyla, insanlara nereye dek güvenebileceğiz öyleyse? Ölesiye güvenebiliriz diye, daha şimdiden ölmüş, bu durduğu yerde çürüyen “uzmanları” seçmek şart mıydı acaba? Bereket bir yerlerde, Madrid’de mi, Albacete’de mi, uluslararası ilk birlikler örgütleniyorlar.</p>

  <p>Gardet’nin sesi, boğuk, sürüp giden uğultuyu bastırdı:</p>

  <p>– Durun hele, dedi. Fırçası ve çenesi öne fırlak, masanın üstüne oturmuş, öyle konuşuyordu: – ... gagalarında bir pipo, hani buraya gelip bir kere olsun cepheye ayak basmadan, zorluklar nelerdir anlayıp dinlemeden Paris’e dönerek, Magnin’in yaptıklarına -bu arada tabii bizimkilere de- dudak büken o çok bilmiş beyler vardı ya, ana avrat düz gidiyordunuz arkalarından ama, bakıyorum da bu akşam hepiniz aynı kafadasınız. O kötü, bu kötü, her şey kötü! Ulan iyi ki Franco’un tarafında değilsiniz be, yoksa çoktan kısılırdı gaganız, hem de Allah bilir ölüm sebebiyle.</p>

  <p>Makinist: – İyi ya, dedi. Methettin ya, bu yüzden buradayım işte, Franco’nun yanında değilim.</p>

  <p>Pol dayanamadı; koskoca, kıpkızıl, kıskıvırcık fırladı yerinden, işaret parmağı titreyerek:</p>

  <p>– Hayır, Mösyö Levy! dedi. Bak işte buna gelemem. Ne yapacağımızı bize sen mi öğreteceksin be? Bir kere sen, Bertnard, iyi bir arkadaşsın ama, Magnin’in çalışmasını yargılayacak kadar olmadın daha.</p>

  <p>– Ne demek, artık yargılama hakkımız da mı yok? Layık mı değiliz?</p>

  <p>– Sen yargılamıyorsun, kusuyorsun düpedüz. Kusuyorsun, çünkü ödün patlamış. Patlar patlamaz, orasına karışmam bak, herkesin başına gelebilir bu, derde uğramış bir arkadaşını kınayanlardan değilim ben. Elinizden geldiğinizce işinizi de yapmaya çalıştınız, bunu da biliyoruz. Ama kendi kendinizden memnun değilsiniz diye şurda kalkmışsınız her şeyi batırmaya, yok buna gelemem işte, gelemem arkadaş, o kadar! Beğenmiyorsan, söylesene Magnin’in yerine koyacak birini, hadi söylesenize! Demin radyoda konuşan alçağın dediği doğruysa diye bir an düşündün mü hiç, ya gerçekten... düştüyse Magnin, ne yapardık, ha? Yağma yok, bizim de diyeceklerimiz var bu konuda... Uzun sözün kısası, eşşeklik ediyorsunuz!</p>

  <p>Herkes susmuştu, bu sessizlik ortasında Leclerc, iki eliyle en yakın iskemlenin arkalığını yakalamıştı, hain hain bakarak Scali’ye yaklaştı:</p>

  <p>– Devrim mi, tamam, ne dedim sana? Herkes kendi payına düşeni yapsın. İyi ama hani bunun düzeni? Kusura bakma yani, düzen bombok. Güya bir savaş için getirdiler bizi buraya, iki gündür kapandık kaldık. Kırk sekiz saattir ustura görmedi suratımız! Bu kadarı da fazla, anladın mı?</p>

  <p>Scali, gözlüklerinin ardında tepeden tırnağa tiksinti, ağzını bile açmadı, fakat salonun öteki ucundan bir ses:</p>

  <p>– Yok canım? dedi.</p>

  <p>Hepsi dönüp baktılar. Jaime, son seferinden bu yana, arkadaşlarıyla iki çift laf edecek oldu mu, köşelerde bucaklarda yalnız yalnız ediyor, ortaya konuşmuyordu hiç; şimdiyse birdenbire şarkı söylediği o eski günlerdeki sesini -onda da bir şeyler kör olmuş gibi biraz kısık da olsa- bulmuşa benziyordu. Hepsi her uçuşa çıkışlarında onun gibi dönmek tehdidi altında olduklarını bilirlerdi. Hem arkadaşlarıydı o, hem de alınyazılarının en ürkütücü canlı örneği. Kara gözlükleri irice burnunun iki yanında, yokladığı anlaşılmasın diye masaları aşağıdan aşağıdan elleyerek, el yordamıyla boş tabaktan boş tabağa ilerliyor, pelikanlar dokunmaktan dehşete düşermişçesine önünden çekilip ona yolaçıyordu. Daha alçak bir sesle:</p>

  <p>– Ya siperdekiler, dedi, tıraş oluyor mu onlar?</p>

  <p>Leclerc, dişlerinin arasından:</p>

  <p>– Bana bak, dedi, tamam. Enternasyonalin şövalyesisin sen. Yalnız, işimize karışma şimdi, kafa ütüleme burada.</p>

  <p>Scali, dört beş metre kadar soldaki duvarın dibinde hem Leclerc’i gözden kaçırmıyor, hem de bolluktan neredeyse ayaklarına düşen pantolonunu çekmeye uğraşıyordu. Leclerc, Jaime’yi masaya bitişik ilerler bırakıp dosdoğru onun üzerine yürüdü.</p>

  <p>“Usandım ulan panayır mitralyözleriyle iş görmekten, usandım bıktım be, burama geldi! Mangal kadar taşak var bende, anladın mı, boğalığımı göstermek istiyorum, güvercinlik taslamak değil.”</p>

  <p>Scali ne olursa olsun gibilerden omuzlarını kaldırdı.</p>

  <p>Leclerc’e öfkeden gözü dönmüş, dişleri çatır çatır, onu alaya almak için aynı şeyi yaparak:</p>

  <p>– Senin de ağzının içine, dedi. Anlarsın ya, senin de ağzına!</p>

  <p>En kavgacı yüzüyle burnunun dibine sokulmuştu.</p>

  <p>Scali, beceriksiz beceriksiz: – Ben de senin, diyebildi. Küfretmek de komutanlık etmek gibi yapabileceği şeylerden değildi onun. Her aklı başında aydın gibi, bir şeyi açıklamakta yetinmez, karşısındakinin aklını yatırmak da isterdi; kavgadan dövüşten vücuduyla tiksinirdi adeta. Leclerc, bir hayvan gibi bu tiksintiyi seziyor, fakat korku sanıyordu.</p>

  <p>– Hayır, ben senin ağzına. Sen benim değil. Anladın mı?</p>

  <p>Pol’ün aklına, nereden nereye, yaralılarla dolu gelen ilk uçağı beraberce bekledikleri gün takılmıştı. Birden Magnin’in:</p>

  <p>– <i>Ulan it!</i> dediği işitildi.</p>

  <p>Onu bıyığının bir yanı rüzgardan dönmüş, yumruğu bulut gibi havada, kapının ağzında gördüler. Kimi düşman, kimi rahat bir nefes almış, kimi de sözüm ona dalgın birtakım suratlar arasından geçip Leclerc’in başına dikildi:</p>

  <p>– Termos yanında mıydı? diye sordu.</p>

  <p>– Hayır, yalan!</p>

  <p>Leclerc, kaçtı, diye suçlanışının da haksız olmasını o kadar gereksindiği şu anda, haksız yere sarhoşlukla suçlanacağını kestirmekten memnun, alıngan ve hakkı yenmişçesine, başladı sızlanmaya. Magnin:</p>

  <p>– Yalan mı? dedi. İşte bu kötü.</p>

  <p>İçi çökmüş bir pilota, sarhoş bir pilotu yeğliyordu o.</p>

  <p>Leclerc, şaşkın, kendine bir yol aranırmış gibi bir an bocaladı.</p>

  <p>Magnin: – <i>Pelican I</i>’in bütün mürettebatı, diye kükredi, derhal Albacete’ye hareket edecek. Kamyon kapıda hazır.</p>

  <p>Leclerc yine düşman suratını takınarak: – Kamyon mu? dedi. Allah Allah, niye kamyon? Utanmasalar at arabası getirecekler yahu! Araba isterim ben, araba.</p>

  <p>Bombacı da: – Eşyalarımızı toplamaya bile vakit yok, diye tutturmuştu.</p>

  <p>Ne eşyası? Hepsi de mürettebatın, üstlerinde ne varsa onunla uçaklarına binip geldiğini biliyorlardı pekala. Magnin omuz silkti.</p>

  <p>Leclerc’e ve arkadaşlarına bakıyordu, dalgın. Şimdi şuraya buraya dağılmışlardı ya, bu sabah düşüp ölselerdi, diye bir düşünce geçti aklından, yalnız en iyi taraflarını hatırlayacaktık şüphesiz. Hatta yarın da düşseler bu böyle. Marcelino’nun anısı Leclerc’in varlığından çok daha ağır basıyordu onun içinde ve hepsine, gönüllülere olduğu kadar ücretlilere de, yaptıkları da, dedikleri de, kendileriyle ilgili düşündükleri de geçici bir çılgınlık nöbetiymiş de, er geç ölümün gerçekliğinde, başlıkları alınlarına yıkılmış, vücutları uçuş tulumlarının içinde taş gibi, bu rüyadan uyanacaklarmış gibi bakıyordu.</p>

  <p>Az önce Scali’ye yaklaştığı gibi, Leclerc, yüzü hiç değişmediği, yalnız kat kat alnı biraz daha belki öne yıkılmış olduğu halde, yüzünde etkileyici bir kin izlenimiyle Magnin’e yaklaştı, yaklaştı:</p>

  <p>– Senin de ağzına, Magnin! dedi.</p>

  <p>Kıllı elleri uzun maymun kollarının ucunda tir tir titriyordu. Magnin’in bıyıkları ve kaşları öne çıkar gibi oluverdi birden, gözbebekleri garip bir şekilde sabitleşti.</p>

  <p>– Yarın, dedi, hesabın kesilecek. Fransa’ya dönecek, bir daha da İspanya’ya adımını atmayacaksın. Hepsi bu kadar.</p>

  <p>– Ne demek, ister gelirim, ister gelmem, sana ne oluyor işkembe suratlı, inek oğlu inek! Ben lejyonda savaştım, lejyonda anladın mı, babanın el ulağı değilim, ona göre davran.</p>

  <p>Magnin’in yanında bir anda Scali, Attignies ve Gardet sıralanıvermişlerdi. Masanın yanındaysa kara gözlükleriyle Jaime.</p>

  <p>Leclerc: – Araba isterim altıma, diye tutturdu yine, elleri gittikçe daha fazla titriyordu, araba isterim anladın mı, araba!</p>

  <p>Magnin, hafif kambur ve umursamazmış gibi, hızlı hızlı kapıya yürüdü, Çıt çıkmıyor, yalnız salonun nihayetinden aşçıbaşının çatal bıçak şıkırtısı işitiliyordu. Hepsi gözlerini Magnin’e dikmiş, yaptıklarını izlemekteydiler. O, açtı kapıyı, Alcala’nın geniş alanına kendini yerden yere vuran rüzgarla konuşurmuş gibi bir şeyler söyledi.</p>

  <p>Hücum kıtasından silahlı altı er girdi içeriye.</p>

  <p>Magnin: – Mürettebat, diye çağırdı, hadi bakalım.</p>

  <p>Leclerc, sonuna dek en önemli olmaya kararlı, ötekilerin başına geçti. Yürüdüler.</p>

  <p>Sessizlik daha bir zaman asılı kaldı öylece, içisıra kamyonun vites gıcırtıları, bir de motorun azalıp azalıp sonunda rüzgarın vınıltısına karışan gürültüsü. Magnin kapının ağzında duruyordu; içeriye döner dönmez tiyatroda perde kapanmış gibi, öksürük aksırık, konuşma, tabak ve bardak şıkırtılarından doğma bir patırtıdır yükseldi; Magnin masaya yaklaşıp ani çözülmeden doğan bu gürültüyü, dikkati çekmek için bir bardağa vurduğu bıçakla kesti attı sanki. Söylev çeker gibi değil de, konuşur gibi:</p>

  <p>– Yoldaşlar, diye başladı, az önce şu kapıya bakıyordunuz ya, Kuzey Afrikalılar on beş kilometre ilerisinde onun. Madrid’in iki kilometre ilerisinde, evet, iki.</p>

  <p>“Faşistler Carabancel’e kadar gelmişken şu gidenlerin burada davrandığı gibi davrananlar, birer karşı-devrimci gibi davranmış olurlar.</p>

  <p>“Yarın topunu Fransa’ya göndereceğiz.</p>

  <p>“Bugünden itibaren İspanyol Hava Kuvvetleri’ne bağlıyız artık. Pazartesiye kadar herkes kendine bir üniforma edinsin. Darras makinistlerin, Gardet mitralyözcülerin şefi olacak, Attignies de siyasi komiser. İşine gelmeyenlere kapı açık, yarından tezi yok gidebilirler.</p>

  <p>“<i>Pelican I</i> meselesi kapandı böylece. Bize düşen, içlerinden her birinin evvelce yaptıkları iyi şeyleri hatırlamaktır yalnız, gerisini unutmak. Pelican Fin mürettebatı şerefine içelim, hadi.”</p>

  <p>Öyle kesin bir havada söylemişti ki bunu, şerefe içmek bir yerde bu bahsi temelli kapamak, bir çeşit ayrılış anlamına geliyordu. Zaten içer içmez de:</p>

  <p>– Sorumlu arkadaşlar gelsin, dedi, odamda toplanacağız.</p>

  <p>Toplantıda onlara filoyu yeniden nasıl düzenlemeyi düşündüğünü açıkladı. Darras:</p>

  <p>– İyi güzel ama, dedi, nereden bulacağız bu kadar adamı?</p>

  <p>– Uluslararası Birliklerden. Albacete’ye bunun için gittim asıl. Konuştuk, anlaştık. Hava Kuvvetleri’nde hizmet görmüş birkaç kişiyle uçak fabrikalarında çalışmış epeyce işçi varmış ellerinde. Yarından başlayarak havacılıkla uzaktan yakından ilgili kime rastlarlarsa bize gönderecekler. Gelenleri sınamak, işine göre ayırmak artık size düşüyor. İstediğimizden çok fazlası gelecek, göreceksiniz, üstelik söz dinler takımı. Göndereceklerinin en az yüzde otuzu komünist, eh siz de burada sorumlu iki komünistsiniz, anlaşın aranızda.</p>

  <p>Bir yandan da Enrique’yi hatırlıyordu Magnin.</p>

  <p>Attignies: – Ya avcılar? dedi.</p>

  <p>– Avcılarımız da olacak galiba.</p>

  <p>– Yeteri kadar mı?</p>

  <p>– Yeteri kadar.</p>

  <p>Dağın ardındaki umut, olsa olsa, Rus uçakları olabilirdi.</p>

  <p>Darras: – Ee, partiye yazılmayı hâla düşünmüyor musunuz? diye soracak oldu.</p>

  <p>– Hayır, kafalarımız uyuşmuyor Komünist Partisi’yle.</p>

  <p>Gardet: – Beş dakika olsun, dedi, partiye üye yazmayı boşlasana, Darras.</p>

  <p>Kolay olmamıştı Gardet’yi razı etmek: “Baktım mitralyözcüler kıvıramıyorlar işlerini, yanaşıp yardım ediyorum, yetiyor bu kadarı, güveniyorlar bana. Fakat, komutanlık başka şey. Hoşuma da gitmiyor.”</p>

  <p>“Peki ama,” demişti bunun üzerine Darras, “disiplini arkadaşların güvenini kazanmış olanlar kurmayacak da, kim kuracak?”</p>

  <p>O da sesini çıkarmamıştı artık.</p>

  <p>Attignies, Magnin’e:</p>

  <p>– Madrid üzerinden mi geldiniz? diye sordu.</p>

  <p>– Hayır, ama az önce telefon ettiler: Şehrin kapılarında savaşılıyormuş.</p>

  <p class="baslik4">BÖLÜM BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Hükümet Madrid’den Valencia’ya çekilmişti ya, koskoca Savunma Bakanlığı bomboştu. Yalnız, bir Fransız binbaşısı oturuyordu yaldızlı bir koltukta: cumhuriyetçilerle birlikte çarpışmaya gelmişti. Bekle demişlerdi ona, bekliyordu. Saat on bir suları. Geniş geniş yollu halılarla kaplı beyaz mermer merdivenleri, basamaklarına dikilmiş ağlayıp duran mumlar aydınlatıyordu artık. Onlar da gözyaşlarıyla boğulup sönünce bu anıtsal merdivenler zifiri bir karanlığa gömülecekti. Çatı katında Miaja’nın subaylarınca yakılanlarla askeri istihbaratın ışıkları sayılmazsa tabii.</p>

  <p>Scali oturdu, Garcia etiketsiz bir dosya açtı önüne. Carabanchel’deki faşistler şimdilik durdurulmuş gibiydi.</p>

  <p>– Madrid’i iyi bilirsiniz, değil mi Scali?</p>

  <p>– Fena sayılmaz.</p>

  <p>– İlerleyiş Alanı’nı bilir misiniz?</p>

  <p>– Evet.</p>

  <p>– Ay Sokağı’nı, Toledo Kapısı Alanı’na, Fuencarral Sokağı’nı, Callao Alanı’nı? Herhalde, değil mi?</p>

  <p>– Callao Alanı’nda bir süre oturdum.</p>

  <p>– Del Nuncio Sokağı’nı, Bordadores Sokağı’nı, Segovia Sokağı’nı?</p>

  <p>– İkinciyi saymazsanız.</p>

  <p>– Âla. Şimdi düşünüp taşınıp cevap verin bana: Görülmemiş ustalıkta bir havacının, ilk andığımız beş noktayı (adları tekrarladı) tutturabilmesi olası mıdır, yoksa değil midir?</p>

  <p>– Tutturmak dediğiniz ne, çevredeki evlere değdirmek mi?</p>

  <p>– Hayır, evlerin dibine, alanlara vurmak; üstelik, tek bir çatıya bile zarar vermeden. Sokaklara sokaklara, inadına yol ortasına. Her seferinde de nerede kuyruk varsa onun tepesine. Yalnız Callao Alanı’nda bir tramvaya.</p>

  <p>– Tramvay bir tesadüf, apaçık bu.</p>

  <p>– Peki, ötekiler?</p>

  <p>Scali gözlüklerinin ardına çekilmiş, bir eli saçlarının arasında düşünüyordu.</p>

  <p>– Hepsi kaç bomba?</p>

  <p>– On iki.</p>

  <p>– Akıl almaz bir rastlantı. Ya öbür bombalar?</p>

  <p>– Başka bomba yok. On iki hedefe, on iki bomba, hepsi tam isabet: bakkalda sıra bekleyen kadınlara, Toledo Kapısı’nda oynayan çocuklara.</p>

  <p>– Size karşılık bulmaya uğraşıyorum ya, bakmayın, içimden tek kelimesine inanasım gelmiyor bu anlattıklarınızın. Olası mı canım, çok alçaktan uçan bir uçakla bile!</p>

  <p>– Uçak yüksekteydi mutlaka, işiten olmadı çünkü.</p>

  <p>Garcia’nın ne ölçülü biçili, ne kesin bir adam olduğunu bildiğinden, soruşturma saçmalaştıkça Scali kaygılanıyordu.</p>

  <p>– Bana bakın, bir şaka olmasın bu?</p>

  <p>– Görülmemiş ustalıktaki bir bombacı varsayımına yatıyor mu aklınız? En üstün ordulardaki bombalama sınavlarını kazanmış aslardan birisi olamaz mı sözgelişi?</p>

  <p>– Olmaz öyle şey. Lafı bile edilmez. Uçağı gören var mı?</p>

  <p>– Şimdi gördük diyenler çıkıyor, ilk gün kimse çıkmamıştı ama. Sesini duyan da olmamış.</p>

  <p>– Uçak işi değil bu, herhalde bildiklerimizden daha uzun menzilli bir top var faşistlerin elinde, hani Almanların Paris’i döven Bertha’sı gibi. Aynı hikaye.</p>

  <p>– <i>Ya uçaksa,</i>, bu derece keskin nişancılığı nasıl açıklarsınız?</p>

  <p>– Açıklayamam, çünkü olamaz. İsterseniz emir verdirin, yarın birlikte uçalım, sizi Ay Sokağı’na götüreyim, istediğiniz yüksekliğe hem. Göreceksiniz ki olmaz böyle şey; aşağıda herkes üstüne gelen bir otomobili nasıl görürse bizi de öyle görecek; rüzgar da var sonra, sağa sola kaymadan pilot sokağı izleyemez bile.</p>

  <p>– Pilot Ramon Franco olursa da mı?</p>

  <p>– Lindbergh bile olsa, farketmez.</p>

  <p>– Peki, şimdi gelelim şuna: görüyor musunuz şu Madrid haritasını, bombaların düştüğü yerleri kırmızı çember içine aldık, şöyle bakınca bir şey takılmıyor mu aklınıza, tuhafınıza giden bir şey?..</p>

  <p>– Benim dediklerimi doğruluyor: sokakların hepsi aynı doğrultuda değil çünkü, böyle olunca bombacı ister istemez rüzgarı dikine yiyecekti bir ara. Bu koşullar altında belirli bir yükseklikten bir atışta bir sokağı tutturmak, bilmem ama, bana...</p>

  <p>Scali birden anladım anlamına elini alnına vurdu.</p>

  <p>Garcia ise, ya işte böyle azizim Scali, diye düşünüyordu, söyler misiniz siz bana, hayli dar bir açıdan ateş edecek uzun menzilli bir topun mermileri nasıl olur da her birinin yönü ayrı çeşitli sokaklara tek bir duvar bile yıkmadan düşebilir.</p>

  <p>– Son sorum şu, dedi. Yine çok usta bir pilot varsayımını ele alalım. Madrid üzerinde yirmi metrenin altına inerek uzunca bir süre uçabilir mi bu adam? Şunu da söyleyeyim ki hava kötüydü o gün.</p>

  <p>– Hayır.</p>

  <p>– Bizim İspanyol pilotları da tamamen sizin fikrinizdeler.</p>

  <p>Ramon Franco’nun adı geçmişti ya bir ara, Scali acaba sözkonusu olan 30 Ekim bombardımanı mı diye pirelenmişti.</p>

  <p>Garcia yalnız kalınca düşünceye daldı. Topçu subaylarına da soruşturma açmıştı böyle: atış açısı bakımından bu çeşit bir bombardımanın topla yapılması olasız demişlerdi. Zaten patlama yerinde bulunan parçalar obüs parçası değil, bomba parçalarıydı. Garcia, orada çekilmiş, altına Bakanlığın çeşitli servislerince notlar eklenmiş fotoğraflara yüreği daralarak baktı bir süre. Dumanı tüten altüst kaldırımlara... ve altındaki nota (teknisyenlerden işin aslını açıklamadan sorduğu sorulara karşılık vermelerini istemişti): “Bu mermi yirmi metreyi geçmeyen bir yükseklikten atılmıştır.”</p>

  <p>Ne yazık ki Garcia çoktan çözümlemişti problemi: ortada ne uçak vardı, ne de top, “beşinci kol”un marifetiydi bu. Aynı saatte on iki bomba birden patlatmak!.. Bugüne kadar, hem de başarıyla, az şeyle uğraşmamıştı o! Gecenin bir saatinde Madrid sokaklarında peydahlanan hayalet otomobillerle, o mitralyözlü faşist arabalarıyla mı dersiniz, yoksa sabaha karşı pancur aralıklarından milislere ateş edenlerle mi, iç savaşın gereği daha neler neler. Belki bir körün neresi olduğunu bilmediği bir yere ateş etmesine benziyordu ama, yine de savaşmanın bir çeşidiydi bütün bunlar. Oysa bu defa düşman bombasını atmadan durmuş, bakkalın orada kuyruğa girmiş kadınları, sokakta oynayan çocuklarla dinlenen ihtiyarları bir güzel seyretmişti. Kadınların kırımı o kadar koymuyordu ona, başka kadınlar başka bombalarla bunun acısını çıkarabilirlerdi, üstelik kadınlara acımak erkeklerin yaydığı bir görenekti ama, çocuklar... Herkes gibi Garcia da görmüştü fotoğraflarını.</p>

  <p>Bir meslekdaşının, Rusya dönüşü, ona söylediklerini hatırlıyordu: “Makinalara kin duymak yeni bir duygu, ama bir ülkenin bütün umudunu ve çabasını çalışmasına bağladın mı, iç düşmanlarının bu çalışmaya iliklerine kadar kin duymasını kendiliğinden yaratıyorsunuz...” İşte şimdi faşistler Madrid’de halktan öyle tiksiniyorlardı, bir yıl öncesine kadar varlığının bile farkında olmadıkları, o yüzden de bir kenarda kendi kendilerine oynayan çocukların davranışlarında bile bulduklarını sandıkları halktan.</p>

  <p>Belki de bu saatte on iki katil tasarılarının tadını çıkarmaktaydılar. Öğleden sonra Örnek Cezaevi’ndeki hükümlüler bir ağızdan faşist marşını söylememişler miydi?</p>

  <p>Garcia durumu yine de açıklamayacaktı. İnsanda uyuyan hayvanı kışkırtmamak gerektiğini, savaşta işkence ortaya çıksa bile, bir sebebinin de ihanet ve zulme tek yanıtmış gibi görünmesi olduğunu hanidir biliyordu. Her şeyi açıklamak demek, uzak çığlıklarını rüzgarın dalga dalga kulaklarına kadar taşıdığı bu yiğit kalabalığı hayvanlığa doğru bir basamak indirmek demekti. İyisi mi barikatlarından sarhoş Madrid, olanları, Ramon Franco’nun akıl sır ermez bir ustalığı sanmakta devam etsindi yine: iğrençliğin öcü insanları nasıl çılgına çevirirse, kalabalıkları da öyle zıvanadan çıkarırdı çünkü.</p>

  <p>Askeri İstihbarat da, Milli Emniyet de -adet üzere- kendi başlarına hareket edeceklerdi... Birden eski günlerin Gran Via’sı geldi gözlerinin önüne: vitrinleri, kahveleri, kimsenin öldürmeye kalkışmadığı kadınlarıyla nisan sabahı içinde pırıl pırıl, tarçınlı kakao ve su bardaklarında kırağı gibi eriyip dağılan şeker. Oysa şimdi bu terkedilmiş sarayda kahredici bir dünyayla karşı karşıyaydı o.</p>

  <p>Savaş, diye düşündü, nasıl sona ererse ersin, burada birikmiş bunca hınç ve kinden ne türlü bir barış gerçekleştirilebilir ki? Bu savaş, diye de düşündü, beni ne hale koyacak?</p>

  <p>Sonra insanların oldum bittim ahlak problemleriyle uğraştıkları geldi aklına, başını salladı, piposunu alıp Emniyet’in eklenti binasına gitmek üzere isteksizce yerinden doğruldu.</p>

  <p class="baslik4">BÖLÜM ALTI</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Bitmez tükenmez merdivenlerin ortasında tek başına, ince uzun, hafif de kamburca biri, yukarıya çıkıyordu: Guernico’ydu bu, genişletmeye uğraştığı cankurtaran servisi için yardım istemeye gelmişti. Çünkü, Toledo’da çarpışılırken kurdukları düzen, savaş Madrid’e yaklaştı yaklaşalı, yetersizleşiyordu. Bakanlığın handiyse karanlık zemin katında eski şövalye zırhları duruyordu ya, büyük ve beyaz merdivenlerin orta yerindeki bu uzun, Velaquez’in onca portresindeki gibi solgun sarı Katolik yazar, bu zırhların birinden çıkmıştı da sanki, şafak sökerken yine yerine dönecekti. Garcia üç haftadır görmemişti onu. Sırası düştükçe, zekanın, dostları arasında yalnız onda iyilikseverlik biçimini almış olduğunu söyler, aralarındaki çeşidi ayrılıklara rağmen, onu belki de herkesten çok severdi.</p>

  <p>Beraberce Plaza Mayor’a doğru yola çıktılar.</p>

  <p>Duvarların, indirilmiş kepenklerin üstünde, Volga mahkûmları gibi sıra sıra; az öne eğik insan gölgeleri ilerleyip duruyor; üstlerinde, kenar mahallelerden savrulan kızılımsı ağır ve karanlık duman yığınları boğum boğum yuvarlanıyordu. Garcia, göç diye düşündü.</p>

  <p>Hayır, göç olamazdı bu, geçenlerin hiçbirinde ne bir çıkın vardı ne bir denk; hepsi de hızlı hızlı, hem de aynı yöne yürümekteydiler.</p>

  <p>– Şehir de insan gibi, dedi. Onun da sinirleri var.</p>

  <p>Körün biri önüne mendili açmış, <i>Enternasyonal</i> çalıyordu. Faşistler, ışıkları söndürülmüş evlerinde, yüz bin kişi birden sanki pusuda, yarını bekliyorlardı.</p>

  <p>Guernico: – Bir şey duyulmuyor, dedi.</p>

  <p>Yalnız ayak sesleri. Sokak bir damar gibi kımıldıyordu. Kuzey Afrikalılar Güney ve Batı kapılarına dayanmışlardı ama, rüzgar şehirden esiyordu. Ne silah sesi, hatta ne de top uğultusu. Sessizliğin altında ayak sesleri, yeraltında kemirgenlerin tıpırtısı nasıl akıp giderse, akıp gidiyordu öyle. Bir de körün akordiyonu.</p>

  <p>Onlar da, Carabanchel barikatları sanki orada kuruluymuş gibi alana doğru inen o lüzumsuz ve faydasız insan seline uyarak, yukarıdaki akıntıya kapılmış kızılımsı dumanların doğrultusunda, Puerta del Sol’a doğru yürüyorlardı.</p>

  <p>– Burda durdursaydık onları...</p>

  <p>Bir kadın Guernico’yu kolundan yakaladı. Fransızca:</p>

  <p>– Ne dersin, dedi, mutlaka gitmek mi lazım?</p>

  <p>Guernico kadına cevap vermedi. Garcia’ya:</p>

  <p>– Bir Alman arkadaşım, dedi yalnız.</p>

  <p>Kadın atıldı: – Gitmem lazımmış diyor, ben burada kalırsam iyi çarpışamazmış.</p>

  <p>Garcia: – Doğru söylemiş, dedi. Hakkı var.</p>

  <p>– İyi ama onun burada savaştığını bile bile ben başka bir yerde yaşayamam ki!.. Ne olup bittiğinden haberim olmadan...</p>

  <p>Bir başka kör, onun da önünde mendili açık, hem birincinin bıraktığı yerden akordiyonla <i>Enternasyonal</i>’i sürdürüyor, hem de hafif hafif sözlerini mırıldanıyordu.</p>

  <p>Garcia, bütün kadınlar aynı, diye düşündü; giderse, epeyce gürültü edecek belki ama pekala dayanabilecek ayrılığa, halbuki kalırsa, beriki ölecek, şaşmaz.</p>

  <p>Kadın ondan çok kısa olduğundan gelip geçenlerin gölgesiyle boğulmuştu, yüzünü seçemiyordu.</p>

  <p>Guernico: – Peki, diye sordu, niye kalmak istiyorsun?</p>

  <p>– Ölmüşüm kalmışım bence bir... İşin kötüsü, iyi besin almam gerekli. Oysa bu biraz zor galiba artık burada. Hamileyim de.</p>

  <p>Garcia, Guernico’nun ne dediğini duyamadı. Kadınsa başka bir gölge akıntısına kapılmış kaybolmuştu.</p>

  <p>Guernico: – Ne yapılabilir? dedi.</p>

  <p>Tulumlu birtakım milisler yanlarısıra aktı geçti. Delik deşik sokağın oralarda insan gölgeleri bir barikat kuruyorlardı.</p>

  <p>Garcia: – Sen, diye sordu, kaçta gidiyorsun?</p>

  <p>– Gitmeyeceğim ki;</p>

  <p>Madrid’e girdiklerinde faşistlerin ilk kurşuna dizeceklerinden birisiydi Guernico. Garcia bakmadığı halde, onun, dağınık saçları, ufacık sarı bıyığı ve ince uzun kollarıyla yanıbaşında yürüdüğünü görüyor, savunmasız vücudunun her türlü dövüşmek düşüncesinden böylesine uzak oluşu tıpkı çocukların hali gibi içine dokunuyordu. Çünkü çarpışmayacaktı Guernico, kendini öldürtecekti.</p>

  <p>İkisi de var olamayacaklarına şimdiden inanmış, Madrid cankurtaranlarının lafını bile etmiyorlardı.</p>

  <p>– Devrime yardımcı olmak için, elinden geleni ardına koymamalı insan; fakat gidip kendini öldürtmen neye yarar iki gözüm? Cumhuriyet ne bir coğrafya problemidir, ne de bir şehrin ele geçirilmesiyle çözülür.</p>

  <p>– Montana Kışlası’nın bütün pencerelerinden kalabalığın üzerine yaylım ateş açılmıştı ya, o gün Puerto del Sol’daydım ben, sokaktakiler kendilerini yere atmışlardı hemen, her yan uzanmış adamlarla doluydu, öbürleri de veriyorlardı ateşi üstlerine. İki gün sonra Bakanlıktayım, kapının önünde upuzun bir kuyruk: yaralılar için kan vermeye gelmiş kadınların kuyruğu. İki defa <i>gözümle gördüm</i> İspanyol halkını; ne olursa olsun onun savaşıdır bu savaş ve o nerede olursa, ben de onunla orada kalacağım... Valencia’ya kapağı atmak için altında arabası olmayan iki yüz bin işçi var burada, sen ne diyorsun?</p>

  <p>Karısının ve çocuklarının hayatı Guernico’nun kararında Garcia’nın bütün söyleyeceklerinden çok daha ağır basıyor olmalıydı; ayrıca, birbirlerini bir daha hiç göremeyeceklerse artık, son görüşmelerinin bir çeşit tartışma olmasını düşünmek hoş değildi Garcia için.</p>

  <p>Guernico, ince ve uzun elinin ucuyla şöyle bir jest yaparak:</p>

  <p>– Belki de, dedi, son dakikada cayar giderim.</p>

  <p>Fakat Garcia yalan söylediğinden emindi.</p>

  <p>Sokakta bir birliğin, ışığa kendinden önce dağılan ayak seslerine benzer, gürültüsü geliyordu. “Bunlar,” dedi Garcia, “yol işçileri.” Ya lağım ya da siper kazmak için, besbelli, Carabanchel’den önceki son topraklara gidiyorlardı. Garcia ile Guernico’nun önüsıra, başka bir barikatı yükseltmeye çalışan, sisten bulut bulut birtakım başka gölgeler.</p>

  <p>Guernico: – Bak, dedi, bunlar gidiyorlar mı?</p>

  <p>– Guadalajara yolundan geri çekilebilirler. Fakat senin apartman, bir de derneğin merkezi gözaltında.</p>

  <p>Guernico yine iş olacağına varır anlamına deminki işareti tekrarladı. Bir kör daha çıktı karşılarına, o da <i>Enternasyonal</i>’i çalıyordu. Başka şey çalmaktan vazgeçmişti galiba körler. Her sokakta başka başka gölgeler, harıl harıl, aynı barikatları kurmaktaydılar.</p>

  <p>Guernico: – Bizim, dedi, Hıristiyan yazarlarının yani, görevlerimiz diğerlerinden belki de daha çok.</p>

  <p>Alcala Kilisesi’nin önünden geçiyorlardı, Guernico eliyle belli belirsiz binayı gösterdi; sesini duyunca, bir yandan da acı acı gülümsediğini anladı Garcia.</p>

  <p>– Fransız Katalonya’da, diyordu Guernico, faşist bir rahibin vaazından sonra (konu: Tanrım bizi kafirlerle aynı boyunduruğa koşma, e mi?) Pere Sarazola vaıza yaklaşınca, vaazı bıraktı kaçtı, gözümle gördüm bunu. O zaman Sarazola bana, “İsa’ya inanmış olmaktan,” dedi, “bir şeyler kalıyor ne de olsa. Burada gördüğüm bunca insan arasında ilk utanç duyan bu adam oldu.”</p>

  <p>Bir kamyon geçti, içinde yığın yığın çömelmiş milis, aralarından uç vermiş eski mitralyöz namluları. Guernico sesini az daha alçaltarak:</p>

  <p>– Yalnız ne var, diye devam etti, öyle şeyler yapıyorlar ki, ben utanç duyuyorum onlar hesabına.</p>

  <p>Garcia tam cevap verecekti, ufak tefek, gelincik suratlı bir milis kesti yolunu:</p>

  <p>– Yarına, dedi, buradalar.</p>

  <p>Guernico: – Bu da kim? diye sordu, mırıldanarak.</p>

  <p>– Magnin’in filosundan eski bir sekreter.</p>

  <p>Gelincik: – Bu hükümetle iş görülmez, diye tutturmuştu. Malta humması mikrobunu kütle halinde üretilmesi içinde gerekli bilgileri bunlara götüreli on günü geçti. On beş yıl üzerinde çalışmışım, tek kuruş da istemiyorum, sırf faşizmin belini kırmak için, ilgilenseler ya, ne gezer? Kıllarını bile kıpırdatmadılar. Daha önce kendi icadım bombayı götürmüştüm, yine böyle yaptılardı. Ötekiler yarın buradalar ya, müstehak bunlara.</p>

  <p>Garcia: – Al fesimi, dedi.</p>

  <p>Demesine kalmadan Cumaccini bir tuzak çukuruna düşer gibi gece kalabalığına dalmış, çıkışına olduğu gibi, <i>Enternasyonal</i>, sırra kadem basışına da eşlik etmişti.</p>

  <p>Guernico: – Magnin’in orada, diye sordu, çok mu böylesi?</p>

  <p>– Önceleri... İlk gönüllüler ya biraz delimsirek olurlar, ya da kahraman. Bazan ikisi de.</p>

  <p>Daracık sokakları olduğu gibi, tarihi akşamların heyecanlı havası Alcala’yı da sarmıştı. Toplar susuyordu hala, ortalarda sadece akordiyonlar. Sokağın birinden ansızın bir mitralyöz cayırtısı koptu: milisin biri hayaletlere mi ateş ediyordu ne!</p>

  <p>Yine her tarafta yükselen barikatlar. Garcia, barikatların faydasına aslında bir yere kadar inanırdı ama, bunlar metrisleri andırıyordu daha çok. Yine sis alacasında bulut bulut birtakım gölgeler çalışıyor, başlarında durup durup kımıldanan bir başka gölge yine onları yönetiyordu. Kadın erkek kim varsa, dakikadan dakikaya yoğunlaşan sisin altında, gerekli malzemeyi taşıyadursunlar, hemen hemen bütün yapı sendikalarından gelme işçiler, 5. Müfreze uzmanlarının iki günde yetiştirdiği teknik şeflerin yönetiminde işi bir hale yola koymaya çalışıyorlardı. Eski Madrid’in ağır ağır can çekiştiği sessiz ve korkunç bir rüyaydı bu; bu rüyanın içinde artık düştü düşecek Madrid’in sisleri arasından, gündelik kahırların, çılgınlıkların ve düşlerin, umutları ve korkularıyla kendilerini sokaklara atmış bu gölgelerin altından, bütün şehri kapsayan bir azim ilk defa olarak ayağa kalkmış gibiydi.</p>

  <p>Birer ikişer geçtikleri gökdelenlerin cadde üzerine inmiş ilkçağ hayvanı gölgeleri, sokak lambalarının aydınlığını dağıtıyor, yoksul ve bulanık nebülözler haline sokuyordu; Garcia, aklında dostunun az önce dedikleri – “Hıristiyan yazarların, yani bizim görevlerimiz, diğerlerinden çok fazla”- piposunun ucuyla ikinci bir kiliseyi göstererek:</p>

  <p>– Daha, diye sordu, bilmem ki ne umuyorsun bunlardan?</p>

  <p>Bir sokak lambası altından geçiyorlardı. Guernico, yüzüne hasta bir çocuk hali veren o garipsemiş gülümsemesiyle:</p>

  <p>– Unutma ki, dedi, ben öbür dünyaya inanıyorum.</p>

  <p>Garcia’nın koluna girerek: – ... bak, diye devam etti, inandığım kiliseye, Garcia, İspanya’nın son yüzyıllık Katolikliğinden şu olup bitenler, hatta Katalonya’da ateşe verilmiş mihrablar, çok daha hayırlı. Burda olsun, Endülüs’te olsun, yirmi yıl var ki rahiplerin görevlerini nasıl yerine getirdiklerini izlerim. Allah seni inandırsın, bu yirmi yılda bir kere olsun o Katolik İspanya’ya rastlamadım. Gördüğüm ne? Tekrarlanıp duran birtakım törenler, toprak ne kadar çoraksa o kadar çoraklaşmış ruhlar.</p>

  <p>Puerto del Sol’da Devlet Bakanlığı’nın kapıları ardına kadar açıktı. Ayaklanmadan önce holde bir heykel sergisi düzenlenmişti ya, öylece bırakılmış türlü çeşit heykel, çıplak, hayvan, grup heykelleri, içisıra uzak bir daktilonun tıkırdayıp durduğu koskoca salonun bomboşluğunda Arapları bekliyorlardı. Daktiloya bakılırsa büsbütün boşaltılmamıştı Bakanlık.</p>

  <p>Üstelik, sis gibi her yerde hazır ve nazır, aynı insan gölgeleri, alandan çevreye açılan bütün sokaklarda aynı gayretle aynı barikatları kurmak telaşındaydılar.</p>

  <p>– Kiliseleri diyecektim, yeniden açmak konusunda Caballero’nun sana danıştığı doğru mu?</p>

  <p>– Doğru.</p>

  <p>– Ne cevap verdin peki?</p>

  <p>– Olmaz dedim, elbet.</p>

  <p>– Açmayalım diyorsun, yani?</p>

  <p>– Elbette! Böyle deyişim sizleri şaşırtıyor belki, Katolikleri hiç şaşırtmaz. Yarın kurşuna dizilirsem, herkes gibi benim de kendimle ilgili konularda bir sürü kaygım olur ama, bu konuda asla: ne Protestanım ben, ne de mezhebi bozuk, halis muhlis İspanyol Katoliğiyim. Din adamı olsaydım eğer, derdim ki sana, kilisenin bedenine karşı ruhundan yanayım ben, ama vazgeç. İnanmak, sevmemek mi demek canım! Ummak. İyi ama umut Sevilla’daki çarmıha gerilmişse, hani <i>Zenginlerin İsa</i>’sı dediklerine tapınmayı varlığının baş sebebi sayacak bir dünyada olamaz ki. (Sapkın değildir bizim kilisemiz, din tüccarıdır.) Hele dünyanın anlamını, acı çekenler ağlamak için saklanmak zorunda kaldıklarından çıt çıkmayan bir düzenle, bir İspanyol İmparatorluğu’nda saymaksa büsbütün yanlış! İş düzenle bitmez ki, ona bakarsan zindanda da düzen var, ama... Ara, en seçkin faşistlerin arasında gurura dayanmayan tek bir umut. Yoktur, bulamazsın. Olsun diyelim, olsun ama İsa’nın onlarla ilgisi ne?</p>

  <p>Garcia iri bir köpeğe çarptı, düşüyordu az kalsın. Her kaçan, köpeğini bıraktığından Madrid’de köpekten geçilmiyordu, hem de ne şahaneleri!.. Cumhuriyetçilerle Kuzey Afrikalılar arasında, körlerle el ele vermiş, şehre sahip çıkmıştı köpekler.</p>

  <p>“... Hıristiyanlık iyi güzel ama, kutsal bakire adına millet kurşuna dizilirken Navarra’lı papazlar gibi seyrine bakmak değil ki o; tam tersine, faşistler gelip kendilerini öldürene kadar Basque papazlarının yaptıkları: İrun mahzenlerinde, kiliselerini ateşe vermiş anarşistleri takdis etmek. Benim gönlüm rahat, Garcia! İspanya kilisesine karşıyım ya, aslında olanca imanıma dayanıyorum... üç ana tanrıbilimsel erdeme, imana, umuda ve iyilikseverliğe dayanarak karşı çıkıyorum ona.”</p>

  <p>– Nerde bulacaksın imanına göre kiliseyi?</p>

  <p>Guernico alnına düşen saçları eliyle kaldırdı. Ağzı var dili yok kalabalık Plaza Mayor’u boydan boya kapatan kemerler ve sütunlar arasından kayıp gidiyordu. Yarıda bırakılmış yol yapımı yüzünden, sağda solda, çakıl yığınları, kaldırım taşları unutulmuştu; bütün bu gece halkı -sanki sağlam bir tek alanı kalmamış da Madrid tepeden tırnağa barikatlarla örtülmüş gibi- Escurial’inkini andıran ağırbaşlı kulelerin altında, taşların toprakların üstünden sıçrayıp duruyordu: karanlık ve acıklı bir balede oynarmış gibi.</p>

  <p>Guernico: – Bak, dedi, şu anda şu yoksul evlerinde, şu hastanelerde kimbilir kaç rahip var, yakasız, sırtlarında Paris garsonlarının yelekleri, günah çıkartıyorlar, takdis ya da vaftiz ediyorlar. Az önce İsa’nın sözlerini yirmi yılda bir kerecik olsun işitmediğimi söyledimdi, değil mi? Bak işte <i>bunların ağzından işitiliyor</i>, ama yalnız bunların, yarın yeniden cübbelerini giyip Franco’yu takdis edeceklerin ağzından değil. Şu anda görevini yerine getiren kaç papaz var ki? Elli, bilemedin yüz... Napoleon da geçtiydi bu kemerlerin altından, bilirsin, İspanya kilisesinin ‘<i>kuzularını</i>’ savunduğu o gün bugündür, İsa’nın sözü burada, bu gece olduğu kadar hiçbir gece canlı olmadı, doğrusu. Ama şimdi, şu anda yaşıyor.</p>

  <p>Ayağı, ortalardaki bir taşa takılarak, saçları birden alnında, sendeledi: – ... evet, diye sürdürdü sözünü, yaşıyor. Yeryüzünde bu sözün hazır bulunduğu çok yer vardır denilemez ama, yakında herkes bilecek onun bu Madrid gecelerinde işitildiğini. Ülkede, inandığım kiliseyle ilgili bir kıpırtıdır başladı, belki de kilisenin yeniden doğuşudur bu. Dün San Carlos’ta Belçikalı bir milise ayin yapılırken gördüm. Sen bilir misin San Carlos’u?</p>

  <p>– Zırhlı tren zamanında yaralıları ziyaret etmiştim.</p>

  <p>Garcia, kısa bir an, alçak pencerelerini bitkiler sarmış, küf kokan o koca koca koğuşları düşündü. Aradan bin yıl geçmişti sanki.</p>

  <p>– Koğuş, kolundan yaralıların koğuşuydu. Rahip <i>Requiem aeternam dona ei Domine</i> der demez, birkaç ses hemen arkasını getirdi: <i>...et lux perpetua luceat!</i> Dört ya da beş kişiydi bunlar, benim arkamda.</p>

  <p>– Aklında mı Manuel’in <i>Tantum Ergo</i>’su?</p>

  <p>Beş ay kadar önce, Manuel ve Guernico dahil birkaç arkadaşı, Garcia’nın sabahına yola çıkacağı bir geceyi onunla beraber geçirmişler, gün doğarken de alıp onu Madrid’e hakim civar tepelere götürmüşlerdi. Anıtların mor tebeşiri, gecenin ve Escurial Ormanının loşluğunda usul usul farkedilirken, Manuel başlamıştı Asturya şarkıları söylemeye, onlar da katılmışlardı ya, arkasından o, “Şimdi,” demişti, “Guernico için <i>Tantum Ergo</i>’yu söyleyeceğim.”</p>

  <p>Hepsi papaz okulundan yetişme değiller mi, sonunda bir ağızdan bitirmişlerdi şarkıyı, hem de Latince olarak. Nasıl o zaman arkadaşları bu Latinceyi ince ve dostça bir alay diye almışlardıysa, şimdi eğri eğri alçılı kollarıyla keman çalmaya niyetli gibi duran yaralı devrimciler, sadece ölümün dili diye alıyorlardı.</p>

  <p>Guernico: – Rahip dedi ki, diye bağladı: – İçeriye girdiğimde hepsi saygıyla şapkalarını çıkardılar, çünkü onlara son anın tesellisini getiriyordum ben.” Oysa yanılıyor. İçeriye bir papazın girdiğini görünce belki de düşman bastı diye çıkarmışlardır şapkalarını.</p>

  <p>Başka bir taşa takılıp yeniden tökezledi. Bir bombardıman sonrası gibi taşlarla örtülüydü alan. Değişik bir sesle:</p>

  <p>– Ciddi Katoliklerimizin bu işleri bir düzene koymak gerek diye düşündüklerini biliyorum, dedi. Tanrı’nın Oğlu yeryüzüne hiçbir şey dememek için mi geldi? Onca zamandır çarmıha çakılı olduğuna göre, acı, az buçuk aklını başından mı aldı yoksa?</p>

  <p>“Tanrı’nın işine karışılmaz, papazları nasıl sınayacağını kendi bilir elbet, bence <i>yeniden güçleştirilmeli</i> papazlık...”</p>

  <p>Garcia dostunun yüzüne dalmıştı ama pek seçemiyordu. Tek silah atamıyordu hala; oysa, kapalı ve karanlık bir odada varlığı hissedilen biri gibi, faşist ordusunun şehri içine alan kıskacı uzak uzak hissediliyordu. Garcia’nın aklına, Caballero’yla son görüşmeleri geldi birdenbire. Konuşmalarında ikide bir “büyük oğul” sözü geçmişti. Caballero’nun büyük oğlunun, Segovia’da faşistlerin elinde tutsak olduğunu ve kurşuna dizileceğini Garcia da biliyordu. Eylüldü galiba. Garcia’nın sırtında tulum, Caballero’nun iş gömleği, her ikisi masanın bir yanına oturmuşlardı; yaz sonuna açık pencereden ansızın bir çekirge sıçramış, ikisi arasına masanın üstüne yarı baygın düşmüştü; kendini belli etmemek için kıpırdamamaya çalışıyor, beride ikisi de nedense susuyordu. Yalnız Garcia’nın gözleri çekirgenin titreyen ayaklarında.</p>

  <p class="baslik4">BÖLÜM YEDİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Vitrin önlerinde sise bürünmüş sabırlı gölgeler sokak sesleri içinde kıpır kıpırdı. Gran Via’da garsonlar, koskoca salonda kaybolmuş üç kişiye hem kahırlı bir şaşkınlıkla servis yapıyor, hem de bunlar Allah bilir ya cumhuriyetin son müşterileri diye düşünüyorlardı. Oysa otelin holünde, 5. Müfreze’nin erleri fişek çuvallarından ellerini diken diken mermi olarak çıkarıyor, sonra gidip sokakta bölük bölük diziliyordu. Tepeden tırnağa silahlıydılar. Tetuan’da, Cuatro-Caminos’ta kadınlar, toplayabildikleri gazı, benzini en üst katlarına çıkarmışlardı evlerinin; bu işçi mahallelerinde teslim olmanın, koyup gitmenin lafı bile edilmiyordu. 5. Müfreze birlikleri, kimisi yaya, kimisi kamyonla Carabanchel, Batı Parkı ya da Üniversite Sitesi’ne indirilmekteydiler. Scali, bunları gördükçe, kendini ilk defa olarak, beş yüz bin kişinin ayarlanmış çabası karşısında hissediyordu. Jaime’nin babasını götürecekti ama, bir valizden fazlasını alamayacaktı galiba: arabada o kadar az yer vardı ki.</p>

  <p>Kapı bir açıldı: boylu boslu, iri mi iri, geniş ama kamburca omuzları arasına sakallı başı bir mızrak ağzı gibi saplanmış bir ihtiyar. Fakat aralıktaki elektriğin altında durur durmaz, kılların, Greco’dan yürütme bu yüzü, bir barok ressam kopya etmişçesine değiştirdiğini farketti Scali: gözkapaklarının kalınlığı ve kırışıklığından ışığı az, körelmiş, yoğun ve iri gözlerinin üzerinde keskin ve kıpır kıpır kaşları, tıpkı sakalı gibi bir virgül biçiminde son buluyor, tepesi açılmış başının arkasında uzun saçları delişmen püsküller halinde uçuşuyordu.</p>

  <p>Gülümseyerek: – Giovanni Scali sizsiniz, değil mi? diye sordu.</p>

  <p>Scali küçük adını bilmesinden bir an şaşırmış:</p>

  <p>– Oğlunuz, dedi, beni anlattı mıydı size?</p>

  <p>– Evet ama, zaten tanırdım sizi. Kitaplarınızı okudum.</p>

  <p>Scali, Jaime’nin babasının sanat tarihi profesörlüğü ettiğini biliyordu. Divanın iki yanındaki oyma rafların dışında dört duvarı kitap bir odaya girdiler. Rafların birinde, vahşi ve garip, İspanyol Meksika heykelcikleri, ötekindeyse çok güzel bir Morales.</p>

  <p>Elinde saplı bir gözlük, Alvear, genellikle değişik eşyalara gösterilen ısrarlı bir dikkatle süzüyordu Scali’yi. Boyca, tepesinden bakıyordu zaten.</p>

  <p>Scali: – Şaşırdınız mı? diye sordu.</p>

  <p>– Kafası işleyen bir adamı, bu... bu kılıkta görmek beni oldum bittim şaşırtmıştır.</p>

  <p>Resmi giyinmişti Scali. Yine o uzun ve bol pantolon ve gözlükler. Kocaman ve rahat maroken koltukların yanıbaşındaki alçak bir masada bir <i>fine</i> şişesi, dolu bir kadeh, açık kitaplar duruyordu. Alvear sanki ayaklarına o pehlivan omuzları ağır geliyormuş gibi hantal hantal bir ara dışarı çıktı, elinde başka bir kadehle döndü. Scali:</p>

  <p>– Hayır, teşekkür ederim, dedi, içmiyorum.</p>

  <p>Kanatlar sımsıkı kapalıydı ama, yine de uzak bir akordiyon, pat pat koşuşan ayak sesleri, kulaklarına kadar geliyordu.</p>

  <p>– İçmiyor musunuz? Yazık. Zira, çok şayan-ı dikkat bir <i>fine</i>’dir bu Kseres, Charente’ınkilerden de aşağı kalmaz hani. Başka bir şey arzu eder miydiniz?</p>

  <p>– Arabam aşağıda emrinize hazır, isterseniz, şu dakika terkedebilirsiniz Madrid’i.</p>

  <p>Alvear, çarpıklığı oğlu kadar canayakın, üstelik tüyleri de yoluk, tam en yakınındaki koltuğa yaşlı ve güçlü bir yırtıcı kuş gibi tünemişti o sıra, kaşlarını kaldırarak Scali’ye:</p>

  <p>– Niyeymiş o? diye sordu.</p>

  <p>– Jaime Bakanlıktan dönerken size de uğrayıp almamı istemişti de. Alcala-de-Henares’e gidiyorum.</p>

  <p>Alvear’ın gülümsemesi kendinden çok yaşlıydı.</p>

  <p>– Benim yaşımda, dedi, insan kütüphanesini de yanına almadan yolculuğa çıkamaz.</p>

  <p>– Arapların yarına belki de burada olacaklarını biliyorsunuz, elbet.</p>

  <p>– Evet, biliyorum. Ama elimden ne gelir ki? Hayli şaşırtıcı şartlar altında tanışmış bulunduk sizinle... Bana lütfettiğiniz yardıma minnettarım, Jaime’ye de, onu sizden istediği için lütfen tarafımdan teşekkür edin. Fakat Madrid’i terketmek, niye?</p>

  <p>– Oğlunuzun karşı tarafta dövüştüğünü faşistler bilmiyor mu sanıyorsunuz? Sizi mutlaka kurşuna dizmeye kalkışacaklardır. Farkındasınız ya bunun?</p>

  <p>Kalın göz kapakları ve sarkık yanaklarıyla yine öyle gülümsedi Alvear, elindeki gözlüğüyle sonra <i>fine</i> şişesini göstererek:</p>

  <p>– Şişeyi henüz aldım, dedi.</p>

  <p>Onun yüzü de Jaime’ninki gibi yamrı yumru, burnu ince ve kemerliydi; şu anda gölgelerin, kocaman kara gözlükler halinde çevrelediği göz çukurları da oğlununkilerden farksızdı.</p>

  <p>– Yani, dedi, tehlikenin beni bunlardan ayırması gerektiğini mi söylemek istiyorsunuz?</p>

  <p>Eliyle kitap yüklü duvarları göstermişti.</p>

  <p>“İyi ama, neden? Neden? Garip bir şey bu. Kırk yıl sanat içinde ve sanat için yaşadım ben ve şimdi siz, yani bir sanatçı, aynı şeyi sürdürmek isteyişime şaşıyorsunuz...</p>

  <p>“Dinleyin beni, Mösyö Scali, iyi dinleyin hem: Yıllar boyunca bir resim galerisini yönettim. Bu ülkeye, Meksika barok sanatını, Georges de Latour’u, çağdaş Fransızları, Lopez’in heykellerini, daha ne bileyim, bütün primitifleri ben tanıttım... Bir madam çıkar gelirdi, ya bir Greco, ya bir Picasso, ya da bir Aragon primitifine göz dikip sorardı: “Kaça bu?” Çokluk aristokrat kadınlardı bunlar, altında Hispano, üstünde elmasları ve içinde pintiliği. “Affedersiniz ama, madam, acaba niye almak istediniz bu tabloyu?” Cevapları hemen hemen hiç değişmezdi: “Bilmem.” “Öyleyse en iyisi siz evinize dönün, madam, düşünün taşının, niye almak istediğinizi bilince gelin tekrar,” derdim.”</p>

  <p>Savaş başlayalı Scali’nin rasladığı ya da birlikte yaşadığı onca adam arasında kafa disiplinine sahip bir Garcia vardı; bu yüzden, ayrıca da o günün hayli sert geçmiş olmasından, ihtiyarla aralarında kuruluveren ilişkiye büsbütün benliğini bırakıyordu, bir şef olarak zayıf hissetmişti ya o gün kendini, gerçek değerini edindiği evren onu çekecekti elbet.</p>

  <p>– Peki, diye sordu, geliyorlar mıydı tekrar?</p>

  <p>– Yok canım, ayaküstü, o dakika bulmaya kalkışıyorlardı niye almak istediklerini: “Hoşuma gidiyor da ondan, çünkü güzel, tanıdık bir hanım ahbabın evinde eşi var da...” En güzel Greco’ların benim orada bulunduğu duyulmuş bir kere.</p>

  <p>Alvear kılları kıvırcık, düğüm düğüm parmağını kaldırıp:</p>

  <p>– Ne zaman, “Almak istiyorum, çünkü onsuz yapamayacağım,” derlerse. Zenginse bunu diyen, doğrusu çok pahalı veriyordum tabloyu; yoksulsa, eh, kar mar gözetmiyordum pek.</p>

  <p>Birden çok yakınlarında iki el silah atıldı, üst üste; arkasından da paldır küldür, yelpaze gibi açılan birtakım koşuşmalar. Alvear, hiç umursamaksızın:</p>

  <p>– Bu iç kanatlar, dedi, ışığımızı katiyyen sızdırmaz dışarıya, onun için göremezler.</p>

  <p>“Ne diyorduk, evet, doğru bildiğime göre sattım Mösyö Scali, kendi gerçeğime göre sattım. Satmak! Bir adam gerçeğini daha da ileriye götürebilir mi? Bu gece, sözgelişi, onunla beraberim ben, Araplarla değil. Araplar ha olmuş, ha olmamış, farketmez benim için...”</p>

  <p>– Kayıtsızlık yüzünden öldürtecek misiniz kendinizi?</p>

  <p>– Yoo, kayıtsızlık yüzünden değil...</p>

  <p>Alvear, ellerini koltuğun kollarından ayırmaksızın yarı doğruldu şöyle, söyleyeceğinin altını çizmek istermişçesine, bir oyuncu bakışıyla Scali’ye bakarak:</p>

  <p>– ... küçümsediğimden, dedi. Fakat, fakat görüyor musunuz şu kitabı? <i>Don Quichotte</i> bu, az önce okumaya niyetlendim, olmadı, okuyamadım...</p>

  <p>– Güneydeki kiliselerin içinde çarpışmalar oldu, biliyorsunuz; bazı tabloların üzerinde iri iri kan lekeleri gördüm; doğrusu bu ya, tuvaller gücünden çok şey kaybediyor o zaman.</p>

  <p>Alvear, sakalının ucunu işaret parmağına sarmış, bir apartmandaki tabloları değiştirecek bir tüccar ağzıyla:</p>

  <p>– Başka tuvaller konur yerine, dedi. İşte o kadar.</p>

  <p>Scali: – Sanat eserlerini başköşeye oturtmak bu, dedi, iyi bir şey.</p>

  <p>– Hayır, eserlerini değil, sanatı. Kendi kendimizin en temiz köşesine belki her zaman aynı eserlerin yardımıyla ulaşamayız, fakat daima eserlerin yardımıyla ulaşabiliriz.</p>

  <p>Scali konuşmanın başından beri içini neyin karıştırdığını birdenbire anladı sonunda: ihtiyarın yüzündeki bütün yoğunluk gözlerde birikmişti; oysa aradaki benzerliğe aldanarak, içgüdünün kahrolası ahmaklığına kendini kaptırmış, saplı gözlüğünü ne zaman yüzünden ayıracak olsa, ihtiyar, altından kör gözleri çıkacak diye bekliyordu.</p>

  <p>– Bu gece ölüm gecesi, diyerek işte yeniden başlamıştı söze. Romancıların da ahlakçıların da sesi çıkmaz bu gece. Hayat insanlarıdır onlar, ölüm karşısında beş para etmezler de ondan. Güzelliğe oranla çok daha su götürür bilgelik, bir sanat olarak arı değildir çünkü. Ama müzik ve şiir, hayat için de değildir, ölüm için de... <i>Numance</i>’yi yeniden okumalı. Nasıldı hatırlayabiliyor musunuz? Koşuşmaların bu boğuk ayak sesleri var ya, kuşatılmış şehirde, şüphesiz onlarla ilerliyor savaş...</p>

  <p>Kalktı, bir süre Cervantes’in toplu eserlerini arandı, bulamadı.</p>

  <p>“Ah bu savaş, her şey altüst oldu onun yüzünden!”</p>

  <p>Onun yerine başka bir kitap çekti kitaplıktan Quevedo’nun sonesinden yüksek sesle üç dize okudu:</p>

  <p><br /></p>

  <p class="sone">“Que pretende el temor desacordado</p>

  <p class="sone">De la que a rescatar piadosa viene</p>

  <p class="sone">Espiritu en meserias anudado”</p>

  <p><br /></p>

  <p>İşaret parmağıyla şiiri izleyişi birden içindeki profesörü çıkarıvermişti meydana; oturmuş, yeniden sırtını iyice yaslamıştı; aynı zamanda bu şiire, bu koltuğa, kutu gibi sımsıkı kapalı bir odaya gizlenmiş bir ihtiyar kuştu da o, ağır ağır, gülümsemesi kadar yaşlı, perdesiz bir sesle okuyor, bu da okuyuşuna büsbütün dokunaklı bir hava veriyordu. Scali’nin hala içisıra taşıdığı, gündüzden ve geceden kopma bütün sesler, sokaklarda uzaklaşan ayak sesleri, uzaklarda atılan silahlar, hepsi hepsi, bu daha şimdiden ölüme bağlanmış sesin çevresinde ürkmüş hayvanlar gibi dört dönüyorlardı sanki.</p>

  <p>“Elbet, Araplar öldürebilir beni. Belli olmaz, daha sonra sizinkiler tarafından da öldürülebilirim. Ne onun önemi var, ne bunun. Sahiden, Mösyö Scali, insanın rahatça içkisini içip büyük şiirlerin tadını çıkara çıkara (belki de gelmeyecek olan) ölümünü beklemesi o kadar güç bir şey midir dersiniz? Hem bir duygu var ölümle ilgili, çok da derin bir duygu ama, Rönesans’tan beri bir deyimleyen çıkmamış...”</p>

  <p>Araya sokuşturmak istermiş gibi az daha alçak bir sesle:</p>

  <p>– İşin garibi, dedi, gençliğimde bayağı korkardım ölümden.</p>

  <p>– Hangi duygu bu?</p>

  <p>– Merak.</p>

  <p>Quevedo’yu raflardan birine koydu. Scali’nin hiç gitmek istemiyordu canı.</p>

  <p>İhtiyar: – Ölüm, diye sordu, merakınızı kurcalamıyor mu sizin? Aslına bakarsınız, ölüm konusunda söylenmiş her kesin söz budalaca.</p>

  <p>Scali, eli yine kıvırcık saçlarının arasında: – Çok düşündüm ölümü, dedi. Çarpışmaya başlayalı aklıma bile gelmiyor. Benim için bütün... fizikötesi gerçeğini kaybetti gibi bir şey. Bakın, bir keresinde bindiğim uçak düştü; burnunun yere tosladığı anla benim -o da hafifçe- yaralandığım an arasında, çatırtı kıyamet sürüp giderken hiçbir şey düşünmüyordum ama, çılgınca tetik üstündeydim, canlı bir yay adeta: nasıl atlamalı, nereye atlamalı? Şimdi düşünüyorum da daima böyle bu, bir düello: ölüm ya kazanıyor bu düelloda, ya kaybediyor. O kadar, ondan ötesi fikirler arasında birtakım bağlantılar. Ölüm o kadar da ciddi bir şey değil zaten. Acı derseniz anlarım, o ciddi, çok ciddi hem de, o kadar ki acı karşısında sanatın esamisi bile okunmaz ve kan lekeleri karşısında önemini koruyabilecek tablo ne yazık ki yoktur.</p>

  <p>– O kadar güvenmeyin, o kadar güvenmeyin bakalım! Saragossa Fransızlarca kuşatıldığında, kumbaracı askeri çadırlarını manastır ressamının tuvallerinden yapıyor. Bir huruç sonrasında Polonyalı mızraklı süvariler yaralılar arasında dize varıp neyin önünde dua ediyorlar dersiniz? Üçgen çadırları örten Murillo’nun bakireleri önünde. Bir yerde dindi bunu yaptıran, bir yerde de sanattı ama; çünkü kimse gidip çarşı işi bakirelerin önünde dua etmiyordu. Ah Mösyö Scali ah, şüphesiz büyük bir alışkanlığınız var sanata, var ama, acıyla o denli alışkın değilsiniz... Gençsiniz daha, sonra sonra anlayacaksınız ki, artık değişmeyeceğinden bir kere emin olundu mu, acı git git daha az koyar adama.</p>

  <p>Gecenin her yanı tıkırtılarla dolu sessizliğinde, mitralyözün biri kısa sağanaklar halinde ateş kusmaya başladı. Alvear dalgın dalgın:</p>

  <p>– Duyuyor musunuz? diye sordu. Şunu bilin ki ateş edenin bu işi yapmaya bağladığı yanı, en önemli yanı değil onun. Hem kim garanti edebilir bana, sömürüden kurtuluşun getireceği kazancın, her yanından sarılmış, bunaltısıyla kısıtlamaya, şiddete, hatta hafiyeliğe yatkın yeni düzenin götüreceğinden daha büyük olacağını? Evet, ağır bir şey iktisadi kölelik, yalnız, onu ortadan kaldırmak için bu sefer de siyasi, askeri, dini köleliği, ya da ne bileyim polise köleliği kuvvetlendirmek gerekecekse, bence hava.</p>

  <p>Oysa Scali’nin yaşantısı Alvear’ın bilmediği kıvırcık İtalya’nınsa içisıra acıklılaştırdığı başka türden tecrübelerle doluydu; Scali’ye göre geleceği değil, içinde yaşadığı andı devrimi tehdit eden. Karlitch’in onu şaşkına çevirdiği günden beri, en iyi arkadaşlar arasında bile savaşın psikolojik etkilerinin ne türlü genişleyip yayıldığını görüyor, bu yüzden kahırlanıyordu. O gün yaşadıklarıysa üstüne tüy dikmişti bunun. Ne diyeceğini bilemiyordu, kararsız.</p>

  <p>İhtiyar: – Mösyö Scali’nin, diye sordu, ne düşündüğünü bilmek isterdim doğrusu.</p>

  <p>– Öyle mi? Hayatı sınırlıyor bu.</p>

  <p>Alvear, gözleri hülyalı: – Evet, dedi sınırlıyor ama, hayatı en az sınırlanmış olan delilerdir, olsa olsa... Ben ilgi kuracak mıyım birisiyle, onun yapısına bakarak kurmak isterdim, fikirlerine bakarak değil. Dost oldum mu da, bağlılık beklerim dostluktan, siyasi herhangi bir davranışa göre değişkenlik değil. Benim istediğim, insanın, ezilmişlerinki de olsa, bir dava karşısında değil de kendi kendisi karşısında sorumlu olması... Kim ne derse desin, bunun en zoru olduğunu elbet bilirsiniz Mösyö Scali.</p>

  <p>Bir yaprak cıgarası yaktı.</p>

  <p>“İster misiniz size bir Güney Amerikalı masalı anlatayım, Mösyö Scali?” Bir nefes çekti cıgarasından. “Her şafak söküşte maymunlar ormanda kıyameti koparırlarmış.” Bir nefes daha çekti. “Neden mi? Bakın neden? Tanrı, masal bu ya, bir zamanlar şafak sökerken onları insan yapacağını vaat etmişmiş onlara; şimdi her sabah gün atarken insan olmayı bekler, olmayınca da kahırlarından bağırtı kıyamet alt üst ederlermiş böyle ormanı.”</p>

  <p>“İnsanoğlunda müthiş, bitmek tükenmek bilmez bir umut kuyusu var... Haksız yere hüküm mü giydin, önüne hep kaz kafalılar çıktı da kimse seni anlamadı mı, nankörlüğe ya da kalleşliğe mi uğradın, umut kuyusuna başvuracaksın... Şimdi devrim hangi rolü oynuyor bilir misiniz? Zamanında ölümsüzlüğe kavuşmak arzusunun oynadığını. Özelliklerinden çoğunu en iyi açıklayan da bu zaten. Eğer herkes hükümet şöyle ya da böyle olsun diye sarfettiği gayretin üçte birini kendini düzeltmeye sarfetmiş olsaydı, yaşanabilecek bir yer olurdu İspanya.”</p>

  <p>– Fakat, tek başına yapmak gerek bu işi, bütün mesele de burada.</p>

  <p>– İnsan herhangi bir eyleme her yanıyla bağlanmaz, sınırlı bir yanıyla bağlanır; üstelik, eylem toptancılığa yattıkça ufalır bağlanan yan. İnsan olmak dehşetli güç bir şey Mösyö Scali, bilirsiniz, politikacıların sandıklarından çok daha güç.</p>

  <p>Ayağa kalkmıştı Alvear:</p>

  <p>“Benim anlayamadığım, sizin bu evrene katlanabilişiniz. Siz ki Masaccio’yu, Piero della Francesca’yı yorumlayan adamsınız...”</p>

  <p>Scali, Alvear’ın düşünceleri mi bunlar, yoksa acıları mı acaba diye kendi kendine sormaktaydı. Nihayet:</p>

  <p>– Peki, dedi, hiçbir cahil kalabalığı içinde yaşadınız mı siz?</p>

  <p>Bu defa Alvear düşündü.</p>

  <p>– Yaşamadım sayılır, ama çok iyi kestirebiliyorum nasıl olacağını.</p>

  <p>– Ortaçağın ünlü vaızlarından bazılarını bilirsiniz, elbet?</p>

  <p>Alvear başını eğdi.</p>

  <p>“Kim dinliyordu bu vaızları? Bugün benim birlikte savaştıklarımdan çok daha cahil birtakım adamlar. Anlayabiliyorlar mıydı dersiniz?”</p>

  <p>Alvear, hem sakalının ucundaki virgülü parmağına doluyor, hem de Scali’ye, sözü nereye bağlayacağınızı anlıyorum dermişcesine bakıyordu. Fakat sadece:</p>

  <p>– Şüphesiz! diyerek cevaplandırdı sorusunu.</p>

  <p>– Az önce umuttan söz ettiniz. Tıpkı aşkla birleşmiş insanlar gibi, eylemde ve umutta birleşmiş insanlar, tek başlarına asla ulaşamayacakları yerlere varırlar. Şu bizim filo var ya, bütünüyle, onu meydana getirenlerin teker teker handiyse hepsinden daha bir soyludur.</p>

  <p>Oturduğu yerde, gözlüklerini parmakları arasına almıştı; Alvear sadece yüzünü görüyordu onun, anlatmak için yaratıldığı şeyleri, yani fikirlerini anlattığı için güzelleşen yüzünü. Ansızın, yassı ve kalın ağzıyla hafifçe çekik gözleri, gizemli bir düzende uyuşmuşlardı sanki.</p>

  <p>“Yaşadığım onca şeyin çoğundan yorgunum; yine de gözümde insanın aslı budur, bu gibi yerlerdedir. “Alnının teriyle ekmeğini kazanacaksın” mı demiş, sizi bilmem ama, bizim için de böyle bu, hele üstüne üstlük ter buz gibi soğuk olursa...”</p>

  <p>– Eh, ne diyeyim, insana temellik eden ne varsa hepinizin gözünü bağlamış sizin...</p>

  <p>Sonra ani bir ağırlıkla ekledi:</p>

  <p>“Temellerin yeniden tartışılması çağı başlıyor, Mösyö Scali. <i>Aklın temeli de yeniden atılmalı...</i>”</p>

  <p>– Peki, Jaime savaşmakla haksız bir iş mi yaptı sizce?</p>

  <p>Alvear kambur omuzlarını kaldırdı. Yanakları birdenbire daha da sarkık:</p>

  <p>– Eh, dedi, keşke yeryüzü faşist olsaydı da, kör olmasaydı o.</p>

  <p>Dışarda bir otomobilin gıcır gıcır vites değiştirdiğini işittiler.</p>

  <p>“Yeniden görebilecek mi dersiniz?”</p>

  <p>– Hekimler görebilir diyor.</p>

  <p>– Size de mi? Size de ha! Dostu olduğunuzu da biliyorlar hem... Belki de kılığınızdan... Şu ara karşılarında subay gördüler mi, basıyorlar yalanı! Gerçeği söylerse faşist sanılmaktan korkuyor budalalar.</p>

  <p>– Niye ille yalan olsun söyledikleri?</p>

  <p>– Mutluluğumuz tek bir adamın ağzından çıkacak söze bağlı oldu mu, ona inanmaya iyice yatkınızdır da.</p>

  <p>Sustu. Sonra belki de yüreğini ferahlatmak için sesini yükselterek, umursamazmış gibi:</p>

  <p>“Sizin, Jaime’nin ve başka birçoklarının uğruna savaştıklarından yeni İspanya’nın benimseyeceği tek umut ne olmalı bence, biliyor musunuz yıllar yılı elimizden geldiğince öğretmeye çalıştığımız var ya, onun korunması.”</p>

  <p>Dışardaki bir gürültüye kulak kabartıyordu, kalktı, pencereye doğru gitti. Scali:</p>

  <p>– Yani? diye sordu.</p>

  <p>Pencerenin oradan ona döndü ihtiyar, sonra da sanki vah vah dermişcesine:</p>

  <p>– İnsanlık, dedi. İnsan olmak özelliği.</p>

  <p>Bir zaman daha dışarsını dinledi durdu, arkasından gitti ışığı söndürüp kanatları araladı, aralar aralamaz da ayak sesleri, bir de onların üstünden <i>Enternasyonal</i>, içeriye doluştular. Karanlıkta sesi, sanki daha kısa daha yaşlı, daha da hüzünlü bir gövdeden geliyormuş gibi boğuk çıkıyordu.</p>

  <p>“Araplar birazdan şehre girerlerse duyduğum son şey, bu umut şarkısı olacak, bir körün çaldığı.”</p>

  <p>Tumturaksız, belki de belli belirsiz gülümseyerek söylemişti bunu. Scali kanatların kapanmasını işitti sonra. Kısa bir an oda zifiri karanlık kesildi, sonunda Alvear düğmeyi bularak ışığı yaktı.</p>

  <p>– Yenilgi için de, dedi, bizim dünyamızı gereksinecekler çünkü ve daha sonra, sevinç için de.</p>

  <p>Gözleri bu sefer divana oturan Scali’de:</p>

  <p>– Müziği yaratan tanrılar değil, tanrıları yaratan müziktir de ondan, Mösyö Scali.”</p>

  <p>– Niye dışarıda olup bitenler yaratmasın?</p>

  <p>Alvear yeniden: – Temellerin tartışılmasına tekrar başlanıyor, dedi.</p>

  <p>Kadehine <i>fine</i> doldurdu, yüzünde çizgi oynamadan bir kerede içti. Lambanın aydınlığı oturduğu yerde Scali’nin ancak alnına, gözlüklerine ve kıvırcık saçlarına vurmaktaydı.</p>

  <p>“Jaime geldiğine nereye oturursa orada oturuyorsunuz şimdi. Üstelik sizin de gözlükleriniz var... Jaime kendininkileri çıkardı mı gözlerine bakamıyorum.”</p>

  <p>İlk defa olarak, durgun sesi acılı bir hal aldı, kendi kendine konuşur gibi Fransızca mırıldandı:</p>

  <p><br /></p>

  <p class="sone">“... Que te sert, o Priam, d’avoir vecu si vieux ”</p>

  <p><br /></p>

  <p>Darmadağın saçlarının altında alnı kırış kırış, Scali’ye hem çocukca, hem umarsız bir bakışla bakıyordu:</p>

  <p>“Dünyada hiç - hiç - hiç ama hiçbir şey sevilen bir vücudun sakatlanmasından daha müthiş olamaz.”</p>

  <p>Scali, alçak sesle: – Ben dostuyum onun, dedi, yaralılara da alışkınım.</p>

  <p>Alvear ağır ağır bağladı sözlerini:</p>

  <p>– İnadına gibi, kütüphanede gözlerinin tam karşısına düşen raflar resim üzerine kitaplarla dolu, kimbilir kaç bin defa baktığı resimlerle ... Ancak içeride gramofona bir plak koyarsam, müzik girerse buraya, arasıra bakabiliyorum yüzüne, gözlükleri gözünde olmasa da.</p>

  <p class="baslik4">BÖLÜM SEKİZ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Manuel de Savunma Bakanlığı’nı can çekişmekte olan mumlara terkedilmiş bir halde buldu. Son İspanya krallarının Charles-Quint’e özenerek yaptırdığı, koca koca ve iç karartıcı, bu debdebesi yoksul salonları ne hallerde görmemişti ki o: tabancası burnunun ucunda, vurup kafayı kanapelere yatmış milislerle tıklım tıklım dolu, Başbakanın bir köşecikte ufacık bir radyoyu dinlemeye uğraştığı zamanki halini mi, yoksa Caballero zamanındaki, epeyce sert, biraz da suratı asık halini mi hatırlasın, kestiremiyordu ama, daha çok son haline benziyordu şu anda: pencereleri yay gibi gergin şehre bütün açık, bir ışık yaktın mı şaşkın şaşkın bakınan koltuklar ve karanlık... ışıkları şıkır şıkır yanan, Fransız binbaşısının hala bekleyip durduğu bakanlık makamını saymazsan. Merdivenlerdeki mumlar, Garcia’yla Guernico’nun gördüğü tiyatro aydınlığını vermiyorlar artık, zindan karanlığına temelli teslim olmadan önce, kırmızımtrak bir kilise aydınlığına güçleri ancak yetiyor. Kemerli iç koridorlardan herhangi birinin şurasına burasına fenerler konmuş, geceleri kapalı yolları, bırakılmış arabaları belli etsin diye asılan fenerlerden bunlar; karanlıktan gelip karanlıkta kaybolan anıtsal merdivenleri kör kör aydınlatıyorlar.</p>

  <p>Manuel en yukarıda, General Miaja’nın çatı katındaki odasına yaklaşıyor. Koridorlar yine karanlık ama, bu katta her kapının altında ışıktan bir çizgi var. Giriyor içeri, General orada yok, ikinci sınıf bir otel odasını andıran odayı savunma cuntası genel kurmayının belki yarısı kaplamış, kimisi oturuyor, kimisi ayakta. Dinamitçilerin şefi, lağımcıların şefi, Miaja kurmayının subayları, 5. Müfreze subayları... Altı ay önce bu sonunculardan teki bile asker değildi. Biri moda ressamıymış, biri müteahhit, biri pilot, biri sanayi şirketlerinde müdürlük edermiş, ikisi parti genel yönetim kurullarında üyelik, birisi düpedüz sanayi işçisi, birisi besteci, biri mühendis, son olarak garaj işleten biri, bir de o. Tabii Enrique ile Ramos’u da katmak gerek. Manuel onları görünce, Başkan Azana’yı gelip bulan iki ayağı yaralarından tutuk, gözleri kör milisi hatırlıyor.</p>

  <p>“Benden ne istiyorsun?” diye sormuş Başkan. “Hiçbir şey: saygılarımı sunmak, bir de cesaret demek için geldim!” demiş milis, gerçekten de koltuk değneklerine dayana dayana çekip gitmiş.</p>

  <p>Aslında bir savunma kurulu değil bu toplantı ama bu gece her toplantı kendiliğinden bir kurul. Manuel’in ve İspanya’nın alınyazısı neyse, kişiliklerini çarpışarak edinmiş bu adamların da alınyazısı aynı. Enrique soruyor:</p>

  <p>– Kaç kişiye bir tüfek düşüyor şimdi?</p>

  <p>– Dört kişiye.</p>

  <p>Bunu diyen subaylardan birisi, Manuel’in arkadaşı, evvelce moda ressamı olan. Dün Komünist Partisi sendikaların genel seferberliğine karar verdiğinden, şimdi sivillerin seferberliğini denetliyor.</p>

  <p>Enrique: – Tüfek toplamak işini de, diyor, bir örgüte bağlamalıyız. Ön saftaki ilk arkadaşlar vurulur vurulmaz tüfekleri toplanıp gerilere aktarılmalı. Bu işi, bu gece, sedyecileri örnek alarak örgütleyin, göreyim sizi.</p>

  <p>Gidiyor moda ressamı.</p>

  <p>“Madrid’de başka silah bulmanın hiç yolu yok mu?”</p>

  <p>Bir başkası cevap veriyor:</p>

  <p>– Emniyettekileri saymazsak, nöbetçilerde, devriyelerde, hattâ muhafızlarda yalnız tabancalarını bıraktık. Bu gece hiç kimse korunmuyor doğru dürüst.</p>

  <p>– Madrid’i kaybedersek, nasıl olsa bakanlıkları da, sorumluları da, bakanları da kaybedebiliriz. Hala ayakta kalırlarsa tabii.</p>

  <p>Miaja’nın Kurmay Başkanı soruyor bu sefer:</p>

  <p>– Savunma tedbirleri ne alemde? Berkitme işleri yürüyor mu?</p>

  <p>Cevap Ramos’tan: – Yirmi bin kişi çalışıyor bu işte, esaslı çalışıyor hem; bütün yapı sendikalarını seferber ettik. Başlarında da iyi niyetli kimseler. Her barikatı ya da yapıyı 5. Müfreze’den birisi yönetiyor. Daha şimdiden Arapların önünde derinlemesine bir kilometrelik bitmiş iş, hazır. Yarından sonra bütün Madrid bir barikat çemberiyle çevrilmiş olacak, öbür yapılanlar ayrı.</p>

  <p>Subaylardan birisi: – Kadınların yaptıkları barikatlar kötü, dedi. Çok ufak tutmuşlar.</p>

  <p>Ramos: – Onları kaldırdık bile, diye karşılık verdi. Yalnız anlattığım koşullara uygun olarak kurulanlara ilişmedik, bir de 5. Müfreze’den arkadaşların denetleyip de iyi bulduklarına. Fakat kadınların barikatları ufak mufak değildi, canım, tam tersine koca koca şeyler: ellerine ne geçirirlerse yığmışlar, mübarek.</p>

  <p>Başka bir ses: – Ya her eve yığdıkları gaz, benzin yedeği? O neye yarayacak Allah aşkına?</p>

  <p>– Öyle deme, morali yükseltiyor çok.</p>

  <p>– İyi ama, madem elimizden geliyordu, neden daha önce yapmadık bütün bunları biz?</p>

  <p>– Neden mi, bizimkilerin yarısı -onda dokuzu- Madrid’i savunduğunu ancak Madrid’i savunursa anlıyor da ondan. Daha bu sabah sokakta adamın biri ne dedi bana biliyor musunuz? “Gelecekleri varsa Madrid’e, görecekleri de var!” “Bana bak,” dedim, “Carabanchel’in burnumuzun dibinde olduğunu bilmez misin sen?” “Ne olmuş,” dedi, “Carabanchel başka, Madrid başka.”</p>

  <p>Manuel: – Carabanchel üzerine mi ilerliyorlar şimdi? diye sordu.</p>

  <p>– Yok, orada 5. Müfreze’ye takıldılar. Güneyden ilerliyorlar, senin oradan da saldıracaklar.</p>

  <p>Manuel o gece Guaddarama’ya gidecek. Rütbesi yarbay. Saçlarını makineye vurmuş, daha da esmerleşmiş yüzünde yeşil gözleri büsbütün açık renk duruyor.</p>

  <p>– Durruti’nin gönderdiği adamlar gelmiş diyorlardı.</p>

  <p>– Tren yolu kesik. Tarancon’a bir sürü kamyon gönderdik. Yola çıkmış olsalar gerek.</p>

  <p>– SSCB’den alman uçaklar yarından sonraya yetişecek mi umulduğu gibi?</p>

  <p>Kimse sesini çıkarmıyor. Hepsi montajın bitmek üzere olduğunu biliyorlar. Ama daha ne kadar sürer kestirilmez ki.</p>

  <p>Manuel: – Güneyde diyor, kimin üstüne düşecekler?</p>

  <p>– Saatine bağlı. Şimdilik, Vallecas’tan Uluslararası Birliği yola çıkardık.</p>

  <p>Birbiri ardınca başka subaylar geliyorlar.</p>

  <p>Uçsuz bucaksız merdivenlerde son mumlar çoktan söndü; Fransız binbaşısı gideli çok oldu; artık koskocaman dekorların dibinde yalnız, zamanında şatafat olsun diye parmaklıklara asılmış fenerlerin solgun ışıkları ölü kandilleri gibi titreşiyor. Son Madrid kahveleri kadar boş, Madrid’in kendisi gibi terkedilmiş saray, tıpkı onun gibi yeraltı savaşına hazırlanıyor.</p>

  <p class="baslik4">BÖLÜM DOKUZ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Batı Parkı</p>

  <p class="ilk">Bir karatavuk ıslığı yükseliyor sis alacasında, bir soru gibi askıda kalıyor bir an, bir başkası ona karşılık veriyor; sonra tekrar birincisi başlıyor ötmeye, daha kaygılı bir soru soruyor bu sefer, İkincisi şiddetle itiraz ediyor. Sonra sisler arasında dağılan gülüşmeler. Bir ses “Haklısın arkadaş,” diyor, “geçemezler. Boru mu bu?” Karatavukların birincisi Siry, birisi Kogan, ikisi de Birinci Uluslararası Tugay’dan. Kogan, Bulgar, Fransızca bilmiyor; ne yapsınlar, ıslıkla konuşuyor onlar da.</p>

  <p>– Susun!</p>

  <p>Cevap olarak on on beş kadar obüs patlaması.</p>

  <p>Almanlar, Polonyalılar, Flamanlar, birkaç da Fransız kulak kesilmiş, patlamaların yaklaşmasını izliyorlar. Patlayışlar ansızın arkalarında. Hepsi oldukları gibi dönüyorlar. Subaylar:</p>

  <p>– Kulak asmayın, diye bağırışıyor, patlayıcı mermiler bunlar, sırf gürültü!</p>

  <p>Siste mermilerin ıslığı ne kadar da kesin, belirli! Dinle, yörüngelerini anla! Taburlarının adı daha eğitime başladıkları zaman Edgar-Andre konmuş. Almanlar bu gece Hitler’in tutsağı olan Edgar-Andre’nin idam edildiğini öğrendiler: kafası baltayla kesilerek.</p>

  <p>Almanların çoğunun hali duman; aylardır göç yoksulluğu çekiyorlar, kendi kendilerinden kuşkulanıyorlar. İşleri güçleri beklemek. Bir yıl bekle, iki yıl, üç yıl. Nihayet işte bugün devrimin döküntüleri olmadıklarını gösterecekler.</p>

  <p>Polonyalılar, suratları dikkat kesilmiş, komut beklemekte.</p>

  <p>Fransızlar çene çalıyor.</p>

  <p>Top gittikçe daha yakın. O yakınlaştıkça askerlerin çoğu, belli etmeden, yanındakinin bacağına, omzuna, herhangi bir yerine dokunuyor... Ölüme karşı insanın tek savunması, çevresinde başka insanların olmasıymış gibi.</p>

  <p>Siry’yle Kogan sanki birbirine yapışık. Savaşa katılmış olacak kadar yaşlı değilseler de, askerliklerini besbelli yapmış bir yaşta olduklarından, on beş gün eğitim, haydi cepheye, Siry, tıknaz, oyuncu hareketleriyle konuşan, esmer mi esmer, geniş üçgen yüzlü bir oğlan. Kogan’sa, saçları tutam tutam dik, kıvırcık bir tüy süpürge.</p>

  <p>Geceyi aynı battaniyeye sarınarak geçirdiler: Kasım soğuğunda savaşacakların ikişer ikişer uyması uygun görüldü de. Hiç kimseye, diye düşünüyor Kogan, bu kadar kısa bir sürede bu kadar büyük bir dostlukla bağlanmamıştım. Yakınlarına her obüs düştüğünde, Siry karatavuk olarak yargılıyor, beğendiği de oluyor, beğenmediği de. Bir 155’lik düşüyor patlamadan, yerin dibine bir yerlere kayıp gidiyor çamurun içinden. Siry’de bir öfke, kanatlarını çırpa çırpa itiraz ediyor buna.</p>

  <p>– Araplar!</p>

  <p>Hayır, gelen giden yok: içlerinden biri sinirlerini zaptedememişti. Sis ağır ağır kalkmaya başlıyor ama, görünürlerde ne in ne cin: patlamalar, ıssız bir de koruluk.</p>

  <p>– Yere yat!</p>

  <p>Hadi bakalım, bir anda hepsi yosun kokusu ve çocukluk anılarına battılar. Yüzünden vurulmuş ilk yaralılar, suratlarını kıpkızıl elleriyle örterek, gerilere çekiliyor. Askerler onları görünce, yumruklarını kaldırıp selamlamak için, mermilere aldırmadan davranıyorlar; yaralılar farketmiyor ama, içlerinden yalnız birisi görüyor, kanlı elini yumruk selamı için kaldırınca, savaşın gerçek yüzü çıkıyor sanki ortaya. Etrafta dallar, insanlar gibi kırılıp kırılıp düşüyorlar. “Canına yandığımın toprağı”, diyor Siry, “yarılmaz ki içine girip saklanalım.”</p>

  <p>– İleri!</p>

  <p>Hafifçe öne eğik, başlıyorlar korulukta ilerlemeye. Kuzey Afrikalıların da ilerlediğini duyuyorlar ama ortalarda yalnız, sisten, obüslerin fışkırttığı toprak fıskiyelerine benzeyen tek tek ağaçlar, başkaca bir şey görünmüyor. Artık karatavuğa öykünmek filan kalmadı; yürümeye koyuldukları, kendi ayaklarıyla çarpışmaya yöneldikleri andan itibaren Arapların hangi anda meydana çıkacağını düşünüyorlar, bir de bu sisler sabahının içinde tarihin ta kendisi olduklarını; en aklı ermezleri, en cahilleri bile biliyor bunu, o da düşünüyor. Sağında ilerleyen Flaman (solunda Kogan var) ayağından vuruldu, bileğine eğileyim derken iki kurşun da göğsüne, düşüyor. Şimdi Araplar çaprazlama ateş ediyorlar. Siry, yeryüzünde bu kadar mermi olabileceği hiç de aklıma gelmezdi, diye düşünüyor, hele benim için. Ama böyle tıkır tıkır işlemesinden iyice memnun: korku ardını bırakmıyor, bırakmıyor ya, eline ayağına da dolaşmıyor. Böyle giderse, iyi. “Göstereceğiz onlara nasılmış Fransızlar!” Uluslararası her askerin kafasında kendi ulusunun ne yaman olduğunu göstermek tutkusu. Subayın birisi komut verecek oluyor, ağzına bir kurşun, yerde. Siry başlıyor içerlemeye. Ne bu yahu, bütün arkadaşları öldürecek mi bu keratalar? Obüs patırtıları arasında insanların o büyük susmuşluğunu birden farkediyor. Yalnız, şurda burada birçok ağzın tekrarladığı bir söz:</p>

  <p>– Yandım! Hakladılar beni de!</p>

  <p>Uluslararası Tugay sislerin arasında ilerledikçe ilerliyor. Hani ya bu Araplar, çıkacaklarsa çıksınlar artık!</p>

  <p>Heinrich, bir komuta yerinin telaşı ortasında, her elinde bir telefon. Bıyıklı, kır düşmüş saçları fırça tıraşı bir sivil çıkageliyor. Albert, generalin yaveri, eski üniversiteli ve yüzücü, top gibi, kıvırcık bir Macar Yahudisi, karşılıyor onu:</p>

  <p>– Ne istiyorsunuz?</p>

  <p>– Fransız ordusunda binbaşıyım ben. Kurulduğu günden beri Dünya Antifaşist Komitesi’ne üyeyim. Günüm Savunma Bakanlığı’nda bir iskemle üzerinde beklemekle geçti. Daha faydalı olabilirim, oysa. Sonunda size gönderdiler. Emirlerinize hazırım.</p>

  <p>Kağıtlarını Albert’e uzatıyor: Subay kimliği, komite kartı.</p>

  <p>Yaver: – Her şeyi tamam, generalim! diyor.</p>

  <p>General: – Bir Polonyalı bölüğü, diyor, yüzbaşısını kaybetti. İkincisiydi bu.</p>

  <p>– Emredersiniz.</p>

  <p>Yeni Yüzbaşı Albert’e dönüp:</p>

  <p>– Üniformalar nerede? diye soruyor.</p>

  <p>Heinrich: – Vakit yok, diyor, üniformaya.</p>

  <p>– Emredersiniz. Adamlarım nerede?</p>

  <p>– Sizi götürecekler onların yanına. Yalnız, durum... hayli ciddidir orada. Söylemedi demeyin.</p>

  <p>– Olsun. Savaş yabancım değil, generalim. Son savaşa katıldım.</p>

  <p>– Pekala.</p>

  <p>– Şerbetliyim de üstelik, kurşun işlemez bana.</p>

  <p>– Mükemmel.</p>

  <p>Hiç de savaşılacak bir yer olmayan şu Batı Parkı’nın ağaç gövdeleri arasından, Siry, elini ayağını dünya işlerinden çekmiş, yerde yatanların -ölülerin- ötesinde, iri ve telaşlı güvercinler gibi, nihayet ilk sarıkları farkediyor.</p>

  <p>– Yere saplayın süngülerinizi!</p>

  <p>Nasıl insanlar bu Araplar, hiç görmüşlüğü yok; yalnız, geçenlerde bir gece bağlantı eri olarak en ileri hatlara gönderilmişti ya, siperlerine şöyle yüz metre kadar yaklaşmış oldu. Kasım gecesi yoğun ve pusluydu, bu yüzden hiçbir şey göremiyordu ama, görevi süresince ateşleriyle birlikte alçalıp yükselen tamtamlarını dinledi durdu. Şimdi onları, belki de Afrika’nın ta kendisini beklermiş gibi beklemesi de ondan. Saldırıya kalktıklarında daima sarhoşmuşlar deniyor. Kimbilir? Çevresinde, ayakta, yatmış ve ölü, nişan alan, ateş eden arkadaşları hep: İvry’den tanıdıkları, Grenelleli işçiler, Courneuvelüler, Billancourtlular; Polonya göçmenleri, Alman sürgünleri, Budapeşte Komünü’nde savaşmışlar, Anversli dok işçileri... Avrupa proletaryasının hemen hemen yarısı kanını göndermiş aksın diye. Sarıklar, çılgın bir köşe kapmacaya kaptırmışlar gibi kendilerini, o ağaç senin bu ağaç benim yaklaşıyorlar.</p>

  <p>Melilla’dan beri yaklaşıyorlar bunlar böyle.</p>

  <p>Uzun uzun çelikler, süngü ya da kasatura, sivri ve keskin uçlarıyla sisi yarıp, parıldamaksızın ilerliyor.</p>

  <p>Süngü savaşında Kuzey Afrikalı birlikleri dünyanın en iyi savaşçılarından sayılırmış.</p>

  <p>– Süngü taa-k!</p>

  <p>Uluslararası Birliğin ilk çarpışması bu.</p>

  <p>Süngüler takıldı. Siry de daha önce hiç çarpışmamış. Garip ama, ne öleceğini ne de kalacağını düşünüyor şu an, düşündüğü şu: “Başlarına geleceğin farkında değil, inekler!” Eğitim alayındaki süngü talimi? Nasıldı o, ilk elde düşmanın karnına süngüyü, hemen...</p>

  <p>İki obüs arasında, ağaçların gerisinden uzak bir ses:</p>

  <p>– ... Cumhuriyet ve... diyor.</p>

  <p>Arkası duyulmuyor ama; onlar da gözlerini gittikçe yaklaşan Araplara dikmişler, daha yakından yükselecek başka bir ses bekliyorlar; ne diyeceğini önceden bildikleri, sözlerine aldırmadıkları halde onları heyecandan tir tir titreten, hepsini yine de bir hamlede şahlandıracak olan bir ses; nihayet sislerin arasında ilk defa olarak duyuluyor bekledikleri Fransızca bir komut:</p>

  <p>– Üçüncü bölüüü-ük, devrim ve özgürlük uğruna!..</p>

  <p>Siry’nin gözüne elindeki süngü sandığından nedense çok daha uzun görünüyor.</p>

  <p>Heinrich, kalın ensesi bir alın gibi kat kat, her kulağında bir telefon. Bölük bölük arkasına, bütün tugay süngüyle karşı hücuma kalktı.</p>

  <p>Albert, telefonu bırakarak:</p>

  <p>– Generalim, Yüzbaşı Mercery bir şeyler anlatıp duruyor ama, hiçbir şey anlaşılmıyor. Dediğine bakılırsa, saldırıyı başarmış, büyük ganimet ele geçirmişler, en az iki ton sabun diyor.</p>

  <p>Mercery, uluslararası birliğin sağında bir İspanyol bölüğünün komutanı.</p>

  <p>– Sabun mu, Allah Allah, delirmiş mi bu herif?</p>

  <p>Albert yeniden sarılıyor telefona:</p>

  <p>– Ne, fabrika mı, ne fabrikası yahu?</p>

  <p>Heinrich’e dönerek:</p>

  <p>“Sabunun faydalarını anlatıyor.”</p>

  <p>General bir göz atıyor haritaya:</p>

  <p>– Rakımı ne?</p>

  <p>Sonra telefonları değiştiriyor.</p>

  <p>“Tamam, anlaşıldı. Rakımını şaşırmış. Zaten elimizde olan bir sabun fabrikasını yeniden ele geçirmiş. Rica edin İspanyol generaline, derhal alsın bu aptalı o bölüğün başından.</p>

  <p>Son çeyrek saatten Siry’nin aklında kalan, üst üste havaya uçan bir çalılık ve ağaç kalabalığı, patlayıcı mermilerin üstüne yığılmış obüs gümbürtüsü, bir de ağızları bir karış açık, besbelli uluya uluya gelen fakat o patırtıda sesleri işitilmeyen Kuzey Afrikalılar.</p>

  <p>Kayıplarını tamamlayıp yeniden düzene konmak için geriye alınan Siry’nin bölüğü, yerini bir Alman bölüğüne bırakıyor. Bir bayram ertesinde nasıl yerlerde kağıttan geçilmez, koruluk da öyle. Arap ölüsünden geçilmiyor; işin garibi, hücuma kalktıklarında gözüne ilişmemişti hiçbirisi. Polonyalı bölüklerinden birisinin Manzanares’i geçtiği söyleniyor.</p>

  <p>Heinrich: – Peki, diye sordu, Polonyalılara gönderdiğimiz binbaşıdan haber var mı?</p>

  <p>– Durumu görür görmez, buraya dayanamayız demiş, geri çekilmeliyiz. İçinizden bizim hatlara ulaşabilenler benim emrim üzerine çekildiklerini söylesinler. Arka pencerelerden çıkarsanız daha iyi, yediğiniz obüs azalmaz ama, mermiler farkeder. Hadi çabuk gidin ve ne yapılması gerekiyorsa onu yaptığımı söyleyin.</p>

  <p>“Sonra ikinci Polonyalı yüzbaşının ceketini geçirmiş sırtına, aşağı inip geçmiş mitralyözün başına, sonuna kadar dayanmış, sonunda da beynine bir kurşun sıkıp... kapının oraya düşmüş.”</p>

  <p>– Kurtulabilenler kaç kişi?</p>

  <p>– Üç.</p>

  <p>Siry, Kogan’ı kaybetti: iki yanındakiler (komutları saymazsan) tek kelime Fransızca anlamıyor, üstelik ıslık çalmasını da bilmiyorlar. Taburun arkasında, ihtiyatta, yalnız silahlanmış berberler: Figaro Taburu demişler adlarına. Cehennem gümbürtüsü aralanır gibi oldu mu biraz, Durruti Kolu’nun, “Çelik Alay”ın, sosyalistlerin ateşi oralara kadar duyuluyor, hepsi de ilerliyorlar, ilerledikçe de derinliği artıyor hatlarının. Parktaki çarpışmanın gerisinde, şehrin uzunluğunca uzayan ve açılan, başka bir hücum hattı. Sabahtan bu yana üç saldırı püskürtmüş olan İspanyollara hücum sırası geliyor nihayet. Arapların ele geçirdiği evler el bombalarıyla geri alınıyor, tanklar dinamitle durduruluyor, Uluslararası Birliklerin süngüyle kaçırttığı Kuzey Afrikalıların karşısına anarşistler çıkıyor sokaklarda, cumhuriyetçi toplarını ateş hattına süren anarşistler. Onların hemen ardındaysa, tekmili seferber olmuş sendikalı işçiler, hazır, ilk ölülerin tüfeklerini bekliyor.</p>

  <p>Gerçi Fas’tan beri ilerliyorlardı faşistler; Batı Parkı’ndan başlayarak şimdi geriliyorlar.</p>

  <p>İyice budanmış Kuzey Afrikalılar. Kaybı büyük Uluslararası Birlikler geriye alınıyor hemen, eksiği geldiği tamamlanıyor, şöyle bir çekidüzen veriliyor, yine cepheye. Araplar kaçıyorlar. Durruti’nin anarşistleri, Katalan partilerinin bütün birlikleri, sosyalistler, burjuvaların “Çelik Alay”ı, hepsi hücumda.</p>

  <p>– Aloo!</p>

  <p>Albert alıyor kulaklığı.</p>

  <p>“Generalim, düşman karşı hücuma geçiyor yine.”</p>

  <p>– Tanklarla mı?</p>

  <p>Albert tekrarlıyor:</p>

  <p>– Hayır, görünürde yeni tanklar yok.</p>

  <p>– Hava desteği?</p>

  <p>Albert tekrarlıyor:</p>

  <p>– Normal.</p>

  <p>Kapatmıyor ama. Gözü, adeta yerinde duramayan ayağına takılmış, elinde telefon titriyor.</p>

  <p>“Generalim! Tamam! Püskürtüldüler, Manzanaresi” boyladılar. Manzanares’i geçecekler, Generalim! ”</p>

  <p>Birbirini izleyerek Siry’ninkini geçen bölükler ardarda saldırıyorlar; Siry ve arkadaşları, suratları örselenmiş adamlarla kaplı bir araziyi tutmuşlar, görüyorlar geçişlerini: Ellerinde silah, başları hafif öne eğik, artık barut dumanından meydana gelmişe benzeyen sislerin içinde uluslar ulusları izliyor, bölükler bölükleri. Tıpkı filmlerdeki gibi, ama ne kadar da farklı! Her birisi kendi yanından bir insan bu gidenlerin. İki elleriyle ya kanlı yüzlerini, ya karınlarını tutarak dönüyorlar, ya da hiç dönmüyorlar. Ve göze almışlar bunu. O da göze almış. Arkalarında Madrid ve bütün silahların karanlık havlaması.</p>

  <p>Bir hücum dalgası daha, birden daracık bir ırmak...</p>

  <p>Her yandan bağrışmalar:</p>

  <p>– Manzanares! Manzanares!</p>

  <p>Sevinçten gözü kararmış bir karatavuk basıyor çığlığı. Sisin içinde bir yerlerde kayıp, kalçasında bir süngü, ıslak yapraklar üzerinde kan kaybedip duran Kogan, yaralılar ve ölüler adına ona karşılık veriyor.</p>
</body>
</html>
