<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik33">III</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Manuel, savaşın, diri vücutlara demir parçalarını sokabilmek için en olmayacak şeyleri yapmak demek olduğunu git git anlıyordu.</p>

  <p>San Carlos Hastanesi’nin büyük salonunda, bir erkeğin ya da bir kadının bıçak gibi çığlıkları (acının son kertesinde seste cinsiyet farkı kalmıyor) parlayıp parlayıp geçiyor, yankılanarak boşluklarda kayboluyordu.</p>

  <p>Yüksek bir salondu bu, yaz güneşinin yeşil yeşil sızdığı, geniş yapraklı birtakım sarmaşıklarla handiyse örtülü tepe pencerelerinden ışık alıyordu. İnsana yeşilimsi bu aydınlık, bu başını kaldırmadıkça silme duvarlar, kaygılı koğuş sessizliğinde koltuk değnekleriyle gölge gibi dolaşan pijamalı hastalar, sargılarını büyük-perhiz kılıkları gibi kat kat sarınmış bütün bu hayaletler, zamanın ve dünyanın dışında kendi başına var olan bir yaralılar ülkesi izlenimini veriyordu.</p>

  <p>Akvaryum havalı bu koca koğuş, çığlıkların yayıldığı ağır yaralılar koğuşuna bitişikti: Tavanı olağan yükseklikte, pencereleri bildiğimiz pencereler, sekiz yataklı bir koğuştu burası. Manuel içeri girer girmez önce büyük tül bir cibinlik ilişti gözüne, sonra da kapının yanına oturmuş hemşire. Koğuş, gün ışığında tenhaca; ilk bakışta, içinde kat kat sargılara bürünmüş hayaletler dolaşan önceki engizisyon mahzeninden adamakıllı farklı bir oda, aydınlık bir hastane odası duygusunu uyandırıyordu ama, yaşantısının iç yüzünü açıklamayı sesler üzerine almıştı sanki.</p>

  <p>Ortalardaki yatakların birinden aralıksız iniltiler yükseliyordu; acıyı her bakımdan en iyi deyimleyen iniltilerdi bunlar, sesin, insanlarda olduğu kadar hayvanlarda da, acının evrensel ulumasına dönüştüğü iniltilerdi, dinleyene nefes kesildi mi kesilecekmişler gibi gelen, solunumla eşzamanlı birtakım ürümeler. Gerçekten de kesilir kesilmez, yerlerini, doğuran kadın çığlıkları gibi dayanılmaz ve dokunaklı diş gıcırtıları aldı. Manuel solunumla birlikte çığlıkların da başlayacağını seziyordu. Alçak sesle hemşireye: – Nesi var? diye sordu.</p>

  <p>– Havacı. Bombalarıyla beraber düşmüş. Bombalar yerde patlamış. Beş mitralyöz mermisi, yirmi yedi parça isabeti.</p>

  <p>Cibinliğin tülü, yaralı güya kalkıp da yatağın üstüne oturmuş gibi, içerden itilerek kımıldadı. Hemşire:</p>

  <p>– Annesi, dedi, yanıbaşında. Yirmi iki yaşında çünkü.</p>

  <p>Manuel acı acı: – Zor iş, dedi. Alışıksınız bereket.</p>

  <p>– Ben cerrahım aslında. Yeteri kadar hemşiremiz yok da.</p>

  <p>Çığlıklar başladı tekrar. Öylesine yükseldi ki, sanki yaralı acısının üstüne üstüne vararak kendinden geçmeyi deniyordu. Başladığı gibi birdenbire de kesildiler. Manuel diş gıcırtılarını bile duyamıyordu bu sefer, ilerleyemiyordu da.</p>

  <p>Yaralının, neden olduğunu kestiremeden, çarşafın üstünde parmaklarının kasıldığını hissetmekteydi. Yine, başlangıçta iyice zayıf bazı sesler duyulur gibi oldu; o kadar zayıftı ki, Manuel ne olabilir diye merak etti bir zaman, ses belirlenince anladı: dudakların çıkardığı bir sesti bu. Delik deşik olmuş bir vücut karşısında sözlerin ne değeri olabilirdi ki? Oğlunun acısını sessizliğe indirgemeyi başardığı şu anda, anası yapabileceği tek şeyi yapıyordu, öpüyordu onu.</p>

  <p>Manuel öpücükleri açık açık ayırdedebiliyordu, gittikçe daha sık, daha çabuktular, sanki kadın şimdilik durmuş fakat başlamaya hazır acıları sevgisinin gücüyle durdurmak istiyordu. İçerden bir el ansızın cibinliği yakaladı ve bileğine sardı: Manuel boşluğa sarılan bu acıyı kendi kolundaymış gibi olanca zoruyla duydu. El açılır açılmaz yine yükselen çığlıklar.</p>

  <p>Manuel sordu: – Çoktan mı yatıyor?</p>

  <p>– İki gündür.</p>

  <p>Hemşireye bakmayı akıl etti nihayet: ufak tefek, gencecik bir kız. Başı açık, saçları simsiyah ve pırıl pırıl.</p>

  <p>Bir an ne diyeceğini bilemedi kızcağız, sonunda:</p>

  <p>– Yaralıların çığlıkları neyse ne, diyebildi, onlara alışıyoruz da, yakınlarının çığlıklarına alışmak olmıyası bir şey. Ameliyat filan yapacak mıyız, önce onları uzaklaştırıyoruz, yoksa hiçbir şey yapamayız.</p>

  <p>Çığlıklar bu koğuşta kıyamete kadar sürüp gideceğe benziyorlardı. Aralandıkları bir sıra Manuel, Barca’yı sordu:</p>

  <p>– Burda mı hâlâ?</p>

  <p>– Hayır, bitişikte.</p>

  <p>Rahat bir soluk aldı Manuel. Acıdan duygulanıyor, duygulandığını belli edemiyordu; farkındaydı bu beceriksizliğinin, onu deli eden de zaten bu değil miydi?</p>

  <p>Barca’nın bulunduğu koğuşun hem çıkacağınla bağlantısı vardı, hem de akvaryumla. Manuel kapıyı açtı, öyle kaldı bir saniye; kaparsa, yaralının suratına bir tabut kapağını kapatmış olacaktı sanki, iyisi mi aralık bıraktı.</p>

  <p>Barca yatağına oturmuştu. Yok canım, iyiydi çok şükür, hiçbir şeyi gereksinmiyordu: portakalı da vardı, resimli dergileri de. Çevresini saran dostluk da cabası. Canını sıkan nokta, ona bir türlü morfin yapmak istememeleriydi; eğer bunu morfine alışır korkusundan yapıyorlarsa, bu yaşından sonra onu kendi haline bırakırlarsa daha iyi ederlerdi. İki yerinden kırık bacağının ucuna ağırlık da koymuşlardı ya, uyuyamıyordu bu yüzden işte. Uyutmanın bir çaresini bulsalar yakınacak hiçbir şeyi kalmayacaktı.</p>

  <p>– Sen uyuyabilir misin bu...</p>

  <p>Aralık kapıdan daha hafiflemiş olarak işittikleri çığlıkları söylemek istiyordu Manuel.</p>

  <p>– Aynı koğuşta olmazsam uyurum. Neden deme, anlatması zor. Aynı koğuşta olmaz. Bence sesi çıkmayan hastaları bir araya toplamak en doğrusu. Kapasana şu kapıyı sen. Bizim burda kimsenin sesi çıkmaz.</p>

  <p>Sözü yine yaralıya getirmek sanki üzerine kapanan kapıyı yeniden açmak! Manuel:</p>

  <p>– Neyin nesiymiş? diye sordu.</p>

  <p>– Makinist. Önceleri milisti, sonra havacı. Bombacı.</p>

  <p>– Niye bizden olmuştu acaba?</p>

  <p>– Ya kimden olsun istiyordun? Makinist bu, faşistlerle mi birlik olacak?</p>

  <p>– Hiç kimseden olmayabilirdi.</p>

  <p>– Hah, bak...</p>

  <p>Barca kaşlarını kaldırdı, başını dikti. Yarası sancımaya başlamıştı. İhtiyar başını yeniden yastığına koydu, yüzü o sürekli acı izlenimini almış -gözleri daha bir çukur, çizgileri her an değişmeye hazır-, hani acının her yüzdeki iç soyluluğunu meydana çıkarıverdiği o hem ciddi hem de umarsız çocukluk yüzüne dönmüştü. Barca’nın gözleri ta Sierra’dan dikkatini çekmişti Manuel’in. Çizgileri rastgele, rengi saçlarından, ufak beyaz bıyığından ya da açık renk gözlerinden koyu bu yüzün bütün anlamı, ona şakacı bir köylü hali veren ince porselen çatlakları gibi sayısı belirsiz ufacık ufacık yüz kırışıklıklarından değil de, kalın kalın, ağır, çok çile çekmiş ama yine baş eğmemiş göz kapaklarından geliyordu. Gözlerini yumdu mu gülümsere benzemesi bundandı.</p>

  <p>“Zırhlı trende işler nasıl?”</p>

  <p>Manuel: – Herhalde iyi, dedi. Pek bilmiyorum ama, ben artık orda değilim. 5. Alay’a bölük komutanı atandım.</p>

  <p>– Memnunsun ya?</p>

  <p>– Bilmem, çok şey var öğrenecek.</p>

  <p>Kapalı kapının ardından çığlıklar yine işitildi.</p>

  <p>“Bak, içerdeki delikanlı bizdendi, çünkü bizdendi... anladın mı?”</p>

  <p>– Ya sen Barca?</p>

  <p>– Bir sürü sebepten...</p>

  <p>Acıyla yüzünü buruşturup şöyle kımıldayım dedi; sonra içini dökmesini beklermişçesine Manuel’e döndü.</p>

  <p>Manuel: – Seni, dedi, zorlayan ne vardı ki?</p>

  <p>– Daha da neler, sendika üyesiydim ya?</p>

  <p>– Öyle ama militan değildin, belâ kapının ardında beklemiyordu.</p>

  <p>– Hadi oğlum, hadi, ne söylüyorsun sen! Filoksera kazığını sana atsalardı, hoşuna gider miydi, ha?</p>

  <p>Barca da, dedesi ve babası gibi, Katalonya bağlarında bir zamanlar ortakçılık etmişti. Mal sahipleri filoksera özürüne sığınıp, elli yıldan fazla emek verdikleri topraklarından onu da atmışlardı.</p>

  <p>– Öyle deme, hayatını yeniden kurmuştun, yaşayıp gidiyordun...</p>

  <p>Konuşmasının havasından Barca, Manuel’in tartışma kapısı açmaktan çok, bir şeyleri derinlemesine anlamaya çalıştığını farkediyordu.</p>

  <p>– Niye tarafsız kalmadın demek istiyorsun yani.</p>

  <p>– Evet!</p>

  <p>Barca gülümsedi. Acının garip birçok yaşamışlık katar gibi olduğu bir gülümsemeydi bu.</p>

  <p>– Nerede tarafsız kalmışım ki ben? Hem tarafsız kalamayanlar hiç değişmiyor, her zaman aynı.</p>

  <p>Akvaryumdaki koltuk değneklilerin açık kapıdan sırtı sıra gelip geçtiklerini görmekteydiler.</p>

  <p>– Yok, şakacıktan sormuyorum, ciddi bir soru bu. Faşizmin en fenası ölmekten daha da fena değildi ya...</p>

  <p>Barca gözlerini yumdu.</p>

  <p>– Gerçi bacağım bir faşist hakaretine uğramaktan daha çok canımı yakıyor, bu doğru, doğru ama...</p>

  <p>Yapacağı hareketi acıdan önce halsizliği engelledi.</p>

  <p>– ... hayır, yine de hayır. Şimdi de gerekse yine aynı şeyi yapardım. N’apalım!”</p>

  <p>Yaralının çığlıkları yeniden onlara kadar ulaştı. Acaba gerekse o da yine aynı şeyi yapar mıydı? Barca’nın kafasını kurcalayan da buydu zaten.</p>

  <p>“Yok, beni o kadar boşta yakaladın da sayılmaz hani: yukarda, çamların altında vurulmuş yatarken, Azraili yakama yapışmış görünce düşündüm bu konuda. Düşündüm dediysem, herkes gibi yani. Senin gibi değil belki ama, yine de düşündüm. Sırası düştü mü, sabır mabır, bilmediğimi öğrenmek elimden gelir ya, iş kim olduğumu anlamaya dayandı mı, zor biraz. Esası lafa dayanıyor çünkü. Bilmem anlatabiliyor muyum?”</p>

  <p>– Elbette.</p>

  <p>– Yok, sen akıllısın da anlıyorsun. Kesip atmak gerekirse, şöyle diyeceğim: aşağılanmak istemiyorum ben, anladın mı oğlum?</p>

  <p>Sesini yükseltmemişti, yalnız bir masa başında oturmuş da işaret parmağı kalkık konuşuyormuş gibi bir tavırla tane tane söylüyordu şimdi söyleyeceklerini.</p>

  <p>“İşin aslı bu, öteki ayrıntı mayrıntı. İş paraya kalsaydı, haklısın, al takke ver külah, onlarla belki de anlaşabilirdim. Gel gör ki yetmiyor onlara bu; fazladan, sayılmak da istiyorlar, ben bundan hoşlanmıyorum işte. Saymak istemiyorum da ondan mı, yoo, sayılacak adam değiller ki... Yoksa bak, Garcia’yı adamakıllı sayarım ben, âlim adamdır... ama onları sayamam.”</p>

  <p>Garcia, İspanya’nın en iyi etnograflarından biriydi. Yazları San Rafael’de otururmuş. Manuel, Sierra’nın bu bölgesindeki militanlarca ne çok sevildiğini çoktan farketmişti.</p>

  <p>“Sonra, başka bir şey daha var: şimdi bir anımı anlatacağım sana, artık yeterince ciddiye alır mısın, almaz mısın bilemem. Bağcılıkla uğraşırken, bu dediğim Perpignan’a gitmeden önce oluyor, bir gün Marki bizim oraya gelmişti. Çevresine adamlarını toplamış çene çalıyor. Şu bu derken söz bizimkilere bulaşmaz mı? Bak ne demişti, kelimesi kelimesine anlatayım sana: ‘Bu herifler insanlığı çoluk çocuğundan önde tutar, anlayın artık ne mal olduklarını.’ Bir de küçümser hâli vardı ki, deme gitsin. O dakika tartışmaya girebilirdim onunla, girmedim, çünkü kafamı işlettim: Anladım ki, biz insanlık için bir şeyler yapmaya kalkıştığımız zaman, <i>çoluk çocuğumuz için de</i> bir şey yapmış olduğumuza inanıyoruz, ikisini ayırmıyoruz birbirinden. Oysa onlar ayırıyorlar, çoluk çocuklarını üste alıyorlar. Bilmem anlatabildim mi?”</p>

  <p>Kısacık sustu.</p>

  <p>“Kalktı beni görmeye geldi Garcia, hanidir tanışırız. Meraklı, her şeyle ilgili bir adam. Şimdi Askeri İstihbaratta ya, köylerde olup bitenleri öğrenmek istiyor. Sorduğu ne bana? Eşitlik. Şimdi iyice kulak ver diyeceğime Manuel, öyle bir şey söyleyeceğim ki, ikiniz de fazla... ne demeli bilmem ki, fazla... talihli olduğunuzdan farkında bile olmamışınızdır. Garcia gibi bir adam hor görülmenin ne demek olduğunu ne bilsin? Diyeceğime gelince, o da şu: bunun karşıtı, yani kendini kendinden aşağısıyla bir tutma, eşitlik demek değildir. Fransızların hani o belediye kapılarına yazdıkları zırıltıda daha bir usturupluca konmuş bu iş: Çünkü, aşağı görülmenin karşıtı, kardeşliktir aslında.”</p>

  <p>Büyük salonun açık kapısından bir başka çeşit yaralılar, görünmez kemanlarını, vücutlarından uzak uzak alçıya konup askıya alınmış eğri kollarıyla tutarak, hayalet kemancılar gibi gelip geçiyorlardı. İnsanın içini en çok karıştıran da bunlardı işte, salonun gizli sinek vızıltılarıyla büsbütün belirli sessizliğinde, tam bir hareket yaparken taş kesilmişe benzer kollarıyla, arkalarından itilivermiş birtakım heykeller gibi, sabit ve eğri kollarının ardına düşmüş, dolaşıp duranlar.</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">14 Ağustos</p>

  <p class="ilk">Bunaltıcı sıcakta altı modern uçak, bir heyecan, bir telaş, harekete hazırlanıyorlardı. Estramadura’da hücuma geçmiş olan Kuzey Afrikalı birliklerin Merida’dan Medellin üzerine yürüdükleri haber alınmıştı. Faşist birliklerin şüphesiz en seçkinlerinden, adamakıllı güçlü bir motorlu koldu bu. “Bizzat” Franco’nun komutasında olduğunu, Harekât Dairesi’nden az önce telefonla Magnin’le Sembrano’ya bildirmişlerdi.</p>

  <p>Silahı yok, başı yok Estramadura milisleri yine de direnmeye çabalıyorlardı onlara. Medellin’den kahvecisi hancısı koşumcusu, toprak ırgatları, İspanya’nın en yoksullarından birkaç bin kişi av tüfeklerini kapmış, Kuzey Afrika piyadesinin hafif makinalılarına karşı gitmişti.</p>

  <p>Üç Douglas, üç de 1913 modeli mitralyözlü hafif bombardıman uçağı alanın enlemesine yarısını kaplıyordu. Avcılar görünürlerde yoktu, hepsi Sierra’daydılar. Sembrano, dostu Vallado, İspanyol posta pilotları, Magnin, Sibirsky, Darras, Karlitch, Gardet, Jaime, Scali, yeni gelenler, ayaklarının dibinde Raplati’yle hangarların orda Dugay Baba ve makinistler kısacası bütün havacılar ayaktaydı.</p>

  <p>Jaime bir <i>flamenco</i> tutturmuştu, söylüyordu.</p>

  <p>Üçgener iki filo hâlinde uçaklar güney batıya doğruldular.</p>

  <p>Yukarda hava hayli serindi, aşağıda, yerin üzerinde sıcaklığın, tıpkı baca ağızlarında olduğu gibi, titrediği görülüyordu. Buğday işleyen köylülerin geniş hasır şapkaları dikkati çekiyordu arasıra. Toledo dağlarından Estramadura dağlarına kadar o hasat rengi savaş dışı toprak, bir boydan bir boya barış içinde öğle uykusuna yatmıştı. Güneşin körüne yükselen tozdan, birbirine omuz vermiş sırtlar ve tepeler yassı yassı beliriyorlardı; arkaları sıra titreşip duran ovanın uçsuz bucaksızlığı içinde, varla yok arası benekler hâlinde, Badajoz -ayın sekizinde faşistlerin ele geçirdiği- Merida ve Medellin hayal meyal seçiliyordu.</p>

  <p>Taşlar çoğaldıkça çoğaldı. Sonra birdenbire, kalesi ve boş arenasıyla, Badajoz: Kayalıklı toprağı gibi kekre, çatıları ağaçsız, eski tuğlaları güneşten rengini atmış, Afrika toprağında bir Berberi iskeleti sanki. Pilotlar haritalarına, bombacılar nişan aynalarına eğilmiş, mitralyözcüler, uçağın dışında fırdönen nişan fırıldaklarına gözlerini dikmişti. Altlarında, pencerelerinde siyahlı kadınları, kuyu suyu kovalarında serine konmuş anasonlu içkileri ve zeytinleri, çocukların durup durup tek parmakla uyandırıverdiği piyanoları ve birbiri ardınca sıcağa dağılan seslerin pususuna yatmış sıska kedileriyle kırık dökük eski bir İspanyol şehri uzanıyordu. Öylesine kurak bir hâli de vardı ki üstelik, ilk bomba düşer düşmez taşları ve tuğlaları, evleri ve sokakları dehşetli bir taş toprak ve kemik patırtısı içinde tuz parça dağılacakmış duygusunu uyandırıyordu. Şehir alanının üstüne varınca Karlitch ve Jaime mendillerini salladılar. İspanyol bombardıman uçakları şehri Cumhuriyet renkleriyle selâmlamış oldu.</p>

  <p>Arkasından, faşist bir şehir: gözlemciler Merida’yı, eski çağ yapısı tiyatrosunda, yıkıntılarından tanıdılar. Bu da Badajoz’a, Estremadura’nın bütün öteki şehirlerine benziyordu. Onun ardından da Medellin göründü hemen.</p>

  <p>Motorlu faşist kolu hangi yoldan geliyordu acaba? Ağaçsız yollar güneşin altında, çevrelerindeki topraktan az daha açık, sarı sarı ve göz alabildiğine boş, uzanıyorlardı.</p>

  <p>Filo dört köşe bir alanı -Medellin- geçti ve düşman hatlarına, fakat aynı zamanda güneşe giden bir yolu havadan izlemeye başladı. Saat beş güneşi öylesine gözleri kamaştırıyordu ki, gözledikleri yol mu yoksa akkor hâline gelmiş bir şerit mi, anlaşılamıyordu. Bir ara Sembrano’nun ardındaki iki Douglas yol kestiler, sonra tek sıraya geçtiler: düşman kolunu görmüşlerdi.</p>

  <p>O dakika uçağın yönetimini birinci pilota devreden Darras, yarı yarıya pilot yeri aralığına eğilmiş, âdeta bütün vücuduyla bakıyordu. Savaş sırasında da işte böyle eğilir, altında herhangi bir Alman birliği aranırdı; şimdiyse yıllardır çeşitli biçimlerde karşısında gördüğü, belediyesinde, yene yenile binbir sabırla kurulmuş işçi örgütlerinde mücadele ettiği şeyi aranıyordu: faşizmi. Rusya’dan beri sürüp gitmekteydi bu savaş, İtalya’da, Çin’de, Almanya’da... Burada, İspanya’da yani, dünyanın kurtuluş umudu belleğine talih biraz güleyim der demez, faşizm yine karşısına dikilmişti. Şimdi handiyse uçağın altında elle tutulurcasına görüyordu onu... ve kendi uçaklarının yavaş yavaş uçuş rotasını değiştirdiğini.</p>

  <p>İçinde bulunduğu uçak da (Uluslararası Hava Kuvvetleri’nin başuçağı, Magnin’inki) sıraya girmek için döndü. Önlerindeki yol bir kilometre boyunca, dümdüz, eşit aralıklı birtakım kırmızı noktalarla beneklenmişti. Uçak tam tepelerine geldiği anda güneş gözlerine girdi. Darras da yine bembeyaz yoldan başka hiçbir şey göremez oldu. Az sonra yol eğrilip güneş de yana kayınca kırmızı benekler yeniden peydahlandılar. Otomobil denemeyecek kadar ufak, asker denemeyecek kadar makinamsı davranışlı beneklerdi bunlar, üstelik yol da kıpır kıpırdı.</p>

  <p>Sonunda Darras birden kavradı durumu, gözleriyle değil de sanki kafasıyla görüyormuş gibi, ne olduklarını şıp diye buldu çıkardı: brandaları tozdan sarıya dönmüş kamyonlarla doluydu yol; kırmızı benekler, arabaların kurşun boyasıyla boyalı gizleme yapılmamış kaportalarıydı.</p>

  <p>Uçsuz bucaksız barış ve kır ufkuna kadar, dev kazların yıldız biçimi kocaman ayak izleri gibi üç şehri çevreleyen yollar ve üstünde kuş uçmaz kervan geçmez bu üç yoldan, tam onun altındaki... Darras’ın gözünde faşizm bu kımıldayan yoldu işte.</p>

  <p>Derken, yolun iki yanında bombalar patladı. Onar kiloluk bombalardı bunlar: önce mızrak biçimi kıpkızıl bir çıkıntı, arkasından tarlalara dağılan duman. Faşist kolunun hızlandığını gösterir hiçbir belirti göze çarpmıyorsa da, yol daha bir kıpırtılıydı şimdi.</p>

  <p>Uçaklar ve kamyonlar nasıl da birbirlerinin üstlerine gidiyor gibiydiler. Güneşten Darras, bombaların düşüşünü farkedemiyor, yalnız tarlalarda tesbih dizisi gibi sırtısıra patlayışlarını görüyordu. Douglas’lardan birinde bomba atış düzeni olmadığını, bombaların genişletilmiş helâ deliğinden salıverildiğini bilmiyor değil ki! Fakat yolun bir bölümü ansızın kımıldamaz oluverdi. Kolun yürüyüşü durdu. Kamyonlardan biri bir bomba isabetiyle devrilmiş, yolu kapamıştı. Darras nasılsa gözden kaçırmıştı bunu.</p>

  <p>Bomba yağmuru altında, faşist kolunun kamyonun önünde kalan üçte bir kadarı, yoluna tek başına devam eden kopuk bir tırtıl kafası gibi, Medellin’e doğru kaçmaya çabalıyordu. Darras’ın uçağı işte bu kaçanların üstüne geliyordu tam.</p>

  <p>İkinci pilot altında ne var ne yok görmüyor ki!</p>

  <p>Üçüncü uluslararası uçağın bombacısı Scali bombaların yola inişine şöyle bir göz attı. Memleket değiştirene kadar her yıl yedek kursları sektirmediğinden İtalyan ordusundan iyice talimli bir bombacıydı, Sierra’daki üç görev uçuşunda, çabucak eski ustalığını edinmişti; bugün de işte, Sibrisky’nin uçağında, on beş saniyedir yola dikey, bombalarının kamyonlara gittikçe daha yakın patladığını görüyordu. Kolun kopmuş kafasına nişan almak için epeyce geç kalmıştı. Öteki kamyonlar, devrilip yolu kapatmış olanın (dibi çıkmış besbelli) sağından solundan geçmeye yelteniyorlardı ya, uçaklardan bakınca yine de hepsinin yapışkan kâğıda sineklerin yapışması gibi yola yapışmış bir görünüşleri vardı. Scali de uçaklardan birinde olduğundan, sanki onların birden uçuşup tarlalara doğru dağıldıklarını görecekti. Göremezdi ama: yolun iki yanında hendekler uzanıyordu. Az önce, kesin bir çizgi olarak upuzun uzayan motorlu kol, şimdi bir kayalığa çatıp iki yanından çatal yapan bir ırmak gibi, devrilen kamyonun iki yanından akmaya çabalıyordu. Scali Kuzey Afrikalı askerlerin sarıklarını beyaz benekler halinde açıkça gördü, o anda aklına Medellin’li zavallıların av tüfekleri geldi ve kamyon curcunası nişan aynasında görünür görünmez iki kasa hafif bombayı birden gözünü kırpmadan üstlerine boşalttı. Sonra dip kapısına eğilerek bombalarını izlemeye koyuldu. Aşağıdaki adamlarla kendi arasında dokuz kader saniyesi vardı geçecek.</p>

  <p>İki, üç... Fakat baktığı yerden gerileri yeterince göremiyordu ki. Gözünü yan deliklerin birine uydurdu: yerde, ellerini havaya kaldırmış, birileri koşuşuyorlardı. Bir hendeği aşıyorlardı, herhalde. Yedi, sekiz... aşağısı amma da ana baba gününe dönmüştü ha! Dokuz. Aynı anda çakan yirmi kırmızı şimşek her şeyi olduğu yere çaktı. Sanki bütün bu olup bitenlerle hiçbir ilgisi yokmuş gibi, uçak almış başını gidiyordu.</p>

  <p>Yeniden yolu tutmak için, uçaklar çember çizip duruyorlardı. Scali’nin bombaları patlar patlamaz üstlerine Magnin’inki gelivermişti; öyle ki, dumanların tekerlekleri havada kamyon cesetleri üzerinde dağılışını Darras bir güzel seyretti. Bombaların kıpkızıl çatladıkları anlar bir yana bırakılırsa, bu işte ölümün hiçbir rol oynamadığı sanılabilirdi doğrusu. Gözüne ilişen, sarıklarının beyaz benekleri altına sığınmış da yolda kaçışan birtakım haki lekelerdi ki, yumurtalarını sırtlamış kaçıran şaşkın karıncalara benziyorlardı.</p>

  <p>Durumu en iyi gören Sembrano’ydu ama. Çemberi tamamlamak için, Douglas’ların ilki uluslararası uçaklardan sonuncusunun arkasından geliyordu. Estremadura milislerinin hangi koşullarda savaştığını Scali’den çok daha başka türlü biliyordu Sembrano... ellerinden doğru dürüst bir şey gelemeyeceğini, onlara etse etse ancak uçakların yardım edebileceğini, filan. Henüz bombalarının tümünü tüketmemiş olan bombacılar daha birkaç faşist kamyonunu toz etsinler diye, yolun üstünden uçmaktaydı; faşist gücünün temel direklerinden başlıcası motorlu birliklerdi çünkü. Üstelik düşman uçakları meydana çıkmadan ne yapıp yapıp kolun Medellin’e doğru uzaklaşmış kafasını yakalayıp ezmek gerekiyordu.</p>

  <p>Tarlalarda daha birkaç kamyon, tekerlekleri havada, çatlayıp geberdiler. Yoldan kayıp da güneşi alınlarından kaçırdılar mı, yatık ışınlar ardlarına upuzun gölgeler uzattığından, tıpkı dinamitle avlanmış balıklardan ancak vurulmuşların su yüzüne çıkması gibi, onlardan da yalnız bombayı yiyenler gözle görülebiliyordu.</p>

  <p>Bu arada pilotlar yolun üstünde durumlarını ayarlayacak fırsatı bulmuşlardı. Kolun başında ve kuyruğunda, yere serilmiş kamyonların gölgeleri, yolu kesen engeller gibi uzamıştı. Sembrano, alt dudağı fırlamış:</p>

  <p>“Bütün bu rezilliğe bir çekidüzen verebilmek için Franco’ya herhalde beş dakika yetmez,” diye düşündü, sonra o da tam gaz Medellin’e doğruldu.</p>

  <p>Gönlü barışsever de kalmış olsa, etkili bombalamakta İspanyol pilotları arasında üstüne yoktu onun; yalnız, tedirginliğini bastırsın diye tek başına bombardımana çıktı mı, iyice alçaktan yapardı bu işi. Üstüne vardığı, üstüne varmayı pek güzel becerdiği tehlike töresel sorunlarını çözümlüyordu da ondan. Çekingenlerin çoğu gibi, Marcelino gibi o da gözüpek doğmuştu. Ya kamyonlar şehre girmişlerdir, diye kuruyordu, öyleyse hepsini toz etmek şart, ya da girmemişlerdir henüz, fakat milis kırımını önlemek için yine de toz etmeli onları. Bir yandan da uçağın burnunu Medellin’e çevirmiş, saatte iki yüz seksen kilometre hızla, kurşun gibi ilerliyordu.</p>

  <p>Kolun başını meydana getiren kamyonlar şehir alanındaki gölgeliğe üst üste yığılmışlardı. Kasabayı düşman bildiklerinden, dağılmayı göze alamamışlardı besbelli. Ardında öteki beş uçak, Sembrano alçalabildiği kadar alçaldı. Gerçi sokaklar artık gölgelerle doluydu ama, yine de üç yüz metre yükseklikten evlerin renkleriyle -açık mavi, açık yeşil, turuncu, pembe- kamyonların biçimleri ayrı ayrı seçilebiliyordu. Kimileri alanın çevresindeki sokaklara gizlenmişlerdi.</p>

  <p>O da ne, ardından gelecek yerde, Douglas’lardan birisi Sembrano’nun üstüne doğru geliyordu. Mutlaka sıradan çıkmış, yerini kaybetmişti pilot.</p>

  <p>Uçaklar Medellin alanına teğet olarak ilk çemberi çizmeye koyuldular. Sembrano, şimdilik harekât dairesi şefi Vargas’la yapmış oldukları ilk bombardımanı yeniden yaşamaktaydı sanki: faşistlerin kuşattığı Penarroya işçileri cumhuriyetçi uçaklar için avlularına, pencerelerine en süslü kumaşlarını, yatak örtüsü, perde, ne varsa nasıl da çıkarıp asmıştılar!</p>

  <p>Salıverilmiş bombalar bir güneş çizgisinden parıldayarak geçtiler, torpil bağımsızlığıyla yollarını sürdürdüler. Dakikasında dumana boğulan alanda turuncu koca koca alevler mayınlar gibi şaklamaya başladı. Bu kızılca kıyamette en yüksek alevin tepesinde ak dumanlarla kara dumanlar şöyle bir karışıp alacalandılar, aralarından ufacık ve simsiyah bir kamyon silueti döne döne fırlayıp damar damar bulut salarak tekrar yere düştü. Sembrano dumanlar dağılana kadar karşısına bir göz atacak oldu, yine sıradan çıkmış deminki Douglas’ı gördü, yanında iki de başkası. Kendisininki dahil, savaşa hepsi hepsi üç Douglas katıldığına göre üçünü de bir arada karşısında görebilmesi olmayacak şeydi.</p>

  <p>Savaş düzenine geç komutunu verebilmek amacıyla az salındırdı uçağını, kafası yerde olup bitenlerle meşgul gözlerini kaldırır kaldırmaz farketti: Douglas değillerdi bunlar, Junkers’diler.</p>

  <p>Scali’nin uçakları en iğrenç silahlar saydığı anlardı bu anlar. Aşağıdaki askerler kaçışmaya başlayalı içinden hep basıp gitmek geliyordu ama, yine de pusuda bir kedi gibi, alanın nişan aynasında görünmesini beklemekten de vazgeçmiyordu. (Ellişer kiloluk iki bombası daha kalmıştı.) Yerden yükselen mitralyöz yaylımına kulak asmaksızın, hem adalete yerini bulduran birisi sayıyordu kendini, hem de düpedüz bir katil; ayrıca, kendini katil sanmak kadar hak dağıtıcı olmaktan da tiksiniyordu. Bereket versin, üçü karşısında (Sembrano’nun gördükleri), üçü altında altı Junkers tam zamanında ortaya çıkarak onu kendi kendisini yargılamaktan kurtardılar.</p>

  <p>Lâmı cimi yoktu bunun, Douglas’ların arasından sıyrılıp kaçmayı deneyeceklerdi: En modern mitralyözlerle donatılmış üçer mitralyözlü Alman uçaklarıyla, pilot yerindeki ek mitralyözlerine güvenerek nasıl savaşa tutuşabilirlerdi ki? Sembrano, bombardıman uçakları için en iyi savunma silahının hız olduğuna oldum olası inanırdı. Gerçekten de, uluslararası üç uçak Allah’tan avcı korunmasında olmayan altı Junkers’e aşağıdan yukarıya doğru saldırıya geçerken, Douglas’lar yanlayıp kaçtılar. Uçuş amacına ulaştığından savaşmak değil, sıyrılıp geçmek gerekiyordu! Magnin bu saatte gizleme boyalı kendi uçaklarının yukardan handiyse görünmeyeceğini, buna karşılık, aşağıdan yukarıya düşman uçaklarının pırıl pırıl gökyüzünün atlasına çizileceğini düşünerek, alt sıradaki uçaklara aşağıdan saldırmayı yeğlemişti. Belki bu sayede öteki üç Junkers savaş düzenine girmeye bile vakit bulamayacaklardı. Tuttu o da uçağına tam gaz yol verdi.</p>

  <p>Alt sıradakiler, iniş takımı çamurlukları arasında alt kuleleri sarkaç gibi, bir denizaltıdan farksız sımsıkı kapalı gövdeleriyle geliyorlardı. İçlerinden biri henüz dönmekte olduğundan, uluslararası havacılar, telsiz antenleriyle kuyruk mitralyözcüsünü profilden açıkça gördüler. Gardet, oyuncak tahta silahı omzunda -uğuru bu-, ön kulede bekliyordu. Sol kolunu oynatıp parmağıyla, Junkers’leri göstererek bir şeyler söylüyordu ama, aradaki açıklık işitilmesini engelliyor, sadece işaretleri görülebiliyordu. Magnin, Darras’ın yanıbaşındaydı; karşısındaki uçaklar yaklaştıkça şişiriliyormuşlar gibi irileşiyorlardı.</p>

  <p>O anda herkes bir uçağın gerçekten düşebileceğine inanmıştı.</p>

  <p>Gardet kulesini döndürdü, uçaklar mitralyözlerin olağanüstü cayırtısı arasında birbirlerinin gövdelerini takır takır çizerek karşılaştılar. Uluslararası uçaklara pek az isabet olmuş, galiba sadece düşman alt kule mitralyözlerinin ateşi yalamıştı. Junkers’ler geride kalmışlardı artık, içlerinden bir tanesi düşer gibi değilse de, yine de alçalıyordu. Aradaki açıklık arttıkça arttığı halde, ansızın on on beş kadar mermi Magnin’in uçağını biçti. Açıklık daha da fazlalaştı, beş Junkers, uluslararası uçakların kuyruk mitralyözlerince uzaktan izlenerek kendi hatlarına doğru ufalmaya başladılar. Akıncısı tarlaların üzerinde yalpalayıp duruyordu.</p>

  <p>Alana dönüp raporunu telefonla verir vermez Magnin Gardet’yi çağırttı. Camuccini:</p>

  <p>– Junkers var ya hani, dedi, Madrid kendilerini sanıp da yanlışlıkla inen Junkers, iner inmez ona bakmaya gitmiş.</p>

  <p>– Al bakalım, çağırmama bir sebep daha.</p>

  <p>Fakat odasına girince kendisini Emniyet’ten birinin beklediğini gördü, doğrusu şaşırdı. Adam, bembeyaz büronun dört bir yanını gözleriyle tarayarak:</p>

  <p>– Magnin yoldaş, dedi, Emniyet Şefi beni sizdeki Alman gönüllülerden üçünün...</p>

  <p>Cebinden bir kâğıt çıkardı:</p>

  <p>– ... Kref...feld, Wurtz ve Schrei...ner’in, Hitler’ci casuslar olduğunu size bildirmekle görevlendirdi.”</p>

  <p>Magnin, yok canım, bu işde bir yanlışlık olacak demeyi geçirdi aklından ama sustu, bu gibi hallerde insana hep bir yanlışlık var gibi gelirdi çünkü. Evet, Karlitch ona birkaç kere Krefeld’in şurda burda resim çekip durduğunu haber vermişti (casus dediğin açıkça resim çeker mi?), o da bir gün Almanın Fransız İkinci Bürosu’nda çalışanlardan birisinin adını andığını işitmiş de şaşmıştı.</p>

  <p>– Peki. Krefeld öyle mi, alâ? İş sizin işiniz, benim üstüme lâzım değil ama, Schreiner konusunda ne diyeceğimi bilemiyorum. Wurtz da, Schreiner de hayli eski komünistlerdir sanıyordum ben, zaten partileri de onlara kefil.</p>

  <p>– Partiler de, Magnin yoldaş, insanlara benzer, dostlarına inanır; oysa biz, elimizdeki belgelerden başkasına inanmayız.</p>

  <p>– Ne istiyor Emniyet Şefi?</p>

  <p>– Bu üçünün hiçbir hava üssüne ayak atmamasını.</p>

  <p>– Sonra?</p>

  <p>– Sonrasının sorumluluğunu o üzerine alıyor.</p>

  <p>Magnin bıyıklarını çekiştirerek düşünceye dalmıştı.</p>

  <p>– Schreiner’in durumu gerçekten acı. Bilmem ama, ben... bana günahsız gibi geliyor o. Acaba onunla ilgili soruşturma daha da derinleştirilemez mi?</p>

  <p>– Zaten ortalığı telâşa vermek doğru değil. Şef birazdan telefonla arayacak sizi. Gerçi bu aslında benim kimliğimi doğrulamak içindi, ama...</p>

  <p>Gardet, oyuncak silahını dolabına koymuş, saçlarının püskülünü fiyakalı fiyakalı önüne yıkmış, gözlerinde incecik bir alayla çıktı geldi; o gelince polis dışarı çıktı.</p>

  <p>O uzun püskülü, fırlakça elmacık kemikleri ilk bakışta Gardet’ye oyuncak bir kedi havası veriyordu ama, gülümser gülümsemez meydana çıkıveren ufacık ufacık, aralıklı dişleri hemen değiştiriyordu bu havayı, üçgen suratı sipsivri bir güçlülük kazanıyordu onlarla.</p>

  <p>– Sen ne yapmaya oraya sokulmuştun bakayım? Ha, ne işin vardı mitralyözcü kulesinde?</p>

  <p>– Kurnazım da ondan. Yok, gitmesine gittim, bir şeyler seziyordum, ne olduğunu pek de çıkaramıyordum hani, belki çıkarıyordum ama açıklayabilecek kadar değil. Şimdi ateş ettiler ya üstümüze, tamam, iki iki daha dört: Önden aşağı yukarı kör bu Junkers’ler, görmüyorlar. Önden açtıkları ilk yaylım ateşte bize tutturamayıp da, arkadan tutturabilmelerinin sebebi bu.</p>

  <p>– Bana da öyle gelmişti, bak şu işe.</p>

  <p>Magnin teknik dergilerden biliyordu bunu: Junkers’lerin üçüncü motoru, iki motorlu hafif bombardıman uçaklarının ön kulesi neredeyse oraya oturtulmuştu; böyle olunca, Magnin’e, bir uçağın burnunu, biri kuyruktan, biri tekerleklerin arasından ateş eden iki mitralyözle savunabilmek şüpheli görünmüştü biraz. Zaten ikiye karşı bir saldırmayı da gözü bu yüzden kesmişti ya!</p>

  <p>– Ne dersiniz, ardımıza takıldıklarında, sizce tam gaz mı yapıyorlardı bunlar?</p>

  <p>– Elbette!</p>

  <p>– Eh, iki yıldır bizi amma tiye almış Almanlar, ha! Bunlar bizim külüstürlerden bir otuz kilometre daha yavaş yahu. Goering’in ünlü filosu bu muymuş?</p>

  <p>“Yalnız, pardon, mitralyözlerine kesildim ki o kadar işte. Bizim İspanyollara hiç benzemiyorlar canım; iyice kulak verdim, bir kerecik olsun tutukluk yapmadılar be!</p>

  <p>“Ah Ruslar ya da vatandaşlarımız olan inekler, onlardan bize de birkaç tane yollasalardı...”</p>

  <p>Magnin, iyice şaşkın, Harekât Dairesi’ne gitti.</p>

  <p>Önce hastaneye de uğramak istiyordu.</p>

  <p>Yatağının üstünde bir sürü <i>l’Humanité</i>, bir de Courteline’in kitapları, Breton bombacı, bir yanıyla ilgisiz gibi, ama bir yanıyla iyice kendini kaptırmış, yatak komşusu İspanyol anarşistiyle tartışıp duruyordu. House’u bir üst katta, tek kişilik bir odaya yatırmışlardı, iyiye alâmet değildi bu.</p>

  <p>Magnin kapıyı açtı. İngiliz, yumruğunu kaldırıp ona gülümseyerek selamladı ama, gözleri gülmüyordu.</p>

  <p>– Nasılsın?</p>

  <p>– Bilmiyorum, İngilizce konuşan yok ki?</p>

  <p>Aslında, “Captan” onun sorusunu yanıtlamıyor, kafasındaki saplantıya bir karşılık arıyordu: Bacaklarını kesecekler miydi, kesmeyecekler miydi? Bilemediği buydu işte.</p>

  <p>Sivri burnunun altındaki o ince sarı bıyıklarıyla nasıl da kibar bir kolejliye benziyordu! Yumruğu ne kadar eğreti duruyordu havada, ne kadar rastgele kaldırılmış gibiydi! Gerçekte bu ellerin uslu uslu yorganın üstünde, bu başın, kimbilir hangi İngiliz kır evinde bir Mistress House’ın tam da aklından geçirdiği gibi, yastıkla yorgan arasında istirahatte olması yakışık alırdı ama, Mistress House’ın bilmediği bir başka gerçek daha vardı: oğlunun, iki bacağında beş mermiyle, özene bezene örtülmüş bir yorganın altında upuzun yattığı gerçeği. Magnin, yirmi beşinde bile yok bu çocuk, diye düşündü. Ne diyeceğini kestiremedi. Hesapta kesilecek iki bacak oldu mu ne dese boştu zaten. Bıyıklarını çekiştirerek:</p>

  <p>– Şey, sahi... diye kekeledi, az kalsın unutuyordum. Portakal getirmiştim sana, aşağıda kaldı.</p>

  <p>Kendini dar attı dışarı, sakatlık ölümden çok koyardı ona; yalan söylemekten hoşlanmıyor, ne cevap vereceğini bilemiyordu. İyisi, önce başhekime bir çıkmak, durumu öğrenmek.</p>

  <p>Başhekim: – İngiliz havacısı mı, dedi, talihi varmış onun: mermiler kemiklere değmemiş. Bacaklarını kesmek bir an bile aklımızdan geçmedi.</p>

  <p>Magnin koşa koşa indi. Merdivenleri sarmış bir kaşık çatal şıkırtısı yüreğinde çın çın ötüyordu. İçeri adım atar atmaz, portakalı filan unutmuş:</p>

  <p>– Mermiler, dedi, kemiklere değmemiş...</p>

  <p>House yumruğunu kaldırıp selâma durmuştu yeniden: hastanede dilinden anlayan olmadığı için yakınlığını ancak bu hareketi tekrarlayarak göstermeye alışmıştı. Magnin, başhekimden İspanyolca dinlediğini İngilizce söylemek zahmeti içinde, kekeleyerek:</p>

  <p>– ... bacakları kesmek, diye bir mesele yok! dedi.</p>

  <p>House, dost yalanı korkusuyla, umutlanmak arasına sıkışmış, gözlerini indirdi, soluğunu ayarlayarak sordu:</p>

  <p>– Ne zaman yürüyebilecek mişim?</p>

  <p>– Dur sen, başhekime onu da sorayım.</p>

  <p>Beyaz merdiveni yeniden basamak basamak tırmanırken, adam diye düşündü, budalanın biri sanacak beni. Yine de, hekime:</p>

  <p>– Özür dilerim, dedi, bu çocuk bana ne zaman ayağa kalkabilirim diye soruyor, yalan kıvırmak da elimden gelmez.</p>

  <p>– İki aya kadar.</p>

  <p>Magnin dönüp de daha, “İki ay...” der demez, yataktan, kurtarılmış bir tutsak sarhoşluğudur yükseldi; gizemli bir sarhoşluktu bu, zira hiçbir belirtisi yoktu: House ayaklarını kımıldatamıyordu, kolları yatağın, başı yastığın üzerinde hareketsizdi; yalnız taş kesilmiş kollarının ucunda parmakları bükülüyor, bir de boynunda o çok belirli gırtlağı inip çıkıyordu. Sınırsız bir sevincin belirtileriydi ya aslında bunlar, korkunun belirtilerinden farksızdılar.</p>

  <p>Madrid varoşlarında, daha az kınalı boyalı, daha az arabalarda, havaya daha az milisler silah kaldırıyorlardı. Toledo Kapısı taraflarında delikanlılar uygun adım yürüyüş talimi yapmaktaydılar. Magnin Fransa’yı düşünmeye dalmıştı. Bu savaş kopana değin, Alman bombardıman filosunun temelini Junkers’ler meydana getiriyorlardı. Sivilden bozma uçaklardı gerçi bunlar ama, Avrupa Alman tekniğine fazlaca inandığından, yaman bir savaş filosu sanmıştı. Donatımlarına diyecek yoktu, ne var ki etkisizdiler savaşta; üstelik, sivilden bozma Amerikan Douglas uçaklarını yakalamaya hızları yetmiyordu. Evet, Magnin’in Avrupa pazarlarından elden düşürüp aldığı hurdalardan üstündüler, fakat ne Fransızların modern uçaklarına dayanabilirlerdi, ne de Sovyet Hava Kuvvetleri’nin. Kanlı ve büyük yeryüzü manevraları başlamıştı artık, değişecekti her şey: Avrupa, Hitler’in teknik bakımdan kalkışamayacağı bir savaşın sürekli korkusu altında, iki yıldır gereğinden fazla gerilemişti.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Magnin bakanlığa geldiğinde, Harekât Dairesi Müdürü Vargas’ı, Garcia’nın okuduğu bir raporu dinlerken buldu.</p>

  <p>– Günaydın Magnin!</p>

  <p>Vargas kalktı ama kanapesinden uzaklaşmadı: Sıcaktan üstü çıkarılmış, (üşendiğinden ya da çarçabuk hazır olabilmek düşüncesinden) altı bacaklarında duran tulumu, yarısı yüzülmüş de derisi ayaklarına dolaşan bir tavşan gibi, yürümesini engelliyordu. Bacakları upuzun tulumunda, o ensiz, kemikli ve sakalı yok, Don Kişot suratından dostluk akarak yerine oturdu tekrar. Vargas, ayaklanmadan önce Magnin’in birlikte İspanyol hava yollarını düzenlediği; sonraysa, Sembrano, Magnin ve o, üçü birlikte, Sevilla-Cordoba demiryolunu uçurdukları subaydı. Magnin’le Garcia’yı tanıştırdı, cıgara tuttu, içecek bir şeyler söyledi.</p>

  <p>Garcia: – Savaşın ilk zaferini kazandınız, diye başladı, kutlarım sizi.</p>

  <p>– Öyle mi? Sevindim doğrusu. Kutlamanızı Sembrano’ya ileteceğim, grup şefi oydu da.</p>

  <p>İkisi de içten bir yakınlıkla birbirlerini gözlediler: Magnin, Askeri İstihbarat’tan bir şefle ilk defa karşılaştığı için meraklıydı bu kadar; Garcia ise, her Allah’ın günü Magnin’den söz edildiğini işittiği için.</p>

  <p>Neresine baksa Garcia’nın şaşıyordu Magnin: İspanyol desen, bu cüssede böyle koca burunlu, böyle suratlı İngiliz ya da Norman toprak ağasına benzer İspanyol mu olurdu? Aydın desen, ne hafif dalgacı hâli aydına benziyordu, ne yürektenliği, ne de sivri sivri kulakları? Etnolog desen, yıllar yılı Peru’larda, Filipinler’de yaşayıp da teni bile esmerleşmemiş bir etnolog görülmüş şey miydi? Daha da beteri, Garcia’yı hep sıkma gözlüklü bir bey olarak düşünmüştü o. Söze yeniden:</p>

  <p>– Hem, diyerek girdi, zafer dediğiniz alt tarafı ufak bir sömürge harekâtı: altı uçakla çıkıldı... yolda birkaç kamyonu uçurduk.</p>

  <p>Garcia: – Etkili olan yoldaki bombalar değil, dedi. Medellin’e attıklarınız. Ağır bombalardan epeycesi alana düşmüş. Üstelik Kuzey Afrikalı Arap askerlerin ilk defa başlarına geliyor, böyle esaslı bir bombardıman. Kol, çıktığı yere geri döndü. Bunu başarmış olmak ilk zaferiniz işte.</p>

  <p>“Yalnız, Badajoz düştü, bu duruma göre Franco’nun ordusuyla Mola’nınki kavuşmuş oluyorlar.”</p>

  <p>Magnin ne diyeceğini bilmeksizin bakıp duruyordu ona.</p>

  <p>Garcia’nın tutumu da onu şaşırtmaktaydı: bu içten, boşboğazca havayı değil, daha bir gizemli hareket etmesini bekliyordu besbelli.</p>

  <p>Garcia: Badajoz, dedi, Portekiz sınırının dibindedir.</p>

  <p>Vargas: – Ayın altısında, diye ekledi, <i>Montesarmiento</i> Lizbon’a on dört Alman uçağıyla yüz elli uzman getiriyor. Ayın sekizinde İtalya’dan on sekiz bombardıman uçağı yola çıkıyor. Önceki gün yirmisi Sevilla’ya konuyorlar.</p>

  <p>– Savoia’lar mı bunlar?</p>

  <p>– Bilmem. Başka yirmi İtalyan da yolda.</p>

  <p>– On sekizler bunların içinde mi?</p>

  <p>– Yok, canım! On beş güne kalmaz yüz kadar modern uçakla çarpışmak zorunda kalacağız. Ona göre.</p>

  <p>Junkers’ler fena da olsa, Savoia’lar cumhuriyetçilerin elindekilerden çok üstün bombardıman uçaklarıydı.</p>

  <p>Açık pencereden yaprakların yanık kokusuyla beraber içeriye yirmi radyonun birlikte yaydığı cumhuriyetçi marşı doluyordu.</p>

  <p>Garcia: – Devam ediyorum, diyerek elindeki rapora döndü. Magnin’e:</p>

  <p>– Badajoz’da bu sabahki durum, dedi.</p>

  <p>Saat 5’de. <i>Kuzey Afrikalı birlikleri, bombardımandan hemen hemen zaten yıkılmış San Cristobal Kalesi’ne giriyorlar:</i></p>

  <p>Saat 7’de. <i>San Cristobal Kalesi’nde mevzilenen düşman topçusu şehri aralıksız dövüyor. Milisler direniyorlar. Bölge Hastanesi dispanseri hava bombardımanından yıkılıyor.</i></p>

  <p>Saat 9’da. <i>Doğu’da tabyalar yıkık dökük. Güney’de kışlalar yanıyor. Elimizde kalan sadece iki mitralyöz. San Cristobal’daki topçu ateşe devam etmekte. Milisler dayanıyorlar.</i></p>

  <p>Saat 1l’de. <i>Düşman tankları.</i></p>

  <p>Elindeki daktiloyla yazılı kâğıdı bıraktı, bir başkasını aldı.</p>

  <p>Acı acı: – İkinci rapor, dedi, kısa.</p>

  <p>Saat 12’de. <i>Tanklar, arkalarında piyadeyle, katedrale hücuma geçiyorlar. Püskürtüldüler.</i></p>

  <p>“Neyle püskürtülmüşler, diyor, çok merak ediyorum. Badajoz’da hepsi hepsi dört mitralyözümüz vardı.”</p>

  <p>Saat 16’da. <i>Düşman giriyor.</i></p>

  <p>Saat 16.10. <i>Ev ev dövüşüyoruz.</i></p>

  <p>Magnin: – Yani saat dörtte, diye sordu. İyi ama saat beşte Badajoz elimizde demişlerdi bize.</p>

  <p>– Bunlar en son haberler, henüz geldi.</p>

  <p>Magnin o taş ve toprak şehrin sokaklarına uzanmış saat beş güneşini âdeta gözleriyle gördü. 1914 savaşında topçuydu; oradan, gerçek bir boğazlaşmanın ne demek olduğunu bilmediğine hükmediyordu. Zaten bilse de göz önüne getiremiyordu ki! Kan içindeki şehir hâlâ dost ve sakin görünüyordu ona. Hep de yukardan, Tanrı gözüyle. <i>“Tanklar katedrale hücum ediyor”</i>. Yanıbaşında sanki o koca katedral, sırtında kocaman gölgesiyle, daracık daracık sokaklar, arena...</p>

  <p>– Çarpışma kaçta sona ermiş oluyor peki?</p>

  <p>Vargas: – Evlerin içisıra sürüp gidenleri saymazsak, dedi, sizin geçişinizden bir saat önce.</p>

  <p>Garcia: – İşte, dedi, bu da son rapor. Saat sekiz sularında, belki biraz daha erken bizim hatlardan verilmiş... hat diye bir şey kaldıysa tabii...</p>

  <p><i>Faşistlikten yatan siyasi tutuklular sağ ve salim kurtarıldı. Milislerden ve durumu şüpheli görülenlerden bin iki yüz kadarı şimdiden kurşuna dizildiler. Suçları: Silahlı direnme. İki milis katedralin tâ içinde minberin basamakları üzerinde kurşuna dizildi. Kuzey Afrikalı erlerin sırtında papaz omuzlukları ve cübbeler. Akşama kadar kurşuna dizilenlerin arkası alınamadı. Hâlâ da diziyorlar.</i></p>

  <p>Magnin birden kurşuna dizilenlerin üzerine Karlitch ve Jaime’nin dostça salladıkları mendilleri hatırladı.</p>

  <p>Madrid’in gece yaşantısı, radyolardan taşan cumhuriyetçi marşı, çeşitli başka şarkılar, piyano sesleri gibi birbirine karışmış, uzaklığına ya da yakınlığına yüksek ya da alçak olarak işitilen <i>salud</i> sesleri, geceyi meydana getiren ne kadar heyecan ve umut uğultusu varsa hepsi, yeniden sessizliği bastırmıştı. Vargas başını sallayarak:</p>

  <p>– Şarkı söylemek, dedi, iyi bir şey...</p>

  <p>Biraz daha alçak bir sesle: – Savaş, dedi, uzun sürecek.</p>

  <p>“Halk iyimser... siyasi liderler iyimser... Biz ki, Binbaşı Garcia ve ben, yaradılışımız gereği iyimser olmalıyız...”</p>

  <p>Kaygılı kaygılı kaşlarını kaldırdı. Kaşlarını böyle kaldırdı mı, yüzü hem daha saf bir anlam kazanıyor, hem de daha genç görünüyordu. Magnin birden Don Kişot’un da herkes gibi genç olabileceğini hiç düşünmemiş olduğunu farketti.</p>

  <p>“Bugünü ele alalım, Magnin: Siz altı uçağınızla, dediğiniz gibi, ufak bir sömürge harekâtına çıkıp yürüyüş kolunu durdurdunuz. Oysa bu kol, mitralyözleriyle milisleri bir güzel biçmiş, Badajoz’u ele geçirmişti. Milislerin bir tabansız sürüsü olmadığını hesaba katarsanız... Teknik bir savaş olacak bu savaş, bizse onu sadece duygulardan söz ederek götürüyoruz.”</p>

  <p>– Öyle ama, Sierra’da direnen de halk değil miydi?</p>

  <p>Garcia’nın gözü Magnin’den ayrılmıyordu. Vargas gibi o da savaşın teknik bir savaş olacağı kanısındaydı ve işçi liderlerinin git gelle bu işin ustası kesileceklerini aklı almıyordu. Ne yapacaksa teknisyenler yapacaklar, Halk Cephesi’nin kaderini onlar belirleyeceklerdi. Hepsi bir yana, içlerinde özellikle Magnin ilgilendiriyordu onu: Rahat dirlik nedir bilmeyişi, dalgın hâli, her an tetik üstünde durması, meraklı ustabaşı havası (aslında mektepli mühendisti oysa), bir de yuvarlak ve şaşkın gözlüklerinin altında besbelli kıpırdanıp duran derli toplu enerjisi. Bıyıklarından mıydı neydi, Magnin’de bir bakıma San Antonio taraflarındaki babadan kalma marangozlardan bir esinti vardı, bir bakıma ise, yaşını asıl belli eden fok dudaklarında, gözlüğünü çıkarınca bakışında, gülüşünde, edişinde çetrefil bir aydın damgası. En önemli Fransız hava hatlarından birisini yönetmişti Magnin, bu yüzden, insanları gördükleri işlerin, bulundukları görevlerin ışıltısından ayrı değerlendirmeyi huy edinmiş olan Garcia, ondaki kabuğundan arınmış gerçek insanı ayırdetmeye uğraşıyordu.</p>

  <p>Vargas: – Halk, dedi, yamandır! Halkın üstüne yoktur Magnin, fakat elinden bir şey gelmez.</p>

  <p>Garcia, piposunun sapını Magnin’e dikerek: – Ben, diye ekledi, Sierra’da bulundum. İster misiniz bir sıraya koyalım izlenimlerimi. Sierra <i>faşistleri şaşkına çevirdi</i>. Niye? Durum bir çete savaşı için özellikle elverişliydi de ondan; evet, halkın müthiş bir vurucu kuvvet olduğu doğru, ama kısa sürüyor bu.</p>

  <p>“Önceden kafamıza girmiş, hayli de tehlikeli iki üç önyargı bizi hem destekliyor, azizim Mösyö Magnin, hem de canımızı okuyor. İlki, Fransızlardan: Fransız Devrimi’ni halk -büyük harfle de yazılacak- yapmadı mı? Yaptı yapmasına ama, aması var. Zamanında yüz mızrak, bir halta yaramaz alaybozan tüfeklerine karşı savaşıp da yenmiş diye, yüz av tüfeği bugün iyi bir uçağı alaşağı edebilir, diyebilir misiniz? Rus Devrimi işleri büsbütün arap saçına çeviriyor. Siyasal bakımdan, doğru, yirminci yüzyılın ilk devrimi o gerçi, gelgelelim askerlik yönünden on dokuzuncu yüzyılın sonuncusu: Çardan yana olanların ne hava kuvvetleri vardı, ne de tankları, devrimcilerse barikatlarda savaşıyorlardı. Gelelim barikatlara, nasıl çıkmış bu âdet? Halkın süvarisi diye bir şey hiç olmamış ya, Hassa Süvarisi üstlerine gelince ne yapsınlar, barikat kurarlarmış. Şimdi gidin bakın, İspanya’da barikattan geçilmiyor, dağ taş barikat ama neye karşı? Franco’nun uçaklarına.</p>

  <p>“Sayın başbakanımız, kabinesi düşer düşmez, silahını kaptığı gibi Sierra’da dövüşmeye gitti. İspanya bu, Mösyö Magnin, başka yere benzemez. Siz Gil’in, gerçekten, uçak yapabilecek tek adamımızın, cephede piyade olarak şehit düştüğünü bilir misiniz?”</p>

  <p>– İyi ama, devrim...</p>

  <p>– Ne devrimi, devrim değiliz biz. Sorun bakın Vargas’a ne diyecek. Halk olduğumuz doğru, fakat ağzımızdan devrim lafı düşmese de, devrim mevrim değiliz biz. Ne demek devrim, önce bunda anlaşalım. Bence savaşta pişmiş, yıktıklarının yerini dakikasında alabilecek güçteki kadrolarca geliştirilen bir ayaklanmanın sonucudur devrim; kadro deyince de, aklınıza ne gelirse hepsini kasdediyorum, siyasi, teknik, vs... Oysa...</p>

  <p>Vargas tulumunun üstünü sırtına geçirirken: – ... bildiğiniz gibi ilk harekete geçen biz olmadık, Magnin, dedi. Kadrolarımızı kurmak zorundayız. Ya Franco diyeceksiniz. Askerleri saymazsak, onda da kadro madro yok ama, bildiğiniz iki ülke destekliyor onu. Hem canım, Rusya’da da Vrangel ordularını filan kim yendi sonunda? Çeteciler değil elbet, Kızılordu.</p>

  <p>Garcia sözlerini piposuyla böle böle:</p>

  <p>– Bundan böyle, diye kesti attı, savaşsız ne toplumsal dönüşüm olur, ne de devrim; teknik olmadı mı savaş olmaz, ne var ki...</p>

  <p>Garcia piposunu indirdikçe Vargas da başını eğip onu doğruluyordu. Magnin: – Fakat, diye karşı çıkacak oldu, bu adamlar teknik ya da disiplin uğruna vermiyorlar canlarını.</p>

  <p>– Şu içinde bulunduğumuz durumda, adamların canlarını ne uğurda verdiklerinden çok, düşmanların canını ne yapıp da daha çabuk alabilecekleriyle ilgileniyorum ben. Ayrıca, disiplin dediysem, sizin memleketinizde dedikleri gibi, bir kışla disiplini anlamıyorum bundan; benim disiplin dediğim, savaşan toplulukları en etkili kılabilecek tedbirlerin bütünü, tamamı. (Garcia bayılıyordu ikide bir tanımlamalar yapmaya.) Alt tarafı, bir teknik bu da. Yoksa ast üstüne selâm vermiş vermemiş umurumda değil benim, söylemek bile gereksiz bunu.</p>

  <p>– Şu anda pencereden duyduğunuz şey var ya, olumlu bir şey bu. Oysa, gerektiği kadar ustalıkla kullanılmadığını benim kadar siz de biliyorsunuz. Demin, biz devrim değiliz dediniz. Değilsek olalım, olmaya çalışalım. Herhalde demokrasilerin yardımına güvenecek kadar saf da değilsiniz.</p>

  <p>Vargas: – Çok kesin konuştun, Magnin! dedi.</p>

  <p>Garcia piposunun sapını bir revolver namlusu gibi ikisine de doğrultarak:</p>

  <p>– Ben, dedi, demokrasilerin aşağı yukarı her şeye karşı çıktıklarını görmüşümdür, fakat faşizme asla.</p>

  <p>“Er ya da geç, bize yardım edebilecek tek ülke, Meksika’yı saymazsak, Rusya’dır. O da çok uzak olduğundan edemeyecek.</p>

  <p>“Pencereden işittiğinize gelince, Mösyö Magnin, kıyamet günü bu, kardeşliğin kıyameti. Size heyecan veriyor, vermesini de pekâlâ anlıyorum, yeryüzündeki en dokunaklı şeylerden biridir zaten, sık sık da görülmez. Yalnız o da dönüşmek zorunda, <i>yoksa silinip gidecek.</i>”</p>

  <p>– Olabilir... Yalnız, izninizle, şunu diyeceğim: Kendi payıma ben, devrimci disiplin neyse, onunla, henüz onun zorunluluğunu anlamayanlar arasında bir uyuşmazlığı benimsemiyorum, benimsemek de istemiyorum. Mutlak özgürlük ülküsü, iktidarı en soyluya vermek, falan filân, beni buraya getiren neyse, bence, pekâlâ onun içindeler. Toptan ve tek tek, hepimiz için öyle bir hayat istiyorum ki ben, ayırdedici niteliği başkalarından istedikleri olmasın. Bilmem anlatabildim mi?</p>

  <p>– Korkarım ki durumun gerçek yüzünü bildirmemişler size, azizim Mösyö Magnin. Üstüste iki hükümet darbesi birden yaşadık burda: İlki, öteden beri bildiğimiz, her zamanki <i>pronunciamiento</i>. Burgos, Valladolid, Pamplona... Sierra. İlk günü faşistler İspanya’daki bütün garnizonları ellerine geçirmişlerdi, oysa bugün üçte biri ya ellerinde ya değil. Kısacası, yenildi bu <i>pronunciamiento</i>, hem de şu dışardaki kıyamet var ya işittiğimiz, o yendi bunu.</p>

  <p>“Faşist devletler budala mı, bunun böyle olacağını, <i>pronunciamiento</i>’nun yenileceğini pekâla kestiriyorlardı onlar da. İşte Güney sorununun başladığı yer burası. İkisi farklı şeyler bunların, yapıları ayrı. Aman buna dikkat.</p>

  <p>“Neyin sözünü ettiğimizi bilebilmek için faşizm kelimesini de bırakalım, zira Franco’nun faşizmi taktığı yok, bu bir, Venezuella’lı bir diktatör çırağı o; İspanya’da faşizm kurulmuş kurulmamış Mussolini’nin umurunda değil, bu iki, sebebi de açık, ahlâk sorunları başka bir şey, dış politika başka bir şey. Mussolini’nin istediği, burada onu dinleyecek bir hükümetin bulunması. Fas’ı bunun için bir saldın üssü yaptı. Şimdi de oradan çağdaş silahlarla donatılmış çağdaş bir ordu geliyor üstümüze. İspanyol askerlerine güvenemeyeceklerini de anladılar ya (Madrid ve Barcelona ortada) kalabalık olmayan, ama teknik değeri yüksek, Yabancılar Lejyonu gibi, Kuzey Afrikalı birlikleri gibi birliklere dayanıyorlar.”</p>

  <p>Vargas: – Fas’da, dedi, hepsi hepsi on on iki bin Kuzey Afrikalı ya var ya yok, Garcia.</p>

  <p>– Öyle mi, ben diyorum ki kırk bin. Bizim burda Mussolini’yle Müslümanların hacı hoca takımı arasındaki şimdiki ilişkileri hiç kimse doğru dürüst incelemiş değil. Hele bekleyin biraz. İngilizler de Fransızlar da çok şaşacaklar olanlara. Hem iki gözüm, kazara Araplar yetmezse, göreceksin bak, karşımıza İtalyanları da gönderecekler.</p>

  <p>Magnin sordu: – Peki, ne istiyor sizce İtalya?</p>

  <p>– Bilmem. Belki de Tarık Boğazı’nın denetim olanaklarını elde etmeyi; yani, İngiltere’yle İtalya arasında çıkacak bir savaşta, İngiltere’yi bu savaşı Avrupalı bir müttefikle yürütmek zorunda bırakarak, savaşın kendiliğinden bir Avrupa savaşına dönüşmesini sağlamayı. İngiltere az buçuk silahsızlanmıştı ya, o zaman Mussolini teke tek bir çatışmayı yeğliyordu; ama silahlanmaya başlaması İtalyan politikasını kökünden değiştirdi. Bütün bunlar, bu dediklerim, olsa olsa birer varsayım, esnaf kahvesi gevezeliği. Ciddi olan bakın ne: Franco’nun ordusu -motorlu yürüyüş kolları, hafif makinalılar, İtalyan-Alman karma örgütleri, İtalyan-Alman karma hava kuvvetleri- iki faşist ülkenin yardımlarına güvenip sırtını en somut şekilde Portekiz’e dayayarak, Madrid’e yüklenmeye kalkışacak. Cephe gerisini sıkı tutmak için, Badajoz’da yapmaya başladığı gibi, kitle halinde yıldırma tedbirlerine başvuracak. Sierra’dakiyle <i>hiçbir alışverişi olmayan</i> bu ikinci savaşa hangi hazırlıkla, neyle karşı koyabileceğiz, işte asıl sorun bu.</p>

  <p>Garcia koltuğundan kalktı; kulakları, masa lâmbasının ışığında sivri sivri belirmiş gölgeler hâlinde, Magnin’e yaklaştı:</p>

  <p>– İşte böyle Mösyö Magnin, dedi, benim için işin açıkçası şu: Bizimkine benzer bir <i>halk eylemi</i> -bir devrim, hattâ bir ayaklanma- zaferini sürdürmek istiyorsa, onun kendisine sağladığı olanaklara karşıt bir tekniğe başvuracak. Hattâ duygulara karşıt bazan. Bu dediğimin üstünde, kendi tecrübenizi de hesaba katıp, düşünün hele. Zira hiç sanmam ki filonuzu sadece kardeşlik üzerine kurmaya niyetlenesiniz.</p>

  <p>“Kıyamet bir koptu mu, her şeyi, hem de hemen olsun istiyor; devrimse zar-zor, o da pek az bir şey elde edebiliyor. Tehlike, her insanın ta içinde bir yerinde bir kıyamet arzusu taşımasında; bir de, çatışma başlayıp da kısa bir süre geçer geçmez, bu arzunun tabiatı gereği muhakkak bir yenilgiye düşmesinde. Zira, kıyamet bu, kıyametin bir <i>geleceği olur mu hiç?</i></p>

  <p>“Hattâ kendisi, olduğunu ileri sürse bile.”</p>

  <p>Piposunu cebine soktu, sonra hüzünlü hüzünlü:</p>

  <p>– Bizim mütevazı görevimiz, dedi, kıyameti bir düzene sokmak Mösyö Magnin.</p>
</body>
</html>
