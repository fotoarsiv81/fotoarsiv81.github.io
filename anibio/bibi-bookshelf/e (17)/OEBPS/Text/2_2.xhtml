<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik2">2. Solcu Kanı</p>

  <p class="baslik3">&nbsp;</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Zaten derin sessizlik daha da derinleşti, Guernico’ya bütün gökyüzünü uçaklar sarmış gibi geldi bu sefer. Bir uçağın varlığını belli eden uğultu, bir yarış otomobili gürültüsünden çok, sürekli, kalın bir ses gibi derinleştikçe derinleşen, yaygın bir titreşimdi. Uçakların, şimdiye kadar alçalıp yükselen, dalgalı uğultularını duymuştu hep, bu defa şaşmaz, tıkır tıkır ilerleyen bir uğultunun içinde hepsi kaybolabildiklerine göre, besbelli, epeyce kalabalıktılar.</p>

  <p>Şehrin ışıldakları yok gibi bir şeydi; hükümetçi avcı uçakları, daha doğrusu onlardan elde ne kaldıysa, bu karanlıkta nasıl bulabileceklerdi faşistleri? Onlar nasıl geceyi kaplamışsa, öyle şehri ve gökyüzünü kaplayan bu ağır ve derin titreşim, git git Guernico’nun içine de dolup saçlarını ürpertiyor, bombaların düşmesi uzadıkça büsbütün dayanılmaz bir hal alıyordu.</p>

  <p>Nihayet yeraltından, uzaklarda bir mayın atılmış gibi, boğuk bir patlayış yükseldi; onu, ardısıra adamakıllı şiddetli üç patlama izledi. Sonra yine bir boğuk, bir kısa sessizlik. İşte bir daha: Guernico’nun hemen üstündeki apartmanın bütün pencereleri aynı anda kendiliklerinden açıldılar.</p>

  <p>Elektrik fenerini yakamıyordu, milisler işaret veriyor diye önüne geleni yakalamaya hazırdılar çünkü. Uçakların uğultusu hala sürüp gidiyor ama bombaların arkası kesildi gibi. Zifiri karanlık ki, nasıl! Şehir faşistleri görmüyor; faşistler şehri, şöyle böyle. Guernico bir ara koşsam mı dedi ama, oraya buraya yığılmış taşlar sık sık ayağına takılıyor, onu tökezletiyordu, yoğun karanlıktan kaldırımı izlemesi olasızdı. Farları karartılmış bir otomobil geçti hızla. Yeniden beş patlama, birkaç el silah, belli belirsiz bir mitralyöz öksürüğü. Patlayışlar hep yerin dibinden geliyor gibi, çatladımı da şöyle on oniki metre yükseklikten sanki. Tek damla ışık yok. Cinlerin işiymiş gibi pencereler kendiliklerinden açılı açılıveriyorlar. Yakınlardaki bir patlamadan yukarıda bir yerlerde bütün camlar kırıldı, asfalta dökülüştüler. Gürültüyle, Guernico, ancak birinci kata kadar görebildiğini farketti. Kırılan camların yankısı gibi bir zil sesi çalındı kulağına, yaklaştı, yaklaştı, önünden geçerek karanlıkta kayboldu: onun cankurtaranlarından ilki. Sokağı o karanlıkta birden basıveren bir kalabalık arasında o da nihayet sağlık merkezine varabilmişti. Kalabalık, nöbetçi arkadaşlarına aynı anda yardıma gelen hekim, hemşire, cenah ve örgütçü kalabalığıydı. Sonunda cankurtaranlarına kavuşmuştu ya! İşin sağlıkla ilgili bölümünden sorumlu olan, bir hekimdi; Guernico yardımın yolunda işlemesine bakıyordu.</p>

  <p>Hekim: – Şimdilik aksayan bir şey yok, dedi. Ama böyle devam ederlerse bunlar, aksar. Cankurtaranları beşer onar göndermek zorunda kalıyoruz. Baksanıza San Geronimo’yu, San Carlos’u bombalamışlar. Böyle giderse...</p>

  <p>Biri Düşkünler Yurdu, öteki hastane. Bir an Guernico’nun gözleri önünde San Carlos’un ışıkları sönmüş koğuşlarında yaralıların can havliyle koşuşması belirdi. Yine de telaşsız:</p>

  <p>– Cankurtaranlar, diye sordu, kendilerine ayrılan elektrik fenerlerini almayı unutmadılar ya giderlerken?</p>

  <p>– Birden parlıyor, herhalde yangın bombası atıyor faşistler...</p>

  <p>Doktor iç kanatları açtı.</p>

  <p>“Baksanıza!”</p>

  <p>Ev profillerinin arkasında, çeşitli yönlerde kızıl kızıl beliren cılız aydınlıklar. Guernico, Madrid yangını başlıyor diye düşündü. Sabırlı sabırlı yeniden:</p>

  <p>– Elektrik fenerleri, diye sordu, arabaların içindeydi ya?</p>

  <p>– Sanmam. Bana kalırsa, olmasa da olur hani.</p>

  <p>Guernico’nun öyle sessiz, öyle sakin bir iş görüşü vardı ki doktorları şaşırtıyordu: ne komedi telaşı, ne tragedya ağırlığı! Yardımcılarından birisini her cankurtarana yeteri kadar elektrik feneri dağıtmakla görevlendirdi: bu zindan karanlığında ışık ilk şartıydı kurtarmanın. Yeni bir patlama, camlar inim inim inlediler. Hemşirenin biri kanatları kapatırken, olanca hızlarıyla geceye dalan iki cankurtaranın zilleri işitildi.</p>

  <p>Bir çatlama daha. Bu bombalar, herhalde hafifleri, uçaktan atılmış değil de, aşağıdan el bombası gibi kıyasıya savrulmuşcasına çatlıyorlardı. Guernico masasına oturmuştu, bütün telefonlar fişlere işlenip ona iletiliyordu.</p>

  <p>– Saray çevresini bombalıyorlar, dedi.</p>

  <p>Doktor: – Bin yaralı, dedi, böyle de giderse...</p>

  <p>Hastaneyle Sovyet Elçiliği komşuydular.</p>

  <p>Guernico: – San Augustin Sokağı, dedi.</p>

  <p>“Leon Sokağı.”</p>

  <p>“Cortes Alanı.”</p>

  <p>Hekimlerden birisi: – Artık, diye karıştı, yaralılara vurmuyorlar, sağları dövüyorlar.</p>

  <p>Asistanın birisi az önce doktorun kanatlarını açtığı pencereyi aralayacak oldu; komutanların, telefon konuşmalarının, dik dik ayak sesleri ve bitmez tükenmez can kurtaran zillerinin üzerinden, faşist filosunun düzenli uğultusu doldurdu odayı.</p>

  <p>Neredense, bir esinti bazı kağıtları havalandırdı; meğerse kapıdan, cankurtaranla Düşkünler Yurdu’na gitmiş olan hemşire giriyormuş.</p>

  <p>– Ah Guernico, ah!! Görmelisin oranın halini! En azından iki cankurtaran daha göndermek zorundayız.</p>

  <p>Esintiyle uçuşan kağıtlarını kelebek avlar gibi yakalamaya uğraşan doktor: – Mercedes, diye bağırdı, kapatsana şu kapıyı!</p>

  <p>Mercedes hıncını, kapanmakta olan pencereden askıda kalmış motor uğultularının üzerine boşaltıyor:</p>

  <p>– Ne aşağılık şeylermiş bunlar böyle! Yaptıklarını bir görseniz, yürekler acısı bir hal: zavallı ihtiyarcıklar merdivenlerde birbirini çiğniyor. Hem korkmuşlar, hem şaşırmışlar tabii.</p>

  <p>Guernico sordu: – Kaç yaralı var?</p>

  <p>– Yaralı mı, yaralılar için cankurtaran yeter canım, ben boşaltmak için konuşuyorum Düşkünler Yurdu’nu.</p>

  <p>– Öyle şey olmaz, cankurtaranlar yaralılar için, her yaralıya yetişmeliler... İhtiyarları şimdilik bodrumlara indirmediler mi?</p>

  <p>– Bak şu düşündüğüne!</p>

  <p>– Niye, sağlam mı bodrumlar?</p>

  <p>– Bodrum işte, yeraltı mezarı gibi.</p>

  <p>– Peki.</p>

  <p>Yardımcılardan birisini cuntaya bilgi vermekle görevlendirdi!</p>

  <p>Yanıbaşında birden durgunlaşmıştı Mercedes, uzak bir sesle:</p>

  <p>– Biliyor musun Guernico, dedi, içlerinde çıldıranlar bile var.</p>

  <p>Doktorun derdi başka: – Yangın bombası mıymış bunlar?</p>

  <p>– İşten onlara benzeyenlere bakarsan kalsiyum bombasıymış. Yeşil, yemyeşil, tastamam absent yeşili. Korkunç bir şey, biliyorsunuz: söndürmek olasız. Bir düşünün o ihtiyarcıkları bu cehennemin ortasında, kimisi koltuk değnekleriyle, kimisi körler gibi ellerini uzatmışlar...</p>

  <p>– Bomba nereye düşmüş?</p>

  <p>– Yatakhaneler arasında bir koridora.</p>

  <p>Nereden geliyor bu uğultu, pencerenin biri iyi kapanmamış mı yoksa? Hiç şüphesiz “morali yüksek tutmak için” ikide bir cumhuriyetçi bir mitralyözün cayırtısıyla biçilen uçakların uğultusu bu, salondaki. Fakat altından altından, yerden ve duvarlardan geliyormuş gibi, bir başka uğultu yükseliyor, alçalıyor; yanısıra da, örtülü çalınan boğuk trampet sesleri sanki: Manzanares boyunda Uluslararası Tugay yeniden hücuma geçti.</p>

  <p>Guernico’dan bir soru: – Nerede savaşıyorlar?</p>

  <p>Mercedes’in cevabı kesin: – Her yerde.</p>

  <p>Doktor: – Casa del Campo’da, diyor, Üniversite Sitesi’nde.</p>

  <p>Yakına düşen bir bomba masanın üzerindeki mürekkep kalemlerini sıçrattı. Uçuşan kiremitlerin, uzak damların ve kaçışan ayak seslerinin üzerine döküldüğünü işittiler. Kısa bir sessizlik oldu, sonra yırtılırcasına bir çığlık geceyi boydan boya biçti, sonra yine sessizlik. Yeniden telefona oturan Guernico:</p>

  <p>– Fransız Elçiliği, dedi, yangın bombası isabeti almış. “Adem-i müdahale” bombaları bunlar.</p>

  <p>“Motosikletliler yerli yerindeler, değil mi?</p>

  <p>“Cortes Alanı dolaylarında iki bomba.</p>

  <p>“Cuatro Caminos’a bisikletli altı bağlantı eri gönderilecek.”</p>

  <p>Yardımcılardan birisi kulağına eğildi, bir şeyler söyledi.</p>

  <p>“San Carlos’a bir cankurtaran daha gönderin. Yaralılar için. Hem Ramos’a gidip oraları bir denetlemesini söylemenizi rica etsem...”</p>

  <p>Kuşatma başladı başlayalı Ramos’un görevi en zor durumdaki yere Komünist Partisi’nin yardımını iletmekti. Bayıltıcı ilaç ve röntgen filmi sıkıntısı çeken sağlık servisinde, cankurtaran servisine oranla daha faydalı oluyordu gerçi, oluyordu ama, bundan böyle Madrid’de yaralıların yardımına koşmak cunta’nın en belli başlı görevlerinden birisi halini alacaktı.</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p>Ramos, karartılmış farlarla ne kadar hızlı gidebilirse o kadar hızlı gidiyordu.</p>

  <p>Karşısına çıkan ilk büyük yangında arabayı durdurdu. Çarpışmanın aralıksız gürültüsü üstüne inmiş, o deli çığlıkları, koşuşmalar, silah sesleri, çağırışmalar ve büyük göçmelerle dolu gecenin bir yerinde, dört yanı yıkıntı bir manastır çöküyor, narçiçeği bir duman kaynaşmasının altında ışık çakıntıları ateşten hayvanlar gibi koşturuyordu. İçerde kimse kalmamıştı. Milis devriyeleri, hücum kıtasından askerler, kurtarma servisinden kim varsa durmuş, alevlerin delice heyecanıyla büyülenmiş gibi, ateşin sonu gelmez canlılığına dalmışlardı. Kül rengi bir kedi bir kıyıda oturmuş, başını kaldırmış, bakıyordu.</p>

  <p>Hava akını sona erdi mi acaba?</p>

  <p>Solda ansızın bir parıltı. Uzak çağrılarla yüklü sessizliği pat pat dağıtan çizmeler o yana yöneldiler. Parıltı, alevden bir enginara döner gibi oldu, yeniden hafifledi; sonra büyük, evlere ve gökyüzüne vuran bir kızıllık halini aldı. Uçaklar çekilip gitmişlerdi ama (alanlar yakın ve uzundu kasım gecesi) çatı aralarında ateş, o kattan bu kata atlayarak, kendi hayatını sürdürüyordu. İşte solda dört yeni kor yuvası beliriyor; kalsiyumun mavi ve yeşil meşalesi değil ama bunlar, kıpkızıl alev fışkırmaları. Alevler, Ramos oraya vardığında, yerlerini böcek sürüsü gibi evleri sarmış çıtır çıtır kemiren binlerce kıvılcıma bırakmışlardı; bir yandan da sessiz sessiz göç başlamıştı: el arabalarında yataklar, diken diken iskemle ayakları, ardlarından gelen, gecikmiş, soluk soluğa yaşlı kadınlarla. Kurtarma ve yardım ekipleri her yere yetişmekteydiler. Etkiliydiler de. On kadarını denetledi.</p>

  <p>San Carlos’ta evler alanın önüne perde gibi gerildiğinden, çevredeki bütün sokaklar zifiri karanlıktı; o kadar ki Ramos, görmedi, bir sedyeye çarptı. Taşıyıcıları bağırıştılar. Birden, yanyana yerlere uzatılıvermiş yaralıların üzerinden, bir avuç akkor halinde konfeti saçılmışcasına, bir kıvılcım anaforudur geçti, yalazı ayaklarına vurdu ve aydınlattı. Üç adım ötede başka bir sedyeye tosladı Ramos: bu sefer bağıran, yaralının kendisi oldu. İtfaiyeci gölgeleri, beyhude ve yok gibi hortumlarını, parıltısı göz kamaştıran bir köşeye ve bir çatıya çevirmişler, ateşin gözüne doğrultmuşlardı. Ramos alana vardı.</p>

  <p>O ara duman kaynaşmaları ansızın hızlandılar, kızıllık da çoğaldı, o kadar ki her şey büyük bir açıklıkla seçilir oldu, her şey yani: pamuklu takkeleri başlarında yerlere uzatılıvermiş yaralılar, bir de kediler. Gariptir, aynı anda, yangının büyümesiyle aralarında gizli ve anlaşılmaz bir bağ varmış gibi, simsiyah göğü yeniden uçak uğultuları doldurdu.</p>

  <p>Oysa birbirine eklenen cankurtaranlarla taşıdıkları yaralıları düşündükçe, bombardımanın biraz olsun nefes aldırmasını ne büyük bir hırsla istiyordu Ramos! Uçak sesleri değil bunlar, herhalde otomobiller var bu tarafa gelen diye, kendi kendini nasıl aldatmaya çabalıyordu! Fakat boşuna. Paldır küldür devrilen kalaslarla yangının biraz kösülür gibi olduğu kıvılcımlı sessizlikte, yukarıdan, uçakların önüne geçilmez iniltisi gittikçe daha da yakınlaşarak geldi kulaklarına; onu, şehri sanki iliklerine kadar sarsarak dehşet içinde uyandıran, dörderden sekiz bombanın müthiş çatlaması izledi, arkasından da uzak ve boğuk birtakım bağırışmalar.</p>

  <p>Ramos’un yanında sargısı açılmış köylü bir milis, çıplak kolu boyunca kanının akarak parmak uçlarından damla damla asfalta damlamasına dalmıştı. Bu alaca aydınlıkta derisi de kırmızıydı, simsiyah asfalt da; oysa Madera şarabı gibi açık kahverengi kanı yere damlar damlamaz pırıltılı bir sarıya dönüyor, Ramos’un cıgarasının rengini alıyordu. Ramos hemen geriye göndertti milisi. Derken kolları alçıda başka yaralılar, iç karartan bir bale gibi ortaya çıkıverdiler: önce siyah siyah gölgeler halinde, yangın kızıllığı vurmuş alanda ilerledikçe açık renk pijamaları gittikçe kızıllaşarak! Hepsi askerdi bu yaralıların, onun için telaşsız; yorgunluk, çaresizlik, öfke ve inattan olma amansız bir düzen içinde yürüyorlardı. İki bomba daha, yaralıların upuzun çizgisi ip gibi büküldü.</p>

  <p>En yakın telefon yüz metre kadar ilerde, yangının aydınlatmadığı bir sokaktaydı. Girer girmez birini çiğnedi Ramos, hemen elektrik fenerini yaktı: Adam ağzını sonuna kadar açmış bağırıyordu. Cankurtaran ekibinden birisi eliyle şöyle dokundu:</p>

  <p>– Ölmüş bu, dedi. Ramos: – Nasıl olur? diye sordu. Bağırıyor, baksana!</p>

  <p>Birbirine karışan uçak, bomba uğultuları, uzak top sesleri ve canavar düdükleri arasında ne dedikleri doğru dürüst anlaşılmıyordu ki! Fakat adam ölmüştü besbelli, hem de haykırıyormuş gibi ağzı açık olarak. Belki haykırmıştı da, ölürken... Ramos yürüdükçe daha başka sedyelere de, çığlıklara da dolaştı; sonra, bir yangın şimşeğinde, iki büklüm koskoca bir kalabalığın karanlıktan uğradığını gördü: bir an.</p>

  <p>Telefonla hem başka cankurtaran istedi, hem de kamyon; yaralılardan birçoğu kamyonla taşınabilirdi çünkü. (Taşınabilirdi ya, nereye? Bütün hastaneler birbiri arkasından tutuşmuyorlar mıydı?) Guernico, sonra Cuatro Caminos’a gönderdi onu. Kuşatılmanın başından beri düşmanın özellikle vurduğu bir yoksul mahallesiydi burası. (Franco’nun, şehrin kibar semti olan Salamanca’ya dokunmayacağım dediği söyleniyordu.) Ramos tekrar arabasına atladı.</p>

  <p>Yangınların kızıllığı ve farların sokak lambalarının karartılmış, ceset mavisi aydınlığında, zindan karanlıklarının derinliklerinden o binlerce yıllık göç başlamıştı yine; Madrid’deki yakınlarına sığınmış sayısız Tage köylüsü, sessiz sedasız, yine eşeğini önüne katmış, kanarya kafesi elinde, kedisi kucağında, niye olduğunu pek de bilmeden zengin mahallerine doğru yollara dökülmüştü. Şaşkın değil, kahra uzun alışkanlıklarından mı ne, telaşsızdılar. Oysa üstlerine bomba yağıyordu. Nasıl yoksul olunacağı öğretilecekti onlara.</p>

  <p>Karartılmış farlar iyi ışık vermiyordu. Karnı patlamış evlere varmadan, Ramos, yıkıntıların önüne yanyana uzatılmış, hepsi de birbirine benzer yirmi kadar yaralıya rastladı. Arabayı durdurup cankurtaran çağırmak için ıslık çaldı. Uçakların bitmek tükenmek bilmeyen vınıltısı, birbirini onca hasım bellemiş şu anarşistlerin de, komünistlerin de, sosyalistlerin de, cumhuriyetçilerin de kanlarını bak nasıl birbirine karıştırıvermişti?.. Alacakaranlıkta canavar düdükleri yaklaşıyor, uzaklaşıyor, çaprazlaşıyor, ya da nemli karanlığın koynunda demir almış gemi düdükleri gibi dağılıp kayboluyordu. Birisi durdu, durur durmaz sabitleşen düdüğü sürekli dalgalanan öbür ulumalar arasında umutsuz bir köpeğinki gibi boğuk boğuk yükseldi. Bombaların patlayışı, sanki her biri gözü dönmüş birer dev, cankurtaran zillerinin ardına düşmüş, kızgın tuğla ve yanık tahta kokuları, sokaklarda fırdönen kıvılcım anaforları ortasında arabaları haldır haldır kovalıyor, kıstırdı mı da Allah Allah çatlamalarla üstüne kapanıyordu; ne var ki o lâftan anlamaz çıngıraklar, o sürüsüne bereket canavar düdükleri, yine de derin tünellerden çıkar gibi kurtulup çıkıyorlardı onların altından. Bombardıman başlar başlamaz horozlar da ötmeye koyulmuştu. Bir hava torpili o yörede çatlar çatlamaz sanki çılgına döndüler -bu yoksullar mahallesinde en az bir köydeki kadar da çoktular- çileden çıkmışçasına, çığlık çığlık, başladılar yoksulluğun vahşi türküsünü bir ağızdan söylemeye.</p>

  <p>Ramos’un elektrik fenerinden yayılan o bir böcek duyargası kadar ürkek aydınlıkta, duvarın dibine sıralanıvermiş adamların önünde, basamaklara yayılmış bir adam belirdi. Kaburgalarından yaralanmıştı, inliyordu. Civarda bir yerde de cankurtaranın zili. Ramos bir ıslık daha çaldı. “Geliyor,” dedi. Adam bir şey söylemeden inlemeye devam etti. Fenerin yukarıdan düşen ışığı, merdivenin taşları arasında bitmiş pisi otlarının gölgesini yüzüne vurmuştu. Ramos, horozların yorulmak bilmez şamatası içinde, birdenbire dalmış, titreyen bu yanakların üstüne bir Japon minyatürü özeni ve netliğiyle işlenivermiş o ince ve kayıtsız gölgeleri yüreği burkularak seyrediyordu.</p>

  <p>İlk yağmur damlası ağzın tam dış ucuna düştü.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">İlk Madrid yangınlarının kızıllığı Uluslararası Tugaya bağlı Alman siperlerinin arkasında gökyüzüne vuruyor. Gönüllüler uçakları farkedemiyorlar ama, gecenin sessizliği, o hiç de kır sessizliğine benzemeyen savaş gecesi sessizliği, başlıyor makas değiştiren bir tren gibi sarsılmaya. Almanların hepsi bir aradalar: Marksist diye sürüleni de, Yahudi diye sürüleni de, aslında serüven düşkünü olup kendini devrimci sandığından sürüleni de, önceden devrimci filan değilken sonradan olanı da, Batı Parkı’ndaki saldırıdan beri günde en az iki hücum püskürtüyorlar; faşistler Üniversite Sitesi hattını aşmak için boşuna çabalayıp duruyor. Gönüllülerin gözü yağmur bulutlarını gittikçe daha çok kaplayan yangın kızıllığında. Ne yaman bir kızıllık bu! Yangın çakıntıları da, neon çakıntıları gibi, puslu gecelerde büsbütün büyük görünüyor; öyle ki, bakınca pekala bütün şehir tutuşmuş sanılabilir. Gönüllülerden bir teki bile henüz Madrid’i görmemiş.</p>

  <p>Yaralı bir arkadaşları bir saatten fazladır onları çağırıyor.</p>

  <p>Kuzey Afrikalılar bir kilometre ilerdeler, yaralının nerede olduğunu kestirmemeleri olacak şey değil; herhalde bu yandan onu aramaya gelecekleri gözlüyorlar. Siperden çıkmaya kalkışan bir gönüllüyü vurmadılar mı? Aslında kimsenin vurulmaktan korktuğu yok, hepsi bu çığırtkanlı avı kabullenmeye hazır ama, gözlerini korkutan bu kör karanlıkta bir kere çıktılar mı, bir daha siperlerini bulamamak kaygısı: yangının yalazı göğe vursa da.</p>

  <p>Sonunda üç Almanın, kara sis ortasında hala inleyip duran yaralıyı aramasına izin çıktı. Birbiri ardınca korkuluğu aşıp sise gömülüyorlar. Patlamalara rağmen, siper hissedilir derecede sessizleşiyor.</p>

  <p>Yaralı en azından bir dört yüz metre uzakta. Uzun sürecek bu iş, hepsi de biliyorlar çabuk derlenmediğini sürüne sürüne. Üstelik bir de yaralıyı geri getirmesi var. Ayağa kalkmamak şartıyla. Allah vere de şafak söküvermese hemen.</p>

  <p>Savaş ve sessizlik. Cumhuriyetçiler durmadan faşistlerin gerisine düşüp kavuşmaya uğraşıyorlar; Kuzey Afrikalılar durmaksızın Üniversite Sitesi’ni aşmaya. Gecenin içinde bir yerlerde düşman mitralyözlerinin takırtısı. Madrid yanıyor. Üç Alman sürüne sürüne ilerliyorlar.</p>

  <p>Yaralı ya iki dakikada bir sesleniyor, ya üç. Düşman bir aydınlatma fişeği atarsa, üç gönüllünün işi tamam, dönemezler. Siperden elli metre kadar uzaklaşmış olsalar gerek; öbürleri, onların yanındaymış gibi, siperde koklayıp durduklarına o kadar benzeyen çamurun yavan kokusunu ta yüreklerinde duyuyorlar. Allah Allah, bu kadar niye uzattı bu yaralı, bu sefer seslenmeyi? Allah vere de doğrultuyu şaşırmasalar, hiç değilse, dosdoğru onun üzerine gitseler...</p>

  <p>Üç Alman, çakıntılarla dolu sisin altında yüzükoyun uzanmış, bekliyorlar. Yaralı seslenmiyor bir türlü, sustu; bir daha da sesi hiç duyulmayacak.</p>

  <p>Onlar, bungun, dirsekleri üzerine doğrulmuşlar. Madrid hala yanıyor, Alman siperleri hala geçit vermiyor ve gecenin puslu karanlığı ve topların uzak tamtamları arasında Kuzey Afrikalılar, hala aşmaya uğraşıyor Üniversite Sitesi’ni.</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Shade karnı patlamış ilk evin önünde durdu. Yağmur dinmişti ama, başladı başlayacaktı. Siyah başörtülü bir sıra kadınlar, yıkıntıdan ya bir fonoğraf borusu, ya bir bohça, ya ufak bir çekmece çıkaran kurtarma ekibinden milislerin arkasında dizilmişlerdi.</p>

  <p>Evin, tıpkı bir dekor gibi ortasından kesilmiş üçüncü katında, yarılmış tavana bir karyola tek ayağından takılmış, öyle asılı kalmıştı; odanın geri kalan eşyası, kapkacak, aile resimleri, oyuncaklar olduğu gibi kaldırıma, neredeyse Shade’in ayakları dibine dökülmüştü. Zemin katı da ortasından biçilmişti ama, dağılmamıştı o, sağlam, hayatın ta kendisi gibi kendi halinde duruyordu. İçinde oturanlara gelince, cankurtaranlar ölüm halinde götürmüşlerdi onları. Birinci katta, kan içindeki bir yatağın hemen yanıbaşında, sabaha kurulmuş bir saat başladı acı acı çalmaya, çıngırağı sabahın alacakaranlığında dağıldı gitti.</p>

  <p>Kurtarma ekibindeki milisler yıkıntıdan kurtardıklarını elden ele geçiriyorlardı. Zincirin sonundaki milis eline varan bohçayı sıranın başındaki kadına uzattı; kadın, kendisine verildiği gibi ortasından kavramak üzere tek elini uzatmadı da, kucağına alacakmış gibi kollarını açarak aldı bohçayı. Boşuna zahmet, çoktan ölmüştü içindeki çocuk, başı geriye düşüverdi. Kadın sıradaki kadınlara baktı bir, birini arandı sanki, sonra başladı ağlamaya. Kimbilir anasını mı görmüştü bebeğin? Shade bırakıp gitti. Sabahın nemli pusuna karışan yanık kokusu şehri boydan boya sarmıştı: sonbahar koruluklarında yakılmış mutlu bir odun ateşi sanki.</p>

  <p>Ondan sonraki evde ölen kalan olmamıştı. Oturanlar, ya küçük memur ve müstahdem, biçilmiş evlerinin yanışını sessiz sessiz seyrediyorlardı. Shade, değişik ya da acıklı bir şeyler bulmaya gelmişti ama oraya, şu anda tiksiniyordu mesleğinden. Değişik olan hem kolaydı, hem alaylı; ayrıca hiçbir şey olağandan, yani tıpkısı tıpkısına öbürlerini andıran şu binlerce insanın varlığından, uykusuzlukla ya da acıyla yüklü şu yüzlerden daha acıklı olamazdı.</p>

  <p>Yanıbaşında, onun gibi bakan birisi:</p>

  <p>– Siz, dedi, yabancısınız galiba Mösyö?</p>

  <p>Yaşlı ve ince bir adamdı, aydın ihtiyarların dikine çizgileriyle doluylu yüzü. Başka bir şey demeden eliyle yanan evi gösterdi. Shade, ufak kravatını çekiştirerek:</p>

  <p>– Savaş mı, dedi, illet olurum.</p>

  <p>– Tam da yerine düştünüz öyleyse.</p>

  <p>Az daha alçak bir sesle ekledi:</p>

  <p>“Savaş denebilirse eğer buna!.. Alcala yolu üstünde ampul fabrikası vardı ya Mösyö, o yanıyor; San Carlos yanıyor, San Geronimo yanıyor... Fransız Elçiliği’nin çevresindeki bütün evler... Sarayın, Cortes Alanı’nın çevresindekilerin çoğu... Kütüphane...” Bunları Shade’e söylüyordu ama, ona değil gökyüzüne bakıyordu. “Ben de illet olurum savaşa... hesaplayıp kitaplayıp adam öldürmeye daha da çok ama...”</p>

  <p>Shade: – Yok, dedi. Savaş gibisi yoktur. Hiçbir şey ondan kötü olamaz.</p>

  <p>– İktidarı, ellerindeki olanakları bu biçim kullananlara vermek bile mi?</p>

  <p>Hep gökyüzüne bakarak konuşuyordu.</p>

  <p>“Savaşı ben de kabul edemiyorum. İyi ama ya bunu nasıl kabul edeyim? Edemezsem ne yapayım?”</p>

  <p>Shade sordu: – Size bir yardımım dokunabilirse?</p>

  <p>Öteki gülümsedi, sonra üstünde tasalı bir duman, sabah karanlığında solgun alevlerle yanan evi gösterip:</p>

  <p>– Bütün dosyalarım, mösyö, dedi... Biyolojiyle uğraşırım da.</p>

  <p>Önlerinde, yüz metre kadar ötelerindeki bir alanda, iri kalibreli bir obüs patladı; sağlam kalmış son camlar da kırılıp dökülüştüler, onların altında bağlı unutulmuş bir eşek kaçmaya kalkışacak yerde, yeniden başlayan yağmura burnunu dikip umutsuz umutsuz anırmaya koyuldu.</p>

  <p>Shade Düşkünler Yurdu’na geldiğinde ihtiyarların çoğu bodrumdan çıkmıştı; yangın söndürülmüştü ama, bu zararsız, sakatlıkları ya da kırık döküklükleri yüzünden üflesen uçacağa benzer zavallıların çevresindeki bombardıman izleri, insanüstü bir saçmalık gibi göze çarpıyordu. İhtiyarın birine yanaşıp sordu:</p>

  <p>– Nasıl oldu bu iş?</p>

  <p>– Ah mösyö ah, bu yaştan sonra koşacak takat mı var bizde? Hele böyle koşmak! Bir de koltuk değneğiyle zor yürüyorsan...</p>

  <p>Shade’i kolunun yeninden tuttu.</p>

  <p>“Ne olacağız mösyö, nereye varacak bu işin sonu? Ben sözgelişi, berberdim, rastgele berber değil ama, belirli bir müşterinin: cenaze tuvaletleri için şehrin beyleri bana güvenirlerdi hep, saç tıraşı, sakal tıraşı, hepsi...”</p>

  <p>Shade, yıkıntıları ve duvarları sarsarak üst üste kamyonlar geçtiğinden, dediklerini pek de iyi işitemiyorlardı.</p>

  <p>“... Halk Cephesi elimizden tuttu bizim, aldı buraya yerleştirdi hepimizi. Rahatımız beyde paşada yoktu ya, nazar değdi galiba... Niye mi? Niyesi var mı, eski zorluklar yeniden başlayacak, apaçık ortada... Evet, bitecek, ben de biliyorum, günün birinde bitecek ama, o zamana sağ çıkacak mıyım bakalım?..”</p>

  <p>Eh ayağı tutan ihtiyarlar, birinci katta, Shade’in neye yarayacağını pek de kestiremediği, onarıma benzer bir işe yardım ediyorlardı. İspanyol ihtiyarlığının olanca ağırbaşlığıyla ağır, on on iki kişi kadardılar. Hem sessizliğe hüküm giymiş gibi çalışıyor, hem de kulakları kirişte gökyüzünü kolluyorlardı.</p>

  <p>İkinci katta, şehri boydan boya biçen cankurtaran zilleri ve aralıksız kamyon zangırtıları ortasında, görevli milisler, bombardıman korkusundan karyola altlarına girmiş de çıkmak istemeyen yarı deli birkaç ihtiyarı zorla sürüklemeye çabalıyor, fakat demir ayaklara kenetlenmiş ellerini bir türlü çözemiyorlardı. Bereket, cankurtaran zillerine cevap verir gibi, alarm düdükleri ansızın sokağı kapladı da kendiliklerinden bıraktılar, can havliyle battaniyelerini kapıp bodruma inen merdivenlerin kapısına seğirttiler. İçlerinden biri yatağını da sırtlamış, kaplumbağaya dönmüştü.</p>

  <p>On saniye geçti geçmedi, ilk patlamaların basıncı, geceden kırılmış camların masa üstlerinde, pencere altlarında birikmiş kırıklarını üfleyip püskürtmeye koyuldu; Madrid’in karşılığı başka türlü oldu buna, Üniversite Sitesi’ndeki top gümbürtüsünün üstünden şehrin bütün saatleri birbiri ardınca dokuzu çalmaya başladı.</p>

  <p>Milislerden birisi: – Uçaklar işte! diye bağırdı.</p>

  <p>Shade hastanenin kapısına indi hemen, upuzun piposunu ve burnunu uzattı. Hayli yayvan, Avrupa’da epeyce sık bindiği Alman yolcu uçaklarını andıran Junkers’ler, yağmur bulutlarının çok altında, upuzun burunlarıyla karşıdaki bir çatının oymaları arasından simsiyah çıkıverdiler, sokağı ağır ağır geçerek, avcılarını da ardlarısıra sürükleyip karşıt yandaki bir damın arkasında gözden kayboldular. Yangın bombalarını rastgele salıvermişlerdi; sağda solda, zincirleme patladıkları duyuldu. Güvercinler ürküp pır pır uçuştular. Uçakların, sonra yeniden, yumuşacık kanat çırpıntıları üzerinde, başlıbaşına bir alınyazısı olarak peydahlanışı! <i>Rastgele gökten inen bu ölüm yok mu</i>, bu ölüm, dehşetli bozuluyordu buna Shade. Hükümetçilerin elinde cepheden bu tarafa kayıracak bir tek avcı da mı kalmamıştı artık? Kapının önünden, brandalarından sular aka aka, hala kamyonlar geçmekteydi. Yakınlara yağıyor demek.</p>

  <p>Ardında bir ses: – Bir mahzen var, dedi, şurda.</p>

  <p>Hiç de koruyamayacağını bildiği halde, kapı altından ayrılmak istemedi. Duvarlar boyunca bir takım gölgeler yürüyor, kapı aralıklarında birkaç dakika dinlenip dinlenip yeniden yola düşüyordu. Cepheyi az gezmemişti ama, şuracıkta hissettiklerini cephede hiç hissetmemişti. Savaş savaştı elbet, buysa savaş değildi. İnsan bir hava torpiliyle ölecekse, gitsin mezbahada ölsün daha iyi. Nasıl, nereye anlaşılmadan düşüp duruyordu bombalar. Shade’in gözleri önünde ya şöyle bir görüp geçtiği, ya da not ettiği şeyler: karnı patlamış bir evde, yemek için hazırlanmış bir sofra; ince bir kan çizgisi üstünde camı örümcek ağı çatlamış bir portre; bir valizin üstüne atılıvermiş bir kat yolculuk esvabı -öbür dünyaya hazırlık mı?-, yalnız nalları ortalarda bir eşek; sarayın ordaki yaralıların, duvarlar ve kaldırımlar boyunca kanlı kanlı bıraktıkları o sürülmüş yaralı hayvan izleri; her yaradan kalma bir kan lekesiyle benek benek boş sedyeler... ne de çok kan yıkayacak bu yağmur! Bombalarla obüsler artık havada çaprazlaşmaya başlamışlardı. Her patlayışın ardından, Shade, elinde olmaksızın kiremitlerin patır patır dökülüşünü bekliyordu. Yağmur mağmur, yangın kokusu iyice sinmişti sokaklara. Kamyonlar hala geçiyorlardı. Shade kravatının kanatlarını çekiştirerek:</p>

  <p>– Allah Allah, diye sordu, nereye gidiyor bu kamyonlar?</p>

  <p>– Guadarrama’yı pekiştirmeye. Faşistler ordan yarmaya çalışıyormuş cepheyi.</p>

  <p class="baslik4">BÖLÜM BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Yanlamasına yağan yağmurun büyük filesi altında Manuel’in tugayı, Sierra de Guadarrama’dan, yıkık çan kuleleriyle 1917’den kalma bir görünüme doğru ilerlemekteydi. Birtakım insan gölgeleri çamurdan zorlukla sıyrılıp kopuyorlar, birer ikişer aşağıya iniyorlardı. Eski saban izleriyle uzun uzun uzanarak, alçak bir vadi, yüksele yüksele gökyüzüne ulaşıyordu; orada, sabahın bu saatinde düpedüz bir akşam ufkuydu ufuk, arkasında, bir yar ardında uzanan deniz gibi Segovia Ovası sonsuzluğa uzanıyordu. Yeryüzü sanki gelip bu ufukta son bulmuştu, sanki bunun ötesinde bir uyku ve yağmur evreni bütün toplarıyla inlemekteydi. Gerilerinde ise, Madrid. Gittikçe daha ağırlaşan çamurda gittikçe daha çok yalpalıyorlardı ama, askerler durmadan ilerliyorlardı. Arasıra, öbürleri patlayıp dururken, obüsün biri patlamıyor, usulcacık çamurlara gömülüyordu: vıjjj...</p>

  <p>Manuel’in komuta yeri ileri hatların burnunun dibindeydi. Alayına başka alaylar da eklendiğinden bir tugaya komuta ediyordu şimdi. Sağ kanadı iyi gidiyordu, ortalar da öyle, sol kanat sallanıyordu biraz. Son çarpışma sırasında tugay siyasi komiserleri ve subaylarının yüzde altmışı yaralanmışlardı. Bir saat önce, kalanlara, “Yerinizde kalır da, birliklerinizin başına geçip <i>Enternasyonal</i> söylemeye kalkışmazsanız beni çok sevindirirsiniz!” demişti. Karşı hücum fena gelişmiyordu ama, ah şu kol kanat!..</p>

  <p>Bu kanatta çarpışanlar, ne Aranjuez’den gelenlerdi, ne onları pekiştiren 5. Müfreze’nin usta erleri, ne de onların çevresinde toplanmış yeni gönüllüler. Onlar sağ kanadı ve ortayı tutmuşlardı; buradakiler, sendikalarla hiçbir alışverişleri olmadığı halde kendilerine anarşist denilen bölüklerdi, Valencia’dan gelme. İki gündür, tugayın sol kanadında usta tek bir çavuş da kalmamıştı: kimisi hastanede, kimisi ölmüş.</p>

  <p>Manuel’in tankları işte bu kanada yolaçmaya çalışıyorlardı; baraj ateşi yoğundu, en az ardlarınca gelen piyadeyi yerine mıhlamak için açılan kadar yoğundu ama, savaşta bile o manevradaymış gibi rahat halleriyle tanklar tıkır tıkır ilerliyorlardı üstüne; şöyle bir bakıldı mı, bir bomba yağmuruna karşı yürüyor gibi değil de, nedense, mayınları durduğu yerde patlayan mayınlı bir arazide gidiyora benziyorlardı. İçlerinden biri, bir tank tuzağına mı rastladı ne, yağmurun altında sır oluverdi bir anda; bir başkası bir çakıl ve çamur fıskiyesinin yanıbaşına usulca yığıldı kaldı; öbürleri, yerden fışkırıp bitmez tükenmez yağmurun o karanlık ve eğri dalgalarıyla birlikte yeniden dökülen çamur yığınları altında kesmiyorlardı ilerleyişlerini.</p>

  <p>Manuel tankların böyle ilerlemesini aylardır görmüştü ama, aylardır ilerleyenler düşman tanklarıydı hep. Hatta -sihir bu ya, sahicilerini alsın getirsin diye- Aranjuez tugayında bir gün tahtadan bir tank yapmıştı askerler. Oysa bugün, kendi tankları, ardlarında piyadesiyle, sağda ilerde, solda biraz geride her yanı tutmuşlardı. Cumhuriyetçi ağır topçu düşman hatlarını soluk aldırmadan dövüyordu; düşman bunun altında pek kalmıyordu ama, karşı hücumu aksatamıyordu da. Ortalığı basan silme grilik içinde koyu koyu insan lekeleri, tankları izliyorlardı: dinamitçilerdi bunlar. Mitralyöz takımlarıysa -o Allahlık, o içinde gönüllü köpek eğlenmez- o çamurdan pençeye pençe kazanılmış yuvalarındaydı.</p>

  <p>O da ne, sol kanadın en uzak ucunda ne işi vardı o tankların? Yoksa saldırı orada yerinde sayıyor diye takviye mi gönderilmişti? En sağ uçtakinden en sol uçtakine tankların çizgisi bir yarım ay çizmeye başlıyordu şimdi. Manuel’in soldaki tankları geriliyorlar mıydı acaba? Çünkü şu anda gözüne ilişenler faşistlerin üzerine yürümüyordu ki, ona doğru geliyordu.</p>

  <p>Birden anladı: Takviye filan değildi bunlar, düpedüz düşman tanklarıydı.</p>

  <p>Sol kanat eğer çözülürse tugay da elden gider, üstelik açılan gedik Madrid yolunu düşmana açan gedik olabilirdi; yok çözülmez de tutunursa bu düşman tanklarından bir teki bile sağlam dönemezdi kendi siperlerine.</p>

  <p>Kamyonlarının yanıbaşında, ihtiyatları, tetik üstünde bekliyordu. Madrid’den kamyon kamyon yenileri gelmekte olduğundan bunların hepsini korkusuzca oyuna sürebilirdi.</p>

  <p>Sol kanadın bağlantı arabası önünde durdu; kirli yün gömleğinden daha uzaktan tanıyorlardı onu. Arabanın içinde komutan, dirseğini körüğe yaslamış, başını üstüne koymuştu. Horluyordu sanki. Manuel elindeki çam dalını çizmesine vurarak:</p>

  <p>– Hayrola, diye sordu, ne var?</p>

  <p>Komutan şoföre kendisini komuta yerine götürmesini söylemişti. O kadar. Horlamıyordu, can çekişiyordu. Manuel ortada yara bere göremediği için şoföre sordu:</p>

  <p>“Ne oldu ki?”</p>

  <p>Şoför: – Tam ensesinden, dedi.</p>

  <p>Hücum sırasında bir subayın arkadan vurulduğu çok seyrek görülen bir şeydi. Bir ara sırtını mı dönmüştü acaba? Manuel:</p>

  <p>– Peki, dedi, bırak onu buraya, sen git, çabuk Gartner’i al bana getir.</p>

  <p>Daha önceden siyasi komiseri bulmalarını ve kendisine göndermelerini telefonla da söylemişti.</p>

  <p>Araba sıçraya hoplaya yağmura daldı kayboldu. Manuel dürbününe davrandı. En sol uçta birkaç askerin faşist tanklarına doğru koştuklarını gördü. Tanklar ateşi kesmiş olsalar gerekti, zira sakınmadan ve yaralanmadan ilerliyorlardı adamlar. O da ne -Manuel görüntüyü bulandıra aça dürbünü yağmura göre ayarladı- elleri havadaydı bunların, düşmandan yana geçiyorlardı.</p>

  <p>Araya bir arazi çıkıntısı girdiğinden bereket ardlarından gelen bölük durumu göremiyordu.</p>

  <p>Havaya kalkık kollarının altında, tıpkı duyargalarının altında ilerleyen böcekler gibi koşuşan bu ufak benekler yok mu, onların ardında bütün açıktı arazi, hem de ta Madrid’e kadar. Manuel birdenbire yeniler geleli konaklama yerinde falanjist yazılarına rastladıklarını hatırladı.</p>

  <p>Arkalarından gelenler, bir şeyden habersiz, öndekilerin ilerlediklerini sanarak hem ateşe devam ediyorlardı, hem de ilerlemeye. Allah Allah, yüzbaşı nasıl olur da İtalyan tanklarını tanıyamazdı?</p>

  <p>Yüzbaşı mı? Onu da bir battaniyeye sarılı olarak getirdiler. (Menzil çadırları komuta yerinin hemen arkasındaydı.) O da ölmüştü, böğründen vurularak.</p>

  <p>Tugayın en iyi subaylarından biri, Aranjuez grubunun eski şefiydi. Kül rengi bıyıklarında benek benek kan damlaları, kıvrılmış, battaniyenin içinde yatıyordu şimdi.</p>

  <p>Yeni gelmiş olanların arasında falanjistler vardı muhakkak ve subayları arkalarından vuruyorlardı.</p>

  <p>Sağ kanat hala sürdürüyordu ilerleyişini.</p>

  <p>Şoför döndü geldi. Siyasi komiser, dedi, az önce askerin birini vurdu.</p>

  <p>Manuel yerine hemen birini koydu, ne kadar ihtiyatı varsa alarak, sol kanada yetişti.</p>

  <p>Tugay siyasi komiseri Gartner, “birliklerin başına geçip <i>Enternasyonal</i> söylememek” talimatına uyarak, düşman tanklarının şu anda üzerine yürüdükleri ilk vadinin girişinde, bir çam koruluğuna kurmuştu karargahını.</p>

  <p>Az önce yanına bir asker çıkagelmişti. Eskilerdendi, Ramon. Manuel sol kanada verilen yeniler arasına Aranjuez Tugayı’ndan da elli kişi kadar katmıştı ya, işte onlardan.</p>

  <p>– Komiserim, söylemedi demeyin bak, yenilerin arasına altı kalleş var ki albayı vurmak istiyor... Epi topu altı kişi. Niyetleri kötü: düşmana katılacaklar. Beni de kendilerinden sandılar. Ötekiler bekleyelim dediler. Sonra da yüzbaşı tamam dediler, binbaşı da tamam, şimdi beyaz gömlekliyle meşgul olmanın sırası. Yüzbaşıyı biliyorsun... Ah ulan inekler!</p>

  <p>– Evet, biliyorum.</p>

  <p>– Niyetleri kötü. Karşı tarafa geçecekler. Albayı vuracak olan belki de ötekiler dedikleri. Bana bunu açtıklarında, iyi, iyi, dedim, benim de arkadaşlarım var karşı tarafa geçmek isteyen, hele bekleyin biraz. Peki dediler, ben de çıktım geldim.</p>

  <p>– Nasıl bulabileceksin onları, herkes ilerliyor?</p>

  <p>– Yoo, onlar yerlerinden bile kıpırdamıyorlar. Düşman tanklarını bekliyorlar gelsin diye. Bir bokluk var ya bu işin içinde...</p>

  <p>“Hepsi bu kadar olsa iyi, çocuklardan bazısının ağzına da beğenmiyorum ben, tuhaf tuhaf konuşuyorlar, yok tankları karşı duramazmışız da, yok aklı olan ipi kırarmış da!.. Dedim ya, bir bokluk var bu işte. Arkadaşlarla konuştuk, bana sen git dediler...”</p>

  <p>– Niye alay komiserine gitmedin?</p>

  <p>– Vuruldu.</p>

  <p>Gartner, Aranjuez askerlerinden onunu yanında alıkoymuştu.</p>

  <p>– Çocuklar, dedi, cepheye hainler sızmış. Yüzbaşıyı öldürmüşler, şimdi de albayı öldürüp faşistlere katılmak niyetindeler.</p>

  <p>Elbisesini orda kalan askerlerden biriyle değişti. Tüysüz, baklava suratının boş anlarında zaten kendiliğinden bön bir görünüşü vardı, hele de bön görünmek istedi mi salağın teki olup çıkıyordu, bir de üniforma kasketini çıkarıp kafasına yağmurda şipşak sırsıklam olan er kepini geçirince artık büsbütün. O da yerine alay komiserlerinden birini koydu, aldı adamlarını gitti.</p>

  <p>Bu yörede arazi engebeli olduğundan yollar hemen hemen yöndeştiler: ya Manuel’in komuta yerine ve menzil çadırlarına doğru, ya da Ramon’un Gartner’e kılavuzluk ettiği bu yola doğru.</p>

  <p>Seller akan ufak bir çam koruluğunun arkasında iki piyadeye rastladılar. Çekmiş gidiyorlardı. Gerçekten de:</p>

  <p>– Yürüyün çocuklar, dedi bunlar, biz gidiyoruz.</p>

  <p>(Ramon, komisere: – Onlardan, diye fısıldadı.</p>

  <p>– Altılar’dan mı?</p>

  <p>– Yok, havayı bulandıranlardan, tüymek isteyenlerden. Hepsi buradan geçmek zorundalar, başka yol yok.)</p>

  <p>Gartner, ötekilere: – Nereye gidiyoruz, diye bağırdı, oynattınız mı siz?</p>

  <p>Altı yeni onu hiç görmemişlerdi, alay komiserlerini tanıyorlardı yalnız. Bunlar daha önce görmüş olabilirlerdi ama onu mu düşüneceklerdi şimdi? Hiçbir şeyi düşünmüyorlardı ki.</p>

  <p>– Gidiyoruz dedik. O kadar işte. Yukarda tutunmanın yolu yok. Tank ulan bunlar, şaka mı? Yarım saata kalmaz arkamızı keserler, sonra al hayrını gör.</p>

  <p>– İyi ama, arkamız Madrid.</p>

  <p>Öteki yakışıklı ama serseme dönmüş bir oğlan:</p>

  <p>– Kim ipler Madrid’i, dedi. Başımızdakiler işlerini adam gibi görse bu hale düşmezdik. Artık gemisini kurtaran kaptan.</p>

  <p>– Ortadakiler dayanıyor ama...</p>

  <p>Konuşuyorlar mı, yağmur altında birbirlerine havlıyorlar mı ayırması zor. Gartner, koca ablak suratında minnacık ağzıyla, bir askerin önünde duruyordu. Adam silahını doğrultmaz mı birden:</p>

  <p>– Bana baksana sen, çocuk götü suratlı, madalya heveslisi misin ne boksun? Canın çekiyorsa git yat tankların altına, pestilini çıkarsınlar, ama arkadaşları da ezdirmeye kalkıştın mı, senin ananı...</p>

  <p>Demesine kalmadı, Ramon’un yumruğunu böğrüne yiyerek çamurların içinde şöyle bir döndü. Gartner, ötekinin de silahını aldıktan sonra, ikisini de dört adamına teslim etti, geriye gönderdi. Onlar gitti gitmedi, kendisi de, hem bu defa koşarak ileri atıldı. Yağmurdan yanındaki askerlerin sarı kaputları nedense kül rengine dönüyordu.</p>

  <p>Ramon’un sözünü ettiği altı kişi, dört beş metrelik çamur deryası bir çukura sinmiş, bekliyorlardı. Onlara kavgaya gelmiş gibi görünmediler; Ramon, hiç renk vermeden, tanıştırmış gibi:</p>

  <p>– İşte arkadaşlar, dedi.</p>

  <p>Komiser: – Tamam mı, diye sordu, gidiliyor mu?</p>

  <p>Altıların elebaşısına benzeyen: – Bekle, dedi, ötekiler yukarıda.</p>

  <p>– Her şeye burnunu sokma!</p>

  <p>– Soktuğum yok, bilmesem de olur. Beni ilgilendiren güvenilir olup olmadıkları. Çünkü silah var bende, silah, öyle rastgelene zula edemem. Kaç tane lazım?</p>

  <p>– Biz altı kişiyiz.</p>

  <p>– Arkadaşlarla gidersek, şipşak on makinalı tabanca getiririz.</p>

  <p>– Altı yeter, altı kişiyiz dedik.</p>

  <p>– Havaya konuşmuyorum, 7,65’likler, hani büyük şarjörlü.</p>

  <p>Öteki istemez anlamına omzunu kaldırıp eliyle silahına vurdu.</p>

  <p>Fakat altılardan birisi: – Gereksindiğimizden değil ya, diye karıştı, bence on da olursa olur, faydası var zararı yok.</p>

  <p>Öteki baş eğmiş gibi razı oldu. Son konuşanın elleri öyle ince, öyle kibardı ki, komiser falanjist bu, diye düşündü, hiç şaşmaz. Sonra ilk konuşana dönerek:</p>

  <p>– 7,65’likler başka bir şey anladın mı, dedi, elindeki o mantar tabancasına benzemez, avrat oyuncağı hiç değil. Bak gördün mü, koca şarjörü böyle tutup böyle dolduruyorsun, nasıl? Elli mermi var şimdi içinde, altı kişi olduğunuza göre adam başına sekizer düşüyor. Kaldırın ellerinizi, yakarım.</p>

  <p>İlk konuşanın elini silahına uzatacak gibi olmasına kalmadı, kurşunu yedi beynine, ayağının dibindeki su birikintisine yığıldı kaldı. Suya dağılan kan havanın karanlığından simsiyah görünüyordu. Düşman tankları hala ilerlemekteydiler.</p>

  <p>Gartner’in yanındakiler de ötekileri tutuklamışlardı, sonra önlerine katıp yola düştüler; çiftliğe varmadan, arkasında kamyonlarıyla Manuel karşılarına çıktı. Gartner, Manuel’in arabasına atlayarak durumu kısaca özetledi. Oysa Manuel ihtiyat tanksavarcılarını çoktan sol kanada yerleştirmişti.</p>

  <p>Faşist tankları, birkaç dakikaya kadar işte bu tanksavar takımının üstüne varacaklardı. Cephenin ortası gedik vermezse, sol kanada ihtiyatlar yetiştiği, sağ kanat ise ilerleyip durduğuna göre mesele yoktu. Ama ya gedik verirse...</p>

  <p>Aranjuez’den gelmiş olanlar tutuyordu ortayı, bir de onlara katılanlar, yani bütün Madrid, Toledo, Tage, hatta Sierra milisleri: ırgatlar, şehir işçileri, gündelikçiler, esnaf takımı, berberler, madeni eşya işçileri, dokumacılar ve fırıncılar. Hanidir, kurmay haritalarındaki iğriler gibi birbirine paralel birtakım taştan duvarların yol yol uzandığı bir arazide çarpışıyorlardı; bulundukları yerden, düşman tankları iki kilometre daha ilerlerse (beş ya da on dakika) içlerinden hiçbirinin sağ dönemeyeceğini farketmemiş olamazlardı ama, değil mi ki Manuel dayanın demişti onlara, dayanıyorlardı. Ağır topçunun gülleleri gelip gelip yağmurun derinliklerinde onları buluyormuş, mitralyözler makasa alıyormuş, havanlar hem önlerini hem ardlarını dövüyormuş, koymuyordu bile; kimisi taşlara saklı, kimi yere yapışık, kimisi yarısı kadar bir ağaç gövdesini siper almış, direniyordu. Önce onları denetlemişti Manuel, üst üste vurulup düşenlerin, yeni yeni obüslerin yağdırdığı toprakla nasıl da üst üste örtülüverdiğini gözleriyle görmüştü. Kilometreler boyunca çatlayıp bulutlara hamle eden, soğuk kış yağmuruna yerden yukarı ve paldır küldür bir kesek, çakıl ve çamur yağmuru kaldıran toprağın gazabı arasında, düşman, süngü takmış bir dalga halinde geliyordu. Yerden gelen ne varsa yağmurun eritip doldurduğu bu havada süngüler parıldamıyorlardı ama, Manuel hücuma uğrayan kendisiymiş gibi, ta içinde duymuştu onları. Sonra yağmurun derinliklerinde, orada, o saçma, o sayısı belirsiz duvarcıkların çevresinde, ne olduğu anlaşılmayan bir şeyler geçmişti ve düşman dalgası (Araplar değildi bu sefer) kendisini kırıp dağıtan bu eski milisler değilmiş de, ölülerinin çoğunu şimdiden toprağa karıştıran ve kalanları, seyrelmiş ve çözük, damlası kadar bol patlayışla örülü perdeleri arasından geçirerek o görünmez siperlerine gönderen bu ölümsüz yağmurmuş gibi kırılmış ve geri çekilmişti.</p>

  <p>Faşist piyadesi süngü takarak dört kere saldırıya kalktı, dördünde de yağmurun kocaman örtüsü altına eridi.</p>

  <p>Siperler dayanıyordu, dayanıyordu ama, faşist sağ kanadının Manuel’in solundan giren tankları dosdoğru tanksavar takımının üzerine ilerliyordu.</p>

  <p>Pepe vardı ya hani, o komuta ediyordu bu takıma. Ağustostaki dinamitçilerin sağ kalanlarından komutanlığa bir parçacık yatkınlığı olanlar çoktan komutan olmuşlardı. Pepe, kendi kendine söylenip duruyordu: Ah arkadaşı Gonzales de burada olacaktı, az sonraki denemeye onunla birlikte girişecekti!.. Oysa Üniversite Sitesi’nde çarpışmaktaydı Gonzalez. Yok bir yanıyla Pepe sevinmiyor da değildi hani: “Akılları duracak, anlayacaklar dünya kaç köşeymiş.” Piyadeleri epeyce gerilerinde, faşist tankları kendilerini cumhuriyetçi topçusundan koruyacak ilk vadiye olanca hızlarıyla ilerliyorlardı. Sierra’nın her vadisinden bir yol geçiyordu nasıl olsa. Doğrusu ya, oraya, Pepe’yle adamlarını kılı kılına yetiştirmişlerdi kamyonlar. Tam zamanında.</p>

  <p>Yolun iki yanma oldukça açık bir arazi. Yağmurun altında şurda burada kara çam bulaşıkları. Mantar kokuları ortasında Pepe’nin adamları, çam iğnelerinin üzerine uzanarak mevziye yattılar.</p>

  <p>Birinci tank yolun sağından daldı vadiye. İyice çevik ve kıvrak bir Alman tankıydı bu, bardaktan boşanırcasına yağan yağmurun etkisiyle, dinamitçilerin hepsi, ister istemez, paslanacak diye düşündüler bir an. Dağlara sığınıp vahşileşmiş köpek sürülerinden biri, tabanları kaldırmış, tankın önüsıra alabildiğine kaçıyordu.</p>

  <p>Sonra öbürleri belirdi. Uzandığı yerde çalılıklar yüzünden Pepe ilerisini göremediği için, tanklar kulelerini at kafası gibi indire kaldıra, sıçrayarak ilerliyorlarmış gibi geliyordu ona. Ateşe de başlamışlardı, tırtılları çın çın ötüyordu ama yağmurun taşıdığı makina çınlaması değildi bu, ateş kusan mitralyözlerin çıkardığı bir çınlamaydı. Mitralyözlere de alışkındı Pepe, tanklara da.</p>

  <p>Bekliyordu.</p>

  <p>Ateşe, hiç de dostça olmayan bir gülümsemeyle dişlerini göstererek başladı.</p>

  <p>Makinaların da donakaldığı oluyor. Mitralyözleri işitir işitmez, tanklar üzerine yürümüşlerdi, fakat ne olduklarını anlayamadan içlerinden dördü -ön sıradan üç, arka sıradan bir- şöyle bir dikildiler; bu kabus yağmuru içinde gizemli bir şeyden ürküp de şahlanmışlardı sanki. İkisi devrildiler, biri düştü, dördüncüsü adamakıllı yüksek bir çamın altında dimdik ayakta kaldı.</p>

  <p>İlk defa tanksavar mitralyözleriyle karşılaşıyorlardı.</p>

  <p>Arkadan gelen ikinci kol olanlardan hiçbir şey görmemişti -aşağı yukarı kör değil midir tanklar?- son hızıyla geliyordu. Birinci sıranın mitralyözleri yere yatmışlardı, arkalarındaki ikinci sıra başladı ateş etmeye, tanklarsa sendelemeye. Yalnız içlerinden dördü Pepe’yi aştı, ikinci sırasına saldırdılar.</p>

  <p>Önceden hesaplamışlardı böyle bir şey olabileceğini, hatta adamlarına eğitimini yaptırmıştı Manuel. Bütün mitralyözler, kara çamlar arasında zigzag çizerek yağmur altında kaçışan tank sürüsüne ateş ededursun, ikinci sıradan iki tanesini mitralyözcüler beriki dört tanka çevirdiler. Pepe de kendininkini çevirdi. Eğer içindekiler gözü kara kişilerse bu dört tank ötekilerinden daha tehlikeli olabilirdi çünkü; tugaydakiler, eninde sonunda oraya ulaşacaklarına göre, dört tanecik olduklarını nereden bilebilirlerdi? Arkası geliyor sanacaklardı.</p>

  <p>Neyse ki üç tanesi şimdiden gidip bir çamın dibine çakılmışlardı: Besbelli şoförleri önceden vurulmuştu da bunların, barajı zaten kendi başlarına geçmişlerdi.</p>

  <p>Sonuncusu, iki mitralyözün ateşi arasında, aralıksız ilerliyordu. Bomboş yola atmıştı kendini, mitralyöz cayırtısı altında tırtıllarının şangırtısını arkasısıra sürükleyerek, saatte altmış kilometrelik bir hızla gidiyordu: ateş bile etmeksizin, gittikçe dikleşen sırtların arasında bütün bütün ufalmış ve anlamsız, asfaltın garip yalnızlığında kayıp, yağmurdan cilalanmış yüzeyiyle bulanık gökyüzünü yansıtarak! Bir dönemece geldi nihayet, kayalara takıldı ve bir oyuncak gibi olduğu yerde kalakaldı.</p>

  <p>Bu arada kurtulan tanklar, cumhuriyetçi tanklarıyla aynı yönde ilerleyerek, korkudan ne yapacağını şaşırıp dağılmaya başlayan kendi piyadeleri üzerine düşüyorlardı. Beride, o bir savaş hayaleti gibi çamların arasında şaha kalkmış tankın çevresinde, küçük dallar ve mermilerin düşürdüğü çam iğne ve kozalaklarıyla daha şimdiden örtülmeye başlamış türlü çeşit tank ölüleri yatmaktaydı: Sanki aylardır orda yağmura ve pusuda bekleyen hınzır paslanmaya terkedilmişlerdi. Manuel oraya henüz varmıştı. Bu fil mezarlığının gerisinde, son kulelerin gözden kaybolduğu yerde, faşistlerin sağ kanadı çözülüyordu. Cumhuriyetçi ağır topçu çekilme hatlarına bomba yağdırmaya başlamakta gecikmedi.</p>

  <p>Manuel fazla oyalanmadı orda, ortadaki durumu görmeye gitti.</p>

  <p>Düşman sağ kanadının, ardına cumhuriyetçi tanklarıymış gibi Pepe’nin adamları, dinamitçiler ve Manuel’in çamurda koşar adım ilerleyen ihtiyatları takılmış kendi tankları karşısında çözülüp dağılışı, ortada savaşan faşistlere de yayılarak bir bozguna dönüyordu. Manuel’in ortası bu fırsatı kaçırmadı: Madrid’den kamyonlarla gelmiş olan birliklerin yarısını takviye alıp öbür yarısını ihtiyatta bırakarak, bıçak gibi bir komutla, gizlendiği taşların arkasından nihayet fırladı.</p>

  <p>Montana Kışlası’nın düştüğü gün üstlerine bütün pencerelerden ateş açılınca taşlara yatanlardı bunlar, kilometre başına bir mitralyözü olup da hücuma uğrayınca onu nöbetleşe kullananlardı. Alcazar Kalesi’ne av tüfekleriyle bunlar hücuma geçmişler, bunlar hastane köşelerinde, “Bizimkiler bizi terk mi etti?” diye ağlaşarak uçaklardan kaçmışlardı. Bunlardı tanklardan yılan ve onları dinamitle havaya uçuran, bey ağa takımının “halkın iyisi” diye uşaklığa yatkınlara dediğini bilenler. Bütün cephe boyunca davul davul tepelerini döven toplar gibi göze görünmez, ilerde kurşuna dizileceklerin kökü kurumaz kalabalığı... bu saldıranlardı işte.</p>

  <p>Faşistler Guadarrama’yı o gün alamayacaklardı.</p>

  <p>Manuel burnunu elindeki çam dalına dayamış, o sonu gelmez yağmurun tekdüzeliği altında, çamurdan hala kaypak ilk zaferinin ilerleyişini gözleriyle görüyormuş gibi, Aranjuez yiğitlerinin ve Pepe’nin adamlarının karmakarışık izlerini seyre dalmıştı.</p>

  <p>Faşistlerin bütün mevzileri saat ikide ele geçirilmişti ama, orada durmak da gerekiyordu. Segovia üstüne yürümenin lafı bile edilemezdi; hem yeniden mevzilenmiş faşistler bekliyordu onları, hem de merkez ordusunun cephedekilerden başka ihtiyatı yoktu.</p>

  <p class="baslik4">BÖLÜM ALTI</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk"><i>Granja</i>’nın kaldırımlara çıkarılmış masalarında tek kişi yoktu ama, kahvenin içi tıklım tıklımdı. Madrid üzerinde Sierra’dan doğru gelen yağmur dinmişti birden. Sürüp giden patlamaların çeşidi başkaydı: bombalarınkinden daha hafif, yerin on yirmi metre kadar altından gelirmiş gibi.</p>

  <p>Moreno, hiç olmadığı kadar güzel: – Yoksa, dedi, bizim yeni uçaksavarlar geldi mi?</p>

  <p>Yanıtlayan çıkmadı. Bütün oturmuş içenler az çok tanıyorlardı birbirlerini. Üniversite Sitesi’nde gürleyip duran topun sarsıntısından bardaklar zıngırdayıp duruyordu. Işıklar yakılmamıştı. Dışardaki öğle aydınlığı içeriye yorgun bir mahzen ışığı verebiliyordu ancak.</p>

  <p>Subayın biri, sonbahara karşı döner kapıyı bir aynalı dolap gibi parıl parıl döndürerek içeri girdi.</p>

  <p>– Yangın, dedi, gittikçe yayılıyor. Buraya gelecek.</p>

  <p>Birisi: – Gelirse söndürürüz, diye karşılık verdi.</p>

  <p>– Söylemesi kolay! San Margos Sokağı, Martin de Los.</p>

  <p>– Hijos Sokağı...</p>

  <p>– Urqijo Caddesi.</p>

  <p>– San Geronimo Düşkünler Yurdu, San Carlos Hastanesi, sarayın çevresindeki evler...</p>

  <p>Başka subaylar da geldiler. Döner kapıdan içeriye bir kızgın taş kokusudur yayıldı.</p>

  <p>– Kızılhaç Hastanesi de...</p>

  <p>– San Miguel Çarşısı...</p>

  <p>– Bir kısmı söndürüldü canım. San Carlos, San Geronimo sözüngelişi.</p>

  <p>– Bu sesler ne peki, uçaksavarlar mı?</p>

  <p>Moreno’nun arkadaşı, bol saçlı bir yorgun: – Garson, dedi, bana bir <i>absinth</i>.</p>

  <p>– Ne bileyim ne sesi, uçaksavar sanmam ama.</p>

  <p>Son giren subay atıldı öteden: – Şarapnel bunlar, dedi. İspanya Alanı’na Allah ne verdiyse, yağdırıyorlar. Fakat Gadarrama’da takılıp kaldılar.</p>

  <p>O da, üniformalı ve saçlarını kestirip o gün sinekkaydı tıraş da olduğundan büsbütün genç duran Moreno’nun yanına geldi, oturdu.</p>

  <p>– Sokaklarda ne var ne yok?</p>

  <p>– Ne olsun, yeni yeni sığınaklara inmeye başlıyorlar,. Bir kısmı, hele kadınlar, şaşkın donakalıyorlar oldukları yerde, ya da bazıları, kendilerini atıveriyorlar yerlere, basıyorlar çığlıkları. Bir de rastgele koşanlar var. Elinden bir çocuk tutmuş hangi kadını görsen, koşuyor, meraklılar da eksik değil.</p>

  <p>Moreno: – Sabahtan beri, dedi, hep bir deprem yaşadığım hissindeyim.</p>

  <p>Halk faşistlerin değil de sanki bir afetin korkusuna kapılmış demek istiyordu; zira nasıl bir depreme teslim olmak ya da olmamak lafı edilemezse, faşistlere teslim olmak lafı da öyle edilmiyordu.</p>

  <p>Önüsıra çıngırağı, bir cankurtaran geçti.</p>

  <p>Birden, yakına yıldırım düşmüş gibi bir çatlama! Bardaklar oldukları yerde hoplayıp karmakarışık sağa sola düştüler, içkiler devrildi, davul gibi patlayan pencerelerden üçgen cam kırıkları çevreye saçıldı. Caddeye, tam da kahvenin önüne, bir mermi düşmüştü. Bir garson tepsisi çember gibi bir süre yuvarlandı, yuvarlandı, ani sessizlikte bir bando zili şamatasıyla düştü nihayet. Müşterilerin yarısı mahzene inen merdivene dar atmıştı kendini, öbür yarısı yerinde ama tetikte bekliyordu. Hayır, başka patlama olmadı, rahatladılar; bu gibi hallerde her zaman olduğu gibi, herkes davrandı cıgara paketine (kimse kimseye tutmadı ama), bir sürü kibrit aynı anda çakıldı, sonra duman, kendi kendine bükülerek, testere ağzı gibi girintili çıkıntılı iki büyük kırıktan dışarıya süzülürken, döner kapının örümcek ağı çatlamış camları arasında bir ölünün, turnike demirine yaslanıp kalmış olduğunu gördüler.</p>

  <p>Moreno’nun arkadaşı: – Bize nişan alıyorlar, dedi.</p>

  <p>– Saçmalama!</p>

  <p>– Farkında değilsiniz yahu, aklınızı mı kaçırdınız yoksa? Hiç yoluna geberteceksiniz kendinizi. Bize nişan alıyorlar diyorum.</p>

  <p>Moreno: – Boşver, dedi.</p>

  <p>– Bak azizim, dinle, dövüşmesine dövüştüm ben, aklına ne gelir bilmem ama, uçak bombalarıyla boku bokuna öldürtemem kendimi. Kusura bakma, hayatım çalışmakla geçti bugüne kadar, gerçekleştirilecek nice düşüm var benim.</p>

  <p>– Öyleyse ne haltediyorsun karşımda? Mahzene bile inmedin.</p>

  <p>– Doğru, inmedim ama, yaptığımı aptalca buluyorum.</p>

  <p>– Filozofun biri ne demiş bilir misin: “Sen ne dediğime kulak asma, ne yaptığıma bak.”</p>

  <p>Dışarıya obüsler düştükçe, masalardaki, yerdeki cam ve bardak kırıklarından, dökülmüş <i>absinthe</i>, vermut ve <i>manzanilla</i> birinkintilerine yansıyan güneş belli belirsiz titriyordu. Garsonlar mahzenden çıkmaya başlamışlardı.</p>

  <p>– ... Unamuno Salamanca’da ölmüş diyorlar.</p>

  <p>Sivilin biri telefon kabininden çıktı:</p>

  <p>– Puetro del Sol metrosuna bomba düşmüş. Bir kuyu açılmış on metre derinliğinde.</p>

  <p>İki kişi: – Gel buraya da, anlat! dediler.</p>

  <p>– Metroya sığınmış insanlar var mıymış?</p>

  <p>– Bilmiyorum ki.</p>

  <p>– Cankurtaran servisi, öğleyin, iki yüz ölü, beş yüzden fazla da yaralı olduğunu bildirmişti.</p>

  <p>– Daha da işin başlangıcındayız.</p>

  <p>– ... Guaddarrama’da yenilmişler deniyor.</p>

  <p>Az önce telefon etmiş olan, devrilen içkisinden ne kaldıysa, yine başına çöktü. Moreno’nun bol saçlı arkadaşı:</p>

  <p>– Ben bıktım artık bunlardan, diye başladı. Yine bize nişan alıyorlar dersem bozulma bana. Şehrin tam göbeğinde ne işimiz var? Budalalık be!</p>

  <p>– Bas git öyleyse.</p>

  <p>– Evet, gitmek... Çin’e Okyanusya’ya, nereye olursa.</p>

  <p>Dışardan cankurtaran zilleriyle boğulan bir ses bağırdı:</p>

  <p>– ... del Carmen Çarşısı da yanıyor.</p>

  <p>– Peki ne yapacaksın Okyanusya’da, istiridye kabuklarından gerdanlık mı? Yoksa yerli oymakları mı örgütleyeceksin?</p>

  <p>– Ne mi yapacağım? Her şey. Kırmızı balık tutacağım gidip. Yeter ki kafamı dinleyeyim biraz.</p>

  <p>– Bırak bu lafları. Şu insanlarla dayanışma halinde olmamak öylesine rahatsız ediyor ki seni, bak, mahzene inmeyi bile canın çekmiyor. Bu çektiğin söylevler var ya, Allah’ın garibi, ben de çekmiştim onları: Hernandez fukarasına.</p>

  <p>Birden kaygıyla baktı arkadaşına; şu anda Hernandez kendisiydi, o, yani Moreno, öbürü, gerçek olanı, çoktan ölmüştü. Bereket, kuruntusu uzun sürmedi; konuştukça, önlerisıra dağılmakta olan duman gibi dağıldı:</p>

  <p>“... az kaldı Fransa’ya kaçıyordum; sonra başladım bocalamaya, sonunda arkadaşlık ve hayat baskın çıktı, kaldım. Obüsler yağmaya durunca ne fikirlere inanıyorum ne derin gerçeklere, ne de başka bir şeye; inandığım tek şey korku, gerçek korku hem de, adamın çenesini düşüren değil de, tabanları yağlatan. Kaçtın mı, tamam, diyecek bir şey yok, ama kaçmayıp kaldığına göre, çeneni kısacaksın.</p>

  <p>“Hapisteyken, neler gördüm neler! Pazar tatili kurşuna dizilme yok diye iple çektim pazarları, hayatlarına yazı tura atan adamlara rastladım. Öyleleri vardı ki, üstünde henüz kurşuna dizilmişlerin tutam tutam saçları ve beyin parçaları duran duvarların dibinde, Basque topu oynuyorlardı rahatça. Ölüm cezası giymiş elliden fazla hükümlünün, hücrelerinde yazı mı tura mı oynadıklarını kulaklarıyla işitmiş bir adamım ben, bu bakımdan, bu konuda konuştum mu ne dediğimin iyice farkındayım. Tamam mı?</p>

  <p>“Yalnız, birader, başka bir şey daha var: Fas’ta da savaştım ben. Düelloya benzer bir şeydi orda savaşmak. Burda, ateş hattında bambaşka şeyler duyuyor insan. İlk on gün geçti mi geçti, bir uyurgezere dönüyorsun artık. Ölümü kanıksıyorsun; bütün bu toplar, tanklar, uçaklar, sana göre fazla makina. Kısacası, alınyazısına kalıyor her şey. İçine bundan sağ çıkamayacağın kanısı bir güzel yerleşiyor, yalnız katıldığın çarpışmadan da değil, savaşın bütününden. Etkisini birkaç saat sonra gösterecek bir zehir içmiş adama, adak adamışlara benziyorsun, hayatın önünde değil, ardında artık.</p>

  <p>“İşte o zaman hayatın anlamı değişiyor birdenbire, birdenbire bambaşka bir gerçeğe varıyorsun: deli olan sen değilsin, ötekiler.”</p>

  <p>– Hala öyle bir gerçek içinde misin sen?</p>

  <p>– Evet. Bak nasıl: Karşında baraj ateşi, her şeye, hatta kendine boşvermiş, bu ateşin üstünde yürüyorsun. Aslında bu seninkisi intihar etmek ama, aynı zamanda, o kızılca kıyamet ortasında ilerleyen yüzlerce insanın en iyi yanları da senin içinde sanki, içlerinde parça parça ne kadar mükemmellik varsa, sende birikmiş gibi. Bir eğlentide kalabalığın bütün neşesini kendinde hissetmek gibi bir şey bu. Bilmem derdini anlatabildim mi? Bir arkadaşım var, bu duyguya ölülerin şarkı söylemeye başladıkları an diyor. Bir aydır ölülerin de şarkı söyleyebileceklerinin farkındayım artık.</p>

  <p>– Ben hiç değilim doğrusu.</p>

  <p>– Bak, ben ki en Marksist subayım, aklımdan bile geçirmediğim bir şey öğrendim yenilerde: ancak ölümün öteki kıyısında rastlanabilen bir kardeşlik de varmış meğer.</p>

  <p>– Boşver. Hani bazıları uçaklara karşı tüfekle savaşmak gerekince sabırları tükenip bıraktılardı ya bu işi, bazıları da tanklara karşı, benim sabrım da şimdi tükeniyor işte.</p>

  <p>– Bir ara ben de senin gibiydim ama, şimdi...</p>

  <p>– Ölünce daha da rahatlarsın.</p>

  <p>– Evet, belki: ama artık farketmez benim için.</p>

  <p>Moreno gülümsedi mi o şahane dişleri meydana çıkıyordu. Derken, süs diye barın raflarına dizilmiş olanca şişe şangır şungur aşağıya devrildi, patlayışla masalar şöyle bir dikleşti sanki, yukarıdan sırtına düşen bir vermut reklamı, Moreno’nun gülümsemesini birisi elini uzatmış da alıvermiş gibi sildi yüzünden. Mahzenden henüz fırlamış burunlar yine kayboldular.</p>

  <p>Sakallı, sivil bir yaralı dışarıdan içeriye girmek için döner kapıya attı kendini, kanadı bütün hızıyla zorlayınca kof bir sesle aradaki ölüye çarptı, sıkıştı kaldı; yaralı can havliyle zaten çatlamış camları yumrukluyor, ille içeri girmek istiyordu ama, çok sürmedi bu, o da olduğu yere yığıldı. Bombardıman yeniden başlamıştı.</p>

  <p class="baslik4">BÖLÜM YEDİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Ağır bombalar, telefon santralı ile İlcala arasında, paldır küldür dökülüşüyorlardı. aralarından biri patlamadı; iki milis -biri önünden, öteki arkasından- tutarak alıp götürdüler. Dümdüz ikindi göğü, kıvılcım ve alev fırtınası içindeki Madrid şehri üzerine abanmaya koyulmuştu. Barut ve toz kokusu, ortalıkta duyulan daha başka bir kokuya, Lopez’in Toledo’dan bildiği, üstelik yanan cesetlerden çıkıyor sandığı bir kokuya karışıyordu. Kaygılandırıcı bir kokuydu bu. Yeni atandığı Anıtları Koruma Kurumu’nda, sabahtan beri, sahibi tarafından terkedilmiş bir konukta bulunan iki Greco’yla ufak üç Goya’nın getirilmesini boşuna beklemişlerdi, o da çıkmıştı şimdi kendi eliyle alıp getirmeye.</p>

  <p>Lopez savaşta pek işe yaramıyordu ya, sanat eserlerinin korunmasında aslan kesilmişti hani. Onun çabalarıyla Toledo’daki curcunadan Greco’nun resimleri tek kayıp vermeden kurtulmuş, en büyük ustaların tuvalleri, hem de düzinelercesi, manastır tavanaralarının tozlu umursamazlığından çıkarılmıştı.</p>

  <p>Epeyce ilerdeki bir kilisenin önüne hafif bir obüs düştü. Telaşla kaçışan güvercinler, meraklı meraklı, az sonra döndüler geldiler. Üstlerinde eyleştikleri cephe süslerinin halini görmeye mi, ne? Karnı patlamış bir evin artık sonsuzluğa açık pencerelerinden, üzerinde yaklaşan kasım akşamından solgun o acayip armasıyla, santralın yüksek kulesini gördü Lopez.</p>

  <p>Madrid’e tepesinden bakan bu ufak bulutdelenin hala ayakta kalabilmesi bir mucizeydi doğrusu. Bir yanı hırpalanmıştı biraz, camları derseniz... Kulenin ardından bir obüs dumanı peydahlanmaz mı? Lopez, “Hay Allah” diye düşündü, “sonunda bunlardan biri benim Greco’lara düşecek ya, dur bakalım.”</p>

  <p>Neden kaçtığını bilip de nereye kaçacağını kestiremeyen, dehşete düşmüş bir kalabalık, beyhude yere dört dönüyordu sokaklarda; meraklı, heyecanlı, ya da kayıtsız bir ikincisi, eller cepte, burun havada, salınıyordu. Yakınlara bir bomba daha düştü. Birtakım çocuklar, yanlarında kadınlar ya da yaşlı erkekler, korkuyla kaçıştılar; oysa yanlarında kimseler olmayan, başsız bardaksız başkaları, kendi aralarında “durum”u tartışıyorlardı.</p>

  <p>“Ulan iş yok diyorum sana faşistlerde, bomba atmasını bile bilmiyorlar namussuzum: Casa del Campo’daki askerlere nişan alıyorlar güya, bir de bombanın düştüğü yere bak.”</p>

  <p>Geçenlerde bir sabah, Plaza del Progres’deki Çocuk Yuvası’nda, üç piç kurusu, çenelerini tıpkı şimdi Lopez’in önündekiler gibi havaya dikmiş, “savaşçılık” oynuyorlardı. İçlerinden birisi, “Dikkat bomba,” diye bağırıyor, “yere yaa-ttt!” Üçü de, sözden anlar askerler gibi, atıyorlar kendilerini yere. Bomba meğerse sahiden düşüyormuş. Oyuna katılmayıp da arkadaşlarını seyreden öteki bütün çocuklar ya yaralı ya ölü.</p>

  <p>Sola bir obüs düştü; bir sıra köpek, yanlamasına, koşuştular; karşı taraftan, komşu bir sokaktan, başka, ufak bir sürü. Köpeklerin, umutsuz, böyle hant hant dolaşması insanların akıbetini belli ediyordu sanki. Lopez onlara hayvanlara dost en heykeltıraş gözleriyle bakıyordu ama, kendisini bekleyen başka hayvanlar da vardı gittiği konakta.</p>

  <p>Alba Konağı gibi el konmuş bütün konaklar nasıl süs niyetine saman doldurulmuş hayvanlarla tıklım tıklımsa, Lopez’in gittiği de gerçekten öyle tıklım tıklımdı. Tablolarına olduğu kadar, belki de daha fazla, avlanmaya düşkündü İspanyol soyluları, Goya’larını sokağa atmıyorlar, koruyorlardı ama, av “yadigarları”na karıştırmadan da edemiyorlardı. Kaçmış soylu ailelerin konaklarında -yalnız kaçmış olanların konaklarına el konmuştu- demirbaş sayımı yapılırken (eğer ayaklanmadan bir hafta önce alıp yurtdışına götürmedilerse) bir düzine kadar büyük esere rastlanıyordu ama, buna karşılık fildişinden, gergedan boynuzundan, saman doldurulmuş ayılardan ve başka hayvanlardan geçilmiyordu.</p>

  <p>Lopez konağın bahçesine adımını atar atmaz, yüz metre kadar ötesine düşen bir bomba onu sanki selamladı. Bir de milis çıktı karşısına. Adamın omzuna ahbapça vurup:</p>

  <p>– Ee, dedi, bizim Greco’lar niye gelmedi, tosbağa?</p>

  <p>– Neler? Tablolar mı? Vasıta bulamadık. O herifler gelip de sanki yumurtaymışlar gibi özenle sarıp sarmalayınca koca koca paketler oldular. Neyse sonunda kamyon gelip aldı da kurtulduk.</p>

  <p>– Aldı mı, ne zaman?</p>

  <p>– Eh, bir yarım saat oluyor. Bu yaratıkları almadı ama, benim başıma bıraktı.</p>

  <p>Sundurmanın altına dikkatle istif edilmiş fildişlerinin çevresinde, en “doğal” davranışları verilerek saman doldurulmuş ayılar, ağaçların altına dağıtılmışlardı. Bombalar düştükçe sarsılan yer onları da kıpırdatıyor, hayaya kalkık pençeleri canlıymışlar gibi oynayarak kanlı savaş akşamını sanki tehdit ya da takdis ediyordu. Lopez istifini bozmadan:</p>

  <p>– Onlar, dedi, dayanıklıdır, bekleyebilir.</p>

  <p>Başından beri kendi servisinin bu müzelik hayvanlarla uğraşmasını kabul etmemişti zaten, onları Koruma Kurumu’nun başka bir servisi topluyordu.</p>

  <p>– Bak yoldaş, beni dinle: bombalar eğer tablolara yaramıyorsa, elbet fildişlerine de yaramaz. Tamam mı? Hem ben nereye sokayım bunları yahu? Nah, işte yine yağacak hava!</p>

  <p>Yakına düşen bir obüs bu cansız hayvanat bahçesini iyice ırgaladı, kimi sıçradı hayvanların, kimisi devrildi; bir köşede Hint kumpanyasının yaldızlı kafesinde unutulmuş bir kanarya başladı deli gibi şakımaya.</p>

  <p>– Peki, telefon ederim ben, seni ayılarından kurtarsınlar diye.</p>

  <p>Bir cıgara yaktı Lopez, kafes elinde, çekti gitti. Hem yürüyor, hem de onu ileri geri sallıyordu; kanarya, her bombanın düşüşünde telaşlanarak deli deli ötüyor, sonra durgunlaşıyordu biraz... Koca bir yapı, filmlerde olduğu gibi tutuşmuş, yukarıdan aşağıya yanıyordu; cephesi sapasağlamdı, hepsi açık ya da kırık pencerelerinden, dışarıya çıkmayan fakat bütün katları sarmış alevler gözüküyor, insana içinde ateş oturuyormuş duygusunu veriyordu. Az ötede, iki sokağın birleştiği köşebaşında bir otobüs beklemekteydi. Lopez onu görünce, çıktı çıkalı ilk defa telaşlı, olduğu yere çakıldı. Başladı elini kolunu sallayıp, “İnin, çabuk inin!” diye bağırmaya. Bu arada içinde kuşla kafesi de fırlattı attı. Otobüstekiler yüz başka sokakta pekala rastlayabilecekleri yüz başka deliye bakacakları gibi baktılar onun çırpınışına. Lopez kendini henüz yere atmıştı ki otobüs havaya uçtu.</p>

  <p>Yeniden kalktığında duvarlardan sel gibi kan iniyordu. Patlayışın sıkı basıncıyla soyduğu cesetler arasından, favorili bir adam, o da çıplak fakat nasılsa yaralanmamış, haykırarak doğrulamaktaydı. Telefon santralı tarafında bombardıman daha da şiddetlendi, sonra.</p>

  <p class="baslik4">BÖLÜM SEKİZ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Tam da yazısını gönderdiği saate denk geldiğinden, Shade santraldaydı. Obüsler bütün mahalleye yağıyordu ama, içeride herkes özellikle kendisine nişan alındığı gibi bir his taşıyordu.</p>

  <p>Saat beş buçukta bir isabet olmuştu santrala, şimdi ardı ardına düşen mermiler çevresinde mekik dokuyorlardı; ona bir kere tutturmuş, elden kaçırmışlardı sonra, şimdi yeniden aranıyorlardı. Telefoncu kızlar, gazeteciler, memurlar, ulaklar ve milisler, kim varsa orda, ateş hattında sanıyordu kendini. Bu sefer, neden o kadar kısa aralıklı patladı bu obüsler? Yoksa işe yine uçaklar mı karıştı? Ortalık kararmaktaydı, bulutlar da iyice alçalmışlardı ama, santralların her zamanki gürültüsü dışında herhangi bir motor vınıltısı işitilmiyordu ki!</p>

  <p>Bir milis geldi Shade’i buldu: Binbaşı Garcia, gazetecileri, santralın bir odasında yapacağı basın toplantısına çağırıyordu. Kendine göre ufak büyük bir önemi olan bütün muhabirler orada bulunduğuna ve beklediğine göre neden olmasındı bu? Shade, iyi mi ama sırası mı diye sordu yine de. Basınla bir işi oldu mu, Garcia’nın, onunla en belalı yerde buluşmaktan hoşlandığını bilmezmiş gibi.</p>

  <p>Garcia her gün santralın eski yönetim bürolarından birinde (her bir yanı tahta ve nikel) o gün Madrid’den gönderilen yazıların birer örneğini istetiyordu. İki dosya halinde getiriyorlardı bunları: “<i>Yorumlar</i>” ve “<i>Haberler</i>”. Muhabirleri beklerken, insanlığından utana utana, şimdi bu ikincisine göz atıyordu. Tüyler ürpertici şeylerdi bu haberler.</p>

  <p><i>PARIS-SOIR GAZETESİ’NE: “Santrala gelmeden az önce yürek parçalayıcı bir karşılaşmaya tanık oldum.</i></p>

  <p><i>“Gece Puerta del Sol çevresinde karanlıkta kaybolmuş, ağlayıp duran üç yaşlarında bir çocuk bulunmuştu. Öte yandan, Gran Via’nın mahzenine sığınmış kadınlardan birisi, bulunan çocukla aynı yaşta, onun gibi de sarışın, kendi çocuğunu kaybetmişti, ne olduğunu bilmiyordu. Durum kendisine bildirilince, kadın bir telaş Calle Montera’ya, bulunan çocuğun olduğu yere koşturuyor. Perdeleri inik bir dükkanın alaca karanlığında, oturmuş, bir çikolata kemiriyor çocuk. Anne bağrına basmak için tam üzerine atılacağı sırada, taş kesiliyor birden, gözleri irileşerek deli gözleri gibi sabitleşiyor.</i></p>

  <p>“<i>Çocuk onun çocuğu değil.</i></p>

  <p><i>“Epeyce zaman taş gibi kalıyor öylece. Bir ara bulunmuş çocuk kendisine gülümsüyor, bunun üzerine dayanamayıp onu basıyor bağrına, kayıp çocuğu yerine onu alıp götürüyor.”</i></p>

  <p>Garcia, bu haber geçmez diye düşündü.</p>

  <p>Camları kırık pencereleri akşam kızıllığı kaplamıştı.</p>

  <p><i>REUTER AJANSI’NA: “Kadının biri, kucağında da çocuğu: iki yaşında ya vardı ya yoktu çocuk, alt çenesi kopmuştu ama yaşıyordu henüz, gözlerini kocaman kocaman açmış çevresine bakıyor, sanki, başına gelenlerden şaşkın kendisine bunu kimin yaptığını öğrenmek istiyordu. Sokaktan başka bir kadın geçti, onun kucağındaki çocuğunsa başı büsbütün kopmuştu...”</i></p>

  <p>Garcia, bir ananın yavrusundan artakalanı nasıl insanın tüylerini diken diken eden bir davranışla koruduğunu görmüştü de bilirdi. Kimbilir kaç ana o haldeydi bugün!</p>

  <p>Uzaklarda üç obüs ardarda boğuk bir patlayışla patladılar. Sanki perde açılacaktı da üç tokmak vuruluyordu. Perde değil ama kapı açıldı, gazeteciler içeriye doluştular. Alçak bir masanın üstündeki vazoda, hala nasılsa kırılmamış, camdan çiçekler, her patlayışta için için titreşiyorlardı. Kırık camlardan yanan şehrin kokusu ve isi vurmaktaydı içeriye. Garcia:</p>

  <p>– Merak etmeyin, diye başladı, hangi hat boşalırsa onu istemiş olanı gelip derhal çağıracaklar. Şimdiye kadar sizleri ancak basına açıklanacak belgeler oldu mu çağırdığımı bilirsiniz. Bugün de açıklayacağım belgeyi ellerinize vermeden önce dikkatinizi şuna çekmek isterim: Savaş başladı başlayalı, faşist bildirilerine göre, düşman uçaklarını dokuz hava alanında yerdeyken yok etmişiz, biz. Oysa Sevilla şehrini bombalamak, Sevilla Hava Üssü’nü bombalamaktan kolaydır, biz buna tenezzül etmedik, kendileri de söylüyorlar. Askeri hedefleri tutmayan üç beş bombamız sağda solda birkaç sivili yaralamış olabilir ama, tarafımızdan hiçbir İspanyol şehri sistemli olarak bombalanmamıştır.</p>

  <p>“Şimdi gelelim, belgeye. Size metnini okuyacağım. Her birinizin ayrı ayrı aslını görmesini rica ederim. Zaten Londra’da ve Paris’te herkese gösterilmesi için gerekli tedbirleri de aldık... Basit bir şey aslında bu, yüksek rütbeli asi subaylara yapılmış bir genelge. Elimizdeki kopyası, 28 Temmuz’da Guadalajara cephesinde tutsak edilmiş bir subayın, Manuel Carrache’nin üstünde bulunmuştur:</p>

  <p><i>“Zaferi kazanmanın bellibaşlı koşullarından birisi de düşman birliklerinin moralini iyice sarsmaktır. Gerçi bize dayanacak kadar ne askerleri ne de silahları vardır, ama, aşağıdaki talimata harfi harfine uyulması yine de zorunlu görünmektedir:</i></p>

  <p><i>“Bir bölgeyi ele geçirmek için halkın gözünü korkutmak, yerine göre kurtarıcı bir yılgıya salmak gereklidir.</i></p>

  <p><i>Bunun tek yolu: kullanılan araç ve alınan tedbirlerin adamakıllı göze çarpıcı ve fazlasıyla etkileyici olmasıdır.</i></p>

  <p><i>Düşmanın çekilme hattı üzerinde, daha genel bir deyişle, düşman mevzilerinin gerisinde bulunan her yer birer saldırı hedefi sayılmalı; bu konuda, düşmana arka çıkıp barındıran ve besleyen yerlerle öbürleri arasında herhangi bir ayrım yapılmamalıdır. Zira, düşmanın çekilme hattı üzerindeki yerlerde sivil halkın paniğe kapılmış olması birliklerin moralini hemen hemen sıfıra indirir.</i></p>

  <p><i>Ayrıca son dünya savaşı sırasındaki denemeler göstermiştir ki, düşman yaralılarını götüren araçların ve cankurtaran arabalarının dikkatsizlik eseri olarak hasara uğratılması birliklerin moralini temelinden sarsmaktadır.</i></p>

  <p><i>Madrid’e girişimizde, birlik komutanları, şüpheli mahallelere hakim yüksek yapılara, bu arada resmi binalar ve gözetleme yerlerine, derhal, civar sokakları kontrol altına alabilecek mitralyöz yuvaları yerleştireceklerdir.</i></p>

  <p><i>Halktan herhangi bir şekilde direnmeye yeltenenler çıkarsa, derhal üstlerine ateş açılacak, karşı tarafta savaşan kadınların çok olması bakımından, bunların cinsiyeti kesinlikle göz önünde bulundurulmayacaktır. Davranışımız ne kadar sert ve kararlı olursa, halkın direnci o kadar çabuk ezilir, yani İspanya’nın zaferi de o kadar çabuk yaklaşır.”</i></p>

  <p>Garcia: – Faşist kafasına göre düşünülürse, dedi, mantıksız yanı yoktur bu talimatın, bunu da sözlerime eklemek isterim, çünkü, bana sorarsanız yıldırmak, ilk günden beri faşistlerin teknik olarak da, sistemli olarak da kullanıp durdukları araçlardan biri. Sizler şimdi burada, genel provası daha önce Badajoz’da yapılmış bir dramı yaşamaktasınız... ama kişisel kanıları bir yana bırakalım...</p>

  <p>Gazeteciler çıkarken de: – ... Ayrıca, dedi, Franco’nun 16 Ağustos tarihli konuşmasını da vereceğiz sizlere, hani, <i>“Madrid’i bombardıman ettirmeyeceğim, çünkü orada masumlar var...”</i> diye başlayanı...</p>

  <p>Hala obüs yağıyordu ama, en az bir kilometre uzaklarına; bu yüzden, santralda hiç kimse artık onlara aldırmıyordu.</p>

  <p>Bir sekreter girince, Garcia:</p>

  <p>– Albay Magnin telefon edecekti, diye sordu, etti mi?</p>

  <p>– Hayır binbaşım, Uluslararası Filo Getafe üzerinde savaşıyor.</p>

  <p>– Teğmen Scali de gelmedi mi?</p>

  <p>– Alcala’dan telefon ettiler, saat ona doğru gelecekmiş.</p>

  <p>“... ama isterseniz, Doktor Neubourg burada, binbaşım.”</p>

  <p>Kızılhaç ekiplerinden birinin şefiydi Doktor Neubourg, Salamanca’dan geliyordu. Garcia’yla eskiden tanışırlardı, Cenevre’de de iki kongrede beraber bulunmuşlardı. Garcia, Neubourg’un Salamanca’da fazla bir şey görmüş olabileceğini hiç sanmıyordu ama, hiç değilse Miguel de Unamuno’yu uzun boylu görmüştü ya, az şey miydi bu?</p>

  <p>İspanya’nın bu en büyük yazarını, Franco şu günlerde, üniversitedeki rektörlük görevinden atmıştı. Ve faşizmin, kendisini bir ara onca savunan bu ünlü adamı, şimdi ne kadar tehdit ettiğini bilmez değildi Garcia.</p>

  <p class="baslik4">BÖLÜM DOKUZ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Doktor: Altı haftadır, diyordu, ufacık bir odaya çekilmiş, okuyor. Görevinden alınınca, buradan ya ölü çıkarım demiş ya hükümlü, girip yatmış, yatış o yatış. Ayrılışından iki gün sonra da üniversiteye Sacré-couer gelmiş kurulmuş.</p>

  <p>Neubourg, önünden her geçişinde, odanın tek aynasında kendine şöyle bir göz atıyordu: kafalı adam suratına benzesin diye özenip de, gençliğinin yıkıntısı gibi gördüğü o cılız ve tüysüz yüzüne. Konuşmalarının daha başında, Garcia, cüzdanından bir mektup çıkararak:</p>

  <p>– Buraya geleceğinizi öğrenince, demişti, eski mektuplarımızı karıştırdım. Şu mektubu buldum, on yıl önce sürgünden yazmış. Ortasında bir yerinde ne demiş bakın:</p>

  <p><i>“Gerçekten başka adalet yok. Sophokles, gerçek akıldan da güçlüdür demişti. Nasıl ki hayat zevkten de, acıdan da güçlüdür. O halde benim parolam, akıl ve zevk değil, gerçek ve hayat. Kahırlı da olsa gerçek içinde yaşamayı, zevk içinde akıl kullanmaya ya da akıl içinde mutlu olmaya yeğlerim ben...”</i></p>

  <p>Garcia mektubu akşam kızıllığını yansıtan pırıl pırıl yazıhanesinin üstüne bıraktı. Doktor:</p>

  <p>– Bak şu işe, dedi. Rektörlükten alınmasına sebep olan konuşmasıyla aynı anlamda bu sözler: “Politikanın kendisine göre bazı icapları olabilir, fakat burada onlarla ilgilenmeyeceğiz. Yalnız gerçeğin hizmetinde olmalı bu üniversite. Çünkü, Miguel de Unamuno yalanın olduğu yerde bulunamaz, bulunmamalıdır. Bize temcit pilavı gibi tekrarlanıp duran kızılların vahşiliği konusuna gelince, şunu biliniz ki kadın milislerin en kötüsü -denildiği gibi hatta fahişenin birisi de olsa- aklının yattığı, gözünün tuttuğu gerçek için eline silahı alıp hayatını tehlikeye atmaktan çekinmediği an, o önceki günkü şölenimizden çıkarken gördüğüm, o çıplak kollarını pahalı giysiler o çiçekler okşayan kadınlar yok mu, Marksistlerin kurşuna dizilişini seyre gidiyorlardı hani, işte onların yanında zemzemle yıkanmıştır.”</p>

  <p>Neubourg’un öykünmedeki ustalığını bilmeyen yoktu. Sözlerini kendi sesiyle:</p>

  <p>– Azizim, diye bağladı, bir hekim olarak, ölüm cezasında tiksintisinde marazi bir yan var diyebilirim, izninizle. Üstelik, Tercio’nun kurucusu olan o generale cevap vermek durumunda olması da sinirlendirmişti onu. İspanya’nın kültürel birliğini savunmaya başlayınca, sağdan soldan bağırışanlar oldu...</p>

  <p>– Ne diyorlar?</p>

  <p>– “Unamuno’ya ölüm, aydınlara ölüm!”</p>

  <p>– Kim bunlar?</p>

  <p>– Kaz kafalı bazı üniversiteliler. Bunun üzerine General Milan Astray kalktı yerinden, o da bağırdı: “Zekaya ölüm, yaşasın ölüm!” diye.</p>

  <p>– Sizce ne demek istiyordu?</p>

  <p>– Esasta, Allah belanızı versin! “Yaşasın ölüm!”se, Unamuno’nun kurşuna dizmeleri protesto edişine dolaylı bir cevaptı sanırım.</p>

  <p>– İspanya’da kökü hayli derindir bu bağırışın, eskiden anarşistler de böyle bağırıyorlardı.</p>

  <p>Gran Via’ya bir obüs düştü. Neubourg, gözüpekliğinden gönenmiş, dazlak kafası yangın kızıllığını belli belirsiz yansıtarak, Garcia’nın bürosunu arşınlıyordu. Başının iki yanında kıvırcık siyah saçları tutam tutam kabarmıştı. (Kendi dalında basbayağı namlıysa da.) Doktor Neubourg, yirmi yıldır, bunun kendisini “18. yüzyıl keşişlerine döndürdüğünü” diline dolaşmıştı; kırk kere söylersen olur derler ya, bu yüzden o sözlerden üstüne bir şeyler sinmişti adeta. Sözüne:</p>

  <p>– İşte o vakit, diye devam etti, Unamuno o ünlü cevabını verdi: “Biscaya’sız ve Katalonya’sız bir İspanya’nın sizden bir farkı kalmaz, generalim: bir gözü kör ve bir kolu yok.” Mola’ya cevabını biliyorsun, herkes de biliyor: “Yenmek başka inandırabilmek başka!” Ondan sonra bu yenir tutulur şey mi?</p>

  <p>“Akşamı gazinoya gidiyor, sövüp sayıyorlar. Odasına kapanıp çıkmayacağım demesi ondan sonra işte.”</p>

  <p>Garcia onu dikkatle dinlemişti ama, gözlerini yazıhanenin üstünde duran mektuptan, Unamuno’nun on yıl önceki mektubundan da ayırmamıştı. Başladı yüksek sesle okumaya:</p>

  <p><i>“İntikam hırsından gözü kararmış haçlı kafalılar, Rif’de uygarlık bekçiliği taslamaktan vazgeçecekler mi acaba? Çünkü yaptıkları uygarlık değil vahşet götürmek! Kendimizi bu cellat şerefinden bilmem ki nasıl kurtaracağız?</i></p>

  <p><i>“Orası, İspanya yani, hele o kendilerinden başkasını işitmemek için avaz avaz bağıranların “büyük” dedikleri İspanya, beni ilgilendirmiyor; ötekine sığındım ben, İspanya’cığıma benim. Öldüm ölesiye tek satırlarını okumak istemediğim de, İspanyol gazeteleri, ne korkunç şeyler onlar öyle! Ne bir ses, ne bir yürek telinin çıt diye kopuşu. Duyulan sadece büyüklerimiz dediğimiz kuklaların, o koca yeldeğirmenlerinin gıcırtısı...”</i></p>

  <p>Gran Via’dan çığlıklar işitildi. Güneşli ırmaklar, yazın, odaların tavanlarına nasıl yansır, yansımaları titreşirse, yangın kızıllığı da duvarlarda öyle titreşiyordu.</p>

  <p>Garcia, piposunu hafif hafif baş parmağının tırnağına vurarak, “Ne de bir yürek telinin çıt diye kopuşu” cümlesini tekrarladı.</p>

  <p>– Asıl öğrenmek istediğim, <i>ne düşündüğü</i>. O kırlaşmış baykuş haliyle, yukarıdan, şaşkın ve düşünceli, nasıl Milan Astray’ı paylayabileceği buradan bile gözümün önünde canlanıyor, canlanıyor ya, bu işin hikayesi, asıl başka bir yanı var ki...</p>

  <p>– Sonradan başbaşa da epeyce konuştuk. Daha doğrusu o konuştu, ben dinledim. Azana’dan tiksiniyor. Federal İspanyol birliğinin çıkar yolu, hem de tek çıkar yolu onca da cumhuriyet ama, mutlak bir federalliğe de, zor kullanarak merkezileşmeye de karşı. Zorla merkezileşme nedir dersen, o da faşizmdir diyor.</p>

  <p>Kırık camlardan içeriye dehşetli bir yangın ve kolonya kokusu doluverdi. Bir kokucu dükkanı tutuşmuştu.</p>

  <p>– Ya işte böyle iki gözüm, faşizmin elini sıkmak istemişti ama, ayakları da olduğunu unutmuştu. Hala federal birlik düşüncesinde olması çelişmelerini adamakıllı açıklıyor.</p>

  <p>– Franco’nun kazanacağından emin, gazeteciler geldi mi: “Yazın,” diyor, “ne olursa olsun, asla savaşı kazanandan yana olmayacağım.”</p>

  <p>– Onlar da yazmıyorlar. Oğullarından açtı mı size?</p>

  <p>– Hayır, niye açsındı ki?</p>

  <p>Garcia dalgın dalgın akşam kızıllığına bakarak:</p>

  <p>– Bütün oğulları, dedi burada. İkisi elde tüfek çarpışıyor. Onları düşünmemezlik edemez. Her iki tarafa geçebilen birisine rastlamak fırsatı da sık sık geçmez eline.</p>

  <p>– Konuşmasından sonra bir kerecik çıkmış. Kadınlarla ilgili sözleri var ya, ona inat olarak çağırmışlar, pencereleri ardına kadar bir odaya oturtmuşlar, dışarıda hükümlüler kurşuna diziliyormuş.</p>

  <p>– Daha önce de duymuştum ya bunu, pek inanmadım. Kesin bir bildiğin var mı bu konuda?</p>

  <p>– Bana bir şey açmadı, açmaması da olağan. Kestirebileceğiniz gibi, ben de üstüne varmadım azizim.</p>

  <p>“Son zamanlarda, bu ülkenin durup durup aklın en almayacağına ve şiddete başvurması yok mu, en çok bu kaygılandırıyor onu.”</p>

  <p>Garcia ne olduğu iyi anlaşılmayan bir pipo jestiyle, bu türden tanımlamaları o kadar da ciddiye almadığını işaretlemek istedi galiba. Neubourg saatine bakarak, kalktı.</p>

  <p>– Yalnız, azizim Garcia, bütün bu konuştuklarımız var ya, bana sorarsan işin çevresinde dolaşıyor, aslına değinmiyor. Unamuno’nun muhalefeti ve ahlaki bir muhalefet. Bu konudaki konuşmalarımız gerçi dolaylı oluyordu ama bitmek de bilmiyordu.</p>

  <p>– Elbette, nasıl bitsin? Kurşuna dizilmek bir merkezileştirme sorunu değil ki.</p>

  <p>– Onu yatağında, kitaplarının arasında, acı ve üzgün bırakarak ayrıldım. Tuhaftır, 19. yüzyıldan ayrılıyormuşum gibi geldi bana.</p>

  <p>Onu geçirirken, Garcia bir yandan da piposunun ucuyla elindeki mektubun son satırlarını göstermekteydi:</p>

  <p><i>“Nice sıkıntılarla geçen şu son on iki yıla içimsıra dönüp de baktığımda, Salamanca’daki ufacık bir çalışma odasının gölgeli rüyasından kendimi kopardığım -ne hayaller kurmuştum orda- ondan bu yana, ne yaşadıysam bana bir rüyanın rüyası gibi görünüyor.</i></p>

  <p><i>“Okumak mı? Her gün bana can yoldaşı olan denizle ilgili olmadı mı, artık okumuyorum da pek. ”</i></p>

  <p>Garcia: – On yıl, dedi, dile kolay!</p>

  <p class="baslik4">BÖLÜM ON</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Paris elde edilip de Shade telefonlu salona çağrıldığı anda, burunlarının dibine bir obüs düştü. Arkasından, daha da yakına, iki tane daha. İçerde kim varsa hemen hepsi, kendisini, pencerenin karşısına düşen duvara yapıştırdı adeta. Işıklar yanıyordu ama, dışarıdaki derin kızıllığı kestirmek doğrusu hiç de zor değildi, hatta bu bombaları, on üç katının tek bir penceresinde tek bir insan gölgesi bile görünmeyen santrala yangının kendisi atıyormuş gibi geliyordu insana. Nihayet, bıyıklı ve yaşlı bir gazeteci kendini duvardan kopardı, onun ardından birer ikişer, hepsi: yine de bıraktıkları izi arıyorlarmış gibi duvara bakıyorlardı.</p>

  <p>Yeniden obüsler. Daha yakına mı? Bu sefer kimse kılını oynatmadı. Hani derler ya topluluklarda her yirmi dakikada bir, bir sessizlik geçer diye, sessizlik değil galiba umursamazlık geçiyordu o an.</p>

  <p>Az sonra Shade haberini yazdırmaya başladı. Sabah tuttuğu notları birbiri ardınca okurken obüsler yaklaşmakta devam ediyor, her patlayışta bütün kurşunkalemler steno bloknotları üzerinde aynı anda sıçrıyordu. Ateş kesildi. O kesilir kesilmez yürekler daha çok daralıyor: Acaba atışlarını mı düzenliyor toplar? Herkeste bir bekleme. Merakla bekleme. Korkuyla, Shade kesmedi yazdırmasını. Paris, yazdırdıklarını New York’a geçiriyordu.</p>

  <p>“Bu sabah, virgül, bombaların, virgül içinde binden fazla yaralı barındıran bir hastanenin çevresine düştüklerini gördüm, nokta. Avcılıkta, virgül yaralı hayvanların arkalarında bıraktıkları kan lekesine, virgül, iz denir, nokta. Kaldırımlar, virgül, duvarlar, virgül, bir iz örgüsünden farksızdı, nokta...”</p>

  <p>Obüs on ya da on beş metre ötelerine düştü. Bu sefer can korkusuyla mahzene koşuştu herkes. Birden boşalıveren salonda telefoncu kızlarla konuşmakta olan gazetecilerden başkası kalmamıştı. Kızlar, kulaklıklarıyla konuşmaları izliyorlardı ama, gözleriyle obüsleri bekler gibiydiler. Haber yazdıran gazeteciler yazdırmayı kesmedi: bağlantı kesilirse, sabah baskısına zamanında yetişebilecek şekilde, bir daha kurulamazdı. Shade, sarayda gördüklerini yazdırıyordu:</p>

  <p>“Bu akşamüstü, bir patlamadan hemen birkaç dakika sonra, bir kasap dükkanının önündeydim: kadınların kuyruk yaptıkları yerde kan lekeleri vardı; ölmüş, kütüğünün üstüne devrilmiş kasabın kanı, çengellerde sallanan karnı yarık koyun ve sığırların arasından yere akıyor, hangi patlamış su borusundansa sızan suya kapılıp gidiyordu.</p>

  <p>“Bunun bir hiç uğruna yapıldığı iyice dank etmeli kafamıza.</p>

  <p>“Evet, hiç uğruna.</p>

  <p>“Madridlileri sarsan korku değil, tiksinti. Bomba yağmuru altında ihtiyarın birisi bana, “Politikanın,” dedi, “her türlüsünü her zaman küçümsedim, ama iktidarı ona henüz sahip olmayanlardan alıp böyle kullananlara vermeye, insanın nasıl aklı yatar?” Bir fırının önünde, ben de, bir saat kuyruğa girdim. Kuyrukta birkaç adam, yüz kadar da kadın sıralanmış. Nedense her biri, bir saatten fazla aynı yerde kalmayı dolaşmaktan daha tehlikeli sanıyor. Fırının beş metre ötesinde, sokağın öte yanında, Madrid’in biçilmiş her evinde şu anda olduğu gibi, karnı patlamış bir evin ölülerini kaldırıyorlardı. Toplar da, uçaklar da susuverince, o sessizlikten çekiç sesleri geliyordu kulağımıza. Yanıbaşımda bir adam, kadının birine, “Ya,” dedi, “Juanita’nın bir kolu koptu, yazık; bu durumda nişanlısı onunla yine evlenir mi dersiniz?” Herkes bunun gibi işinden gücünden konuşuyordu. Bir ara kadınlardan bir başkası, “Bizim yediğimiz gibi de talihsizlik değilse!..” diyecek oldu, bir ötekisi ciddi, Pasionaria’dan hemen hepsinin az çok kaptığı bir tavırla, “Evet,” dedi, “yediğin pek iyi değil, hepimizin yediği iyi değil, ama eskiden de iyisini yiyemezdik, şimdi hiç olmazsa çocuklarımız, bu ülkede iki yüz yıldır kimsenin yiyemediği kadar iyisini yiyorlar.” Herkes de ondan yana çıktı.</p>

  <p>“Bütün bu karnı deşilmişlerin, başı kopmuşların çektiği işkence boşuna! Düşen her obüs Madrid halkını inancına biraz daha çakıyor.</p>

  <p>“Madrid’deki konutlarda ancak yüz elli bin kişiyi barındırabilecek kadar yer, oysa şehirde bir milyon insan var. En çok dövülen mahallelerle de bir tek askeri hedef bulabilene aşkolsun. Bu bombardıman besbelli daha da sürecek.</p>

  <p>“Bu satırları yazdığım sırada yoksul semtleri gittikçe daha çok bombalanıyor. Akşam alacasında yangınların parıltısı o kadar güçlü ve göz alıcı ki, karşımda gün, yerini şarap rengi bir geceye bırakarak çekiliyor. Tarihin duman perdesi gelecek dünya savaşının genel provası üzerine açılmakta. Amerikalı dostlar, Allah kahretsin Avrupa’yı!</p>

  <p>“Ne istediğimizi bilmek zorundayız. Uluslararası bir toplantıda bir komünist söz aldı mı, yumruğunu vuruyor masaya; söz alan, ulusal bir toplantıda bir faşistse eğer, masanın üzerine ayaklarını koyuyor; oysa söz sırası, herhangi bir uluslararası toplantıda -Amerikalı, İngiliz ya da Fransız- bir demokrata geldi mi ne yapacağını kestiremeyip başlıyor ensesini kaşımaya, birtakım sorular sormaya.</p>

  <p>“Faşistler faşistlere yardım edip duruyorlar; komünistler komünistlere, hatta İspanyol demokrasisine yardım ettiler; neden demokrasiler demokrasilere yardım etmiyor?</p>

  <p>“Biz, demokratlar, kendimizin dışında her şeye inanıyoruz. Eğer faşist ya da komünist bir ülke, Birleşik Amerika, İngiltere ve Fransa’nın toplam gücünde olsaydı, dehşete düşerdik, <i>oysa kendi gücümüz olunca</i>, hesaba bile katmıyoruz.</p>

  <p>“Ne istediğimizi bilmek zorundayız. Ya faşistlere -gerekirse sonra da komünistlere- çıkın buradan, yoksa karşınızda bizi bulacaksınız diyelim ya da Avrupa’nın hesabını toptan kesip: Kahrolsun Avrupa!</p>

  <p>“Şu karşımdaki pencereden gördüğüm Avrupa’nın neyi kalmış ki bize öğretecek? Gücü mü, yoksa ellerinde Sacré coeur’ü oradan oraya dolaştıran Araplara onca güveni mi? Amerikalı dostlar, içinizde kim barıştan yanaysa, kim seçim sandıklarından çıkan oyları, kütüğüne devrilen kasapların kanıyla silenlerden tiksiniyorsa, yüzüne bile bakmasın bu toprağın! Sargılı suratı, vahşi tutkuları ve akılsız kafasıyla, hala size akıl öğretmeye kalkışan Avrupa Amca’dan çektikleriniz yeter artık!”</p>

  <p>Shade işini bitirir bitirmez en üst kata çıktı, ayaklar altındaydı bütün Madrid. Dört başka gazeteci daha, handiyse kaygısız, oradaydılar: Bir kere açık havada olduklarından, kapalı yerlerin zaten daralmış yürekleri büsbütün daraltmasından ileri geliyordu rahatlamaları; ayrıca santralın yükseklik ışığı kuleden daha alçaktaydı ya, kendilerini sözüm ona daha emniyette saymalarından. Güneşi batmış gitmiş, üstünde ateşten başka hayat kalmamış bu akşam, Madrid günü ölü bir gezegenin sırtındaymış gibi insansızlığa bağlayarak bitiriyordu. İnsanlara ilişkin ne varsa, obüslerle delik deşik, alevlerle kemirilen kasım sislerinde kaybolmuştu çünkü.</p>

  <p>Alevden bir fıskiye, Shade’nin o ana kadar onu nasıl içinde sakladığına şaşakaldığı bir çatıyı, altından vurduğu gibi havaya uçurdu; alevler yükselmedi de, önce ev boyunca ta aşağıya inip sonra hart hart binayı yiyerek yukarıya kadar çıktılar. İyi düzenlenmiş bir şehrayin sonunda nasıl olursa, kıvılcım anaforları, yangının sonunda da sisleri dağıtıp başladılar öyle çevreye saçılmaya: o kadar ki bir çıngı sürüsü gazetecileri basbayağı başlarını eğmek zorunda bıraktı. Ateş daha önceden yanmış evlere atlayınca, yalazını arkadan vurup uğursuz ve iç karartan iskeletlerini kara kara meydana çıkarıyor, yıkıntıların ardında nedense uzun süre oyalanıyordu. Uğursuz bir akşam asılmıştı bu cehennem yaşantısının üstüne. Üç büyük hastane yanıyordu. Savoy Oteli yanıyordu. Kiliseler yanıyordu. Müzeler yanıyordu. Ulusal Kütüphane yanıyordu. İçişleri Bakanlığı yanıyordu. Bir hal ateş almıştı. Ufak pazar yerlerinde tahta tezgahlar kav gibi parlıyorlardı. Evler, kıvılcımlar kusarak, çöküyorlardı birden. İki sokağın kara ve upuzun duvarları ateş üstündeki şişler gibi kıpkızıl kesilmişlerdi. Bütün bu cehennem alayı, ateşin saltanatlı yavaşlığı fakat öfkeli ve hırçın inatçılığıyla Atocha ve Leon sokakları üzerinden şehrin ortasına doğru ilerliyordu, bir de zaten alevler içindeki Peurta del Sol’a.</p>

  <p>Shade, bu diye düşündü, birinci günü.</p>

  <p>Bomba sürüleri daha sola düşüyorlardı artık. O sırada, Shade’in kuşbakışı gördüğü ve çok da iyi seçemediği Gran-Via’dan bir uğultu, sokaktan aralıksız geçen cankurtaran zillerini bile bastıran bir parola yükseldi. Bu ateş evrenine göre ayarlanmış, çağların derinliklerinden geliyordu sanki. Ne olduğunu anlamak için Shade olanca dikkatini o yana verdi: Birisi durup durup aynı sözü söylüyor, sonra sokaklar dolusu halk, ölüm davullarına öykünerek rüzgar gibi uğulduyordu: non-nan-nonn!</p>

  <p>Sonunda yine anlayamadı ama, bir ay önce aynı parolayı işitmiş olduğundan, ne dediklerini buldu çıkardı işitemediği bir cümleye karşılık insan davulları bir ağızdan uğuldamaktaydı: <i>No pasaran!</i> Shade, o yaslı ve sade, Asturya yakasında bütün şehit düşenlerden dul kalmış gibi karalar bağlamış Pasionaria’nın, ünlü <i>“Bir korkağın karısı kalmaktansa, bir şehidin dulu olmak yeğdir”</i> cümlesini başlarının üstünde kırmızı kırmızı taşıyarak, yine böyle bir başka uzun ve belirsiz cümleye aynı “No pasaran!” haykırışıyla karşılık veren yirmi bin kişilik bir kadın alayını nasıl çekip götürdüğünü de görmüştü daha önce ama, şimdi yangın dumanları arasında inatçı cesurluğu kulağına gelen, besbelli daha az yoğun ama gözle görünmez kalabalığın uğultusuna oranla, nedense, daha az duygulanmıştı o zaman.</p>

  <p class="baslik4">BÖLÜM ON BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Manuel, elinde çam dalı, seçimle kurulmuş harp divanının toplandığı belediye binasından çıktı: kaçaklar ve katiller ölüm cezasına çarptırılmışlardı. En amansız davranan gerçek anarşistler olmuştu doğrusu. Ufak büyük her işçi sorumludur, diyorlardı; falanjist casuslarınca kandırılmış olmaları, bağışlanmasına özür sayılamazdı kaçakların. Yağmurdan, farlarının iki sarı üçgeni iplik iplik, bir otomobil geçti. Manuel, “Madrid’i istedikleri gibi bombalayabilirler,” diye düşündü, “rahat rahat.” Karanlıkta göz gözü görmüyordu.</p>

  <p>Koridordan vuran ışıktan kapı olduğunu hayal meyal seçtiği bir yerden geçiyordu, gerisinden kıskıvrak birileri sarıldı bacaklarına, sendeledi. Gartner olsun, ardından öbür gelenler olsun, hemen elektrik fenerlerini yaktılar. Bu işi yapanların tugaydan iki asker oldukları anlaşıldı: çamura diz çökmüş, bacaklarına sarılmışlardı. Manuel yüzlerini görmüyordu.</p>

  <p>İkisinden biri: – Nasıl kurşuna dizerler bizi? diye bağırıyordu. Olmaz, biz gönüllüyüz. Onlara söylemek lazım bunu.</p>

  <p>Toplar susmuştu. Adam yağmurun büyük fısıltısı altında, başını ona kaldırarak değil de, tersine, çamurlara eğilerek bağırıyordu. Manuel sesini çıkarmadı.</p>

  <p>Öteki başladı bu sefer: – Olmaz albayım, olmaz! Yapamazlar!</p>

  <p>Gencecik bir sesti bu. Manuel hala yüzlerini görmemişti. Gördüğü, elektrik fenerlerinin solgun aydınlığında, kalçalarına bitişik iki er kepiydi, bir de onların çevresinde yağmurun sıkı dokumasını aralayarak yerden yukarı sıçramışcasına uçuşan damlacıklar. Hala bir şey demediğinden olacak, hükümlülerden birisi onu görmek için kaldırıverdi yüzünü; keşke kaldırmasaydı, ölümsüz yağmuru ve geceyi sırtına, Manuel’i göğsünün üstüne almış, çamurların içindeki bir dizüstü adam, her zaman okkanın altına gitmiş olandı, işte. Manuel’in çamurlu çizmelerine deli gibi yüz sürdüğünden alnı ve elmacık kemikleri, göz çukurlarını ölülerinki gibi ak ak bırakarak, çamura bulanmıştı.</p>

  <p>Az kalsın, “Ben harp divanı değilim,” diyecekti Manuel demedi, utandı bu yadsımadan. Diyecek bir şey de bulamıyordu. Öteki hükümlüden kurtulmasına çizmesinin burnuyla itmesi yetecekti ama, iğrenç bir şeydi bu, yapamazdı; yapamayınca, soluk soluğa ötekinin deli bakışları karşısında eli kolu bağlı kalıyordu. Üstelik yağmur suratını yol yol dövdüğü için, şimdi bütün yüzüyle ağlarmış gibi bir hali de vardı bunun, sanki gözyaşları yanaklarından sıra sıra iniyordu.</p>

  <p>Manuel Aranjuez yiğitlerini hatırladı, 5. Müfreze’ninkileri: daha o sabah aynı yağmurun altında, ufacık duvarların ardına sinmiş olarak! Harp divanı toplamak kararını durup dururken almamıştı, almamıştı ama, şimdi ikiyüzlülükle iğrençlik arasında ne yapacağını bir türlü kestiremiyordu. Kurşuna dizdirmek yetiyordu zaten ona, bir de bunu ahlaka uydurmak!..</p>

  <p>Yüzüne bakan: – Onlara anlatmak lazım diye bağırdı yeniden, söylemek...</p>

  <p>Manuel, ne diyebilirim diye düşündü. Bir tek savunması vardı bu adamların, o da, şu sırılsıklam surat, şu açık ağız, Manuel’e oldum olası okkanın altına gitmiş olanların yüzüyle karşı karşıya bulunduğu duygusunu verip de irkilten, o hiç kimsenin hiçbir zaman dile getiremeyeceği şeydi. Zaferle acımaktan birini seçmek zorunluluğunu bu derece kesinlikle duymamıştı hiç. Eğilerek, bacağını hala sımsıkı tutandan kurtulmayı denedi, adam inadına sarıldı ona, hem de ne sarılış: başı hep önüne eğik, yeryüzünde onu ölümden kurtaracak bu bacaktan başka şey yokmuşçasına! Az kalsın düşüyordu Manuel, ondan sıyrılmak için galiba birkaç kişinin yardımı gerek diye düşünerek omuzlarından şöyle itecek oldu, adam bırakıverdi bacaklarını, o da aşağıdan yukarıya Manuel’e baktı: gençti gerçi, ama Manuel’in sandığından daha az. Yalnız bu kerelik değil, yüzyıllar ve yüzyıllar için de, her şeyi birdenbire anlamış gibi kendini işin olacağına bırakmış, kadere rızanın da ötesinde bir yerdeydi artık. Artık hayatın öteki kıyısından konuşanların o acı kayıtsızlığıyla:</p>

  <p>– Hiç sesin çıkmıyor, dedi. İş bize düşünce sesini mi yitirdin?</p>

  <p>Manuel işte o zaman tek kelime bile söylememiş olduğunu farketti.</p>

  <p>Birkaç adım attı, iki asker böylece gerisinde kalmış oldular.</p>

  <p>Dallar ve yaprakları döven yağmurun kaldırdığı derin koku, üniformalardan yayılan çuha ve deri kokusunu bastırmıştı. Manuel bir daha dönüp bakmadı. Yine de sırtında, taş gibi çamurlara çökmüş iki adamın, kendisini izleyen bakışlarını hissediyordu.</p>

  <p class="baslik4">BÖLÜM ON İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Yaman bir alev fışkırmasından, içerideki elektrik aydınlığı sanki kösüldü, piç bir aydınlığa döndü, soluk; yanan ampullere rağmen Garcia’yla Scali’nin onu bunca duyabilmeleri çok yükseklere fırlayan bir çakıntıdan gelmesine bağlıydı. İkisi de pencerelerden birine koştular. Hava ayazdı artık, ince bir pus, sessiz sessiz yanıp duran yüzlerce evin salıverdiği dumanlarla sisleri birbirine karıştırıyordu. Canavar düdükleri susmuş. Ortalıkta sadece itfaiye arabaları ve cankurtaranlar.</p>

  <p>Scali: – Walkyrie’lerin, dedi, ölüler arasında ölü beğendiği saat.</p>

  <p>– Şu cayır cayır yanan haliyle Madrid, nasıl da Unamuno’ya, “Benim dramımı düşünmedikten sonra, senin düşüncelerin varmış kaç para eder?” diyor gibi, değil mi?., İnelim buradan, öteki büroya gidelim.</p>

  <p>Garcia, Scali’ye az önce Doktor Neubourg’la konuştuklarını anlatmıştı. Gece gündüz karşılaştığı o kadar insan arasında bunları onun aldığı gibi alabilecek tek adam Scali’ydi çünkü.</p>

  <p>Scali: – Devrimcilik etmiş bir aydının, dedi, devrime saldırısı daima devrimci politikanın kendi ahlak anlayışınca eleştirilmesidir, bilmem siz ne dersiniz? Şaka bir yana, binbaşım, gerçekten bu eleştirmenin yapılmamasından yana mısınız?</p>

  <p>– Nasıl yapılmasından yana olabilirim ki</p>

  <p>“Aydınlar hep, bir parti bir fikrin çevresinde birtakım adamların birleşmesidir sanırlar. Oysa bir parti bir fikirden çok, iş gören, iş görmesi gereken bir karakteri andırır! İşin psikolojik yanında kalmak için hadi diyelim ki, bir parti ortaklaşa bir eylem için sırasında çelişik bile olabilen bir duygular salkımının örgütlenmesidir daha çok; bu duygular arasında yoksulluğu, ezikliği, başkaldırmayı, umudu; sözkonusu komünistleri olunca da eylem, örgütlenme ve edime yatkınlığı sayabiliriz. Bir adamın psikolojisini partisinin havasından çıkarmak, bana sorarsanız, benim Peruluların psikolojilerini dinsel efsanelerinden kestirmeye kalkışmamla bir, iki gözüm.”</p>

  <p>Kasketini ve tabancasını aldı, düğmeyi çevirip ışığı söndürdü, ama ateşinkisi dışarıda duruyordu; ışık söner sönmez, genizlerine acı bir yanık tahta kokusu ekleyip, yangınların o başa çıkılmaz yavaşlığıyla Puerta del Sol’a ilerleyen alevlerin dumanlarını pencerelerden üfleyerek, dakikasında doldu içeriye. Sanki şarap kızılı gök olanca ağırlığıyla odanın karanlığına çökmüştü. Santralın ve Gran Via’nın üzerinde, bıçakla kesilecek yoğunlukta ve kalınlıkta koyu kızıl ve kara birtakım yağmur bulutları, boğum boğum birikmişlerdi. Odaya dolan duman, öncekinden daha çok göze çarpsa da daha yoğun sayılmazdı, pencerenin önüne yine de Scali öksüre aksıra döndü. O ne, sokaklar da mı tutuşmuştu yoksa? Hayır, yağmurdan yıkanmış asfaltlar pırıl pırıl alevleri yansıtıyorlardı. Terkedilmiş köpeklerden bir sürü, saçma, beyhude, bu dünyanın sonu perişanlığının tek hakimi onlarmış gibi, tüyleri diken diken ederek başladı bir ağızdan ulumaya.</p>

  <p>Baktılar asansör hala çalışıyor, bindiler.</p>

  <p>Kulamsı gök altında, sokaklarda siyah siyah, Prado’ya kadar yürüdüler. Orada, karanlığın göz gözü görmezliği içinde, santralın pencerelerinden işittikleri sesler onları hala çepçevre kuşatıyordu: yaralarını sarmaktaydı koca Madrid. Onlarsa şimdi, asfaltın üstünde ufak ufak binlerce tıpırtıdan meydana gelmişe benzer bir başka gürültüye doğru yürüyorlardı.</p>

  <p>Scali: – Unamuno, dedi, istediği ölümü tutturamayacak. Oysa, ömrünce düşünü gördüğü gömme alayı için ona burada her şeyi hazırlamıştı kader.</p>

  <p>Garcia, Salamanca’daki odayı düşünüyordu.</p>

  <p>– Burda olsaydı, bir başka drama bulaşacaktı, anlayacağından da emin değilim pek. Aydının hası ne demek, ayırtı adamı demek, kıl payı farkların, soyluluğun, salt gerçeğin ve karmaşıklığın adamı; daha tanımlamasından, özünden, iyi-kötü toptancılığına karşı. <i>Oysa eylem olanakları toptancı; çünkü, hangisi olursa olsun, eylemin kendisi toptancı, ya iyi diyor ya kötü.</i> Hele yığınlara bulaşırsa aşırılaşıyor bu toptancılık, ama bulaşmasa da var. Her gerçek devrimci doğuşundan iyi kötü toptancıdır, her türden politika da.</p>

  <p>Kalçaları hizasında her yanından sıkıştırılır gibi oldu. Sedyeler mi? Bu kadar çok yaralı olmayası şey! ellerini uzatıp yoklayarak anlamaya çalışıyor. Bir köpek sürüsünün içine mi düştüler yoksa? Bu keskin kır ve toz kokusuna ne demeli?</p>

  <p>Her yanından gittikçe o kadar sıkıştırılmıştı ki adım atamıyordu. Köpeklerinkine göre, asfaltın üstündeki ayak sesleri hem daha sıktı, hem de daha sert. Scali, şimdiden dört beş metre uzağına sürüklenmiş:</p>

  <p>– Ne bunlar yahu, diye bağırıyordu, koyun mu?</p>

  <p>Birkaç adım ötede, bir meleme. Garcia o telaşta, sıcaktan bunalmış, elektrik fenerinin düğmesini zar zor bulup basabildi, ışık demeti şöyle böyle dumanların yoğunluğunda bir toz bulutunu yaladı geçti: gerçekten de koyundu bunlar. Fenerin ışığı yetersiz olduğundan içine düştükleri sürünün sonu görünmüyordu. Melemelerin yaygınlığına kulak verilirse en az yüz metrelik bir alanı kaplamış olmalıydı. İşin kötüsü en ufak bir çoban gölgesi bile yoktu görünürlerdi. Scali’ye bağırdı:</p>

  <p>– Sağa sapın, sağa!</p>

  <p>Savaşın kovduğu sürüler böyle gerilere vuruyor, Valencia’ya inmek için Madrid’den geçiyordu. Artık silahlı gruplar halinde dolaşan çobanları, ya hayvanların arkasındaydı, ya da caddeye paralel sokaklarda. Görünmez sürülerse, insanlardan sonra olacakları gibi şimdiden Prado’nun tek hakimi, şurası burası incecik melemelerle delinen kalın sessizliklerini sırtlamışlar, telaşlı telaşlı ve sıcacık, yangınların arasından geçiyorlardı.</p>

  <p>Garcia: – Gidip arabayı bulmak, dedi, daha akıllıca bir iş olacak.</p>

  <p>Şehrin merkezine doğruldular.</p>

  <p>– Nerede kalmıştık?</p>

  <p>– Şunu iyi bir düşünün, Scali: Hangi ülkede -hangi partide olursa olsun- aydınlar daima ayrılık çıkarmaya yatkın oluyor: Freud’a karşı Adler, Marx’a karşı Sorel, ne? Yalnız politikada iş başka biraz; ayrılık çıkaranlar demek, çıkarılmış olsalar, dışarıda kalanlar demek! Aydınlar katında da artık cömertlikten mi, ustalık merakından mı her neyse, dışarıda kalanlara bir yakınlık duyuluyor. Yalnız unuttukları şu ki, bir siyasi partinin haklı çıkması demek, haklı olması demek değildir, bir şeyler kazanmış olması demektir.</p>

  <p>– İnsanlık yönünden de, teknik yönden de, devrimci politikanın eleştirmesine kalkışanlar devrimin aslını bilmiyorlar bence, bilmem siz ne dersiniz. Buna karşılık, devrimi yaşamış olanlarda da ne Unamuno’nun yetenekleri var, hatta çokluk, ne de doğru dürüst dertlerini anlatabilme olanakları.</p>

  <p>– Hani dedikleri gibi Rusya’da gerçekten Stalin’in portrelerinden geçilmiyorsa, bu, Kremlin’in bir köşesine sinmiş o hınzır Stalin böyle olmasına karar vermiş de ondan mı bakalım? Madrid’in içindeki resim ve rozet çılgınlığını gözlerinizle görüyorsunuz, Tanrı da biliyor ki, hükümetin hiçbir dahli yok bu işte. Bence asıl ilginç olan o portrelerin neden orada olduğunu açıklayabilmek. Ne var ki, sevdalılara sevdadan söz edebilmek için, sevda üzerine incelemeler yapmış olmak yetmez, önceden sevdalanmış olmak gerekir. Bence iki gözüm, bir düşünürün gücü ne doğrulamasındadır, ne karşı çıkmasında, açıklamasmdadır asıl. Aydın bazı şeylere karşı mı çıkacak, önce açıklasın neden ve nasıl böyle olmuş o şeyler, sonra da zorunlu görüyorsa yapsın itirazını (ama bilmem artık gereği kalır mı bunun?).</p>

  <p>“Çözümleme, Scali, büyük bir kuvvettir, büyük. Ruh durumunu hesaba katmayan ahlak anlayışlarına aklım yatmıyor benim.”</p>

  <p>Yangın seslerini işitmez olmuşlardı. İçisıra bütün Madrid alev almışçasına göğe dağılan yırtık tüllerin ve ağır dumanların dolaştığı, bu kocaman, bu dövülmüş de soğuyan demirlerin yoğun ve esmer kızıllığıyla kızıl sessizliği, zaman zaman, boğuk, böylesi uğursuz bir göğe karşı şaşırtıcı bir tıkırtı kaplıyordu: Prado’dan hala yukarıya yürüyen koyunların asfaltlarda tırnaklarıyla çıkardıkları sesti bu.</p>

  <p>Scali: – Yine de, dedi, yakında insanlara yaşamayı yeniden öğretmek gerekecek.</p>

  <p>Alvear’ın dedikleri gelmişti aklına: Bence iyi bir insan olmak demek iyi bir komünist olmak demek değil. Zamanında bir Hıristiyan için de iyi insan olmak demek iyi Hıristiyan olmak demekti, onun için güvenemem pek.</p>

  <p>– Sorun şöyle böyle bir sorun değil ki iki gözüm, büyük sorun, uygarlık sorunu. Uzunca bir süre Avrupa’da bilge -bilge diyelim hadi- gizli ya da açık bir şekilde en geçerli, en üstün adam sayıldı; en soyluların temizi kirlisiyle politikacılarını meydana getirdiği bir dünyanın papazlarıydı aydınlar dedikleri de dedikti, onların sözü dinlenirdi yalnız, başkalarına söz bile düşmezdi. İnsanlara nasıl yaşayacaklarını öğreten Miguel’di o zaman, 13. Alphonse değil, hatta başpiskopos da değil. Gelgelelim, durum değişti bir süredir, yeni politikacılar aydın da sayıyorlar kendilerini, ister istemez gerçek aydınlarla araları açılıyor: Miguel’in dün bize bugün Franco’ya, Thomas Mann’ın Hitler’e, Gide’in Stalin’e ve Ferrero’nun Mussolini’ye karşı olması, bir çeşit iktidar kavgası aralarında.</p>

  <p>Sokak git git meyilleniyordu. Savoy cehennemini görmüyorlardı ama, alevlerin kıyasıya kızıllığı başlarının üstünde yalap yalap parlıyordu. Scali, işaret parmağı karanlıkta, havada:</p>

  <p>– Ferrero’dan çok Borghese, dedi. Bilmem siz ne dersiniz ya, bütün bunlar, bana sorarsanız, o ünlü ve saçma totaliterlik fikri çevresinde dönüyor; aydınları çılgına çeviriyor bu fikir. 20. yüzyılda totaliterlik anlamsız, boş bir kelime, ordu totaliter bir uygarlıktır denmişcesine. Aslında, daha garibi, gerçek bir tümlük arayanlar aydınların ta kendileri.</p>

  <p>– Belki de, iki gözüm, bunu gerçekten gereksinen onlar da o yüzden. 19. yüzyılın sonu pek hareketsiz geçmişti, oysa yeni Avrupa kendini hareket üzerine kurmak istiyor. O zaman, arada bazı farklar olacak elbet.</p>

  <p>– İyi ama bu gözle görüldü mü, aydına göre politikacı şef sahtekarın biri olmaz mı? Hayatın gerçek sorunlarını ortaya koymadan nasıl çözüleceğini öğretiyor çünkü.</p>

  <p>Bir ev karaltısını geçmekteydiler. Garcia’nın ateşi pırıl pırıl piposu, ohoo, bu bizi çok uzaklara götürür demesine şöyle bir eğri çizdi havada. Bu akşam Scali, geldiğinden beri, sivri kulaklı o kale gibi binbaşıda, hiç de alışık olmadığı kaygılı bir hal seziyordu.</p>

  <p>– Söyler misiniz binbaşım, sizce bir insan hayatını en iyi nasıl kullanabilir?</p>

  <p>Ansızın, bir cankurtaran çıngırağı alarm düdüğü heyecanıyla yıldırım gibi parladı, yaklaştı, yaklaştı, uzaklaşarak kösüldü gitti. Garcia düşünüyordu.</p>

  <p>– Yaşantısını kıyasıya geniş tutup yaşadıklarını bilince dönüştürerek, iki gözüm.</p>

  <p>Şimdi, iki sokağın dirseğini boylu boyunca kaplamış bir sinema önünden geçiyorlardı. Binanın, dar sokağa bakan duvarını tepeden aşağıya yıkarak, bir hava torpili, karnını deşmişti sanki. Kurtarma ekibinden adamlar, ellerinde elektrik fenerleri, yıkıntılarda bir şeyler, belki de altında kalmış kurbanlar arıyorlardı. Evvelce herkesi “renkli rüyalara” çağıran sinemanın zilleri, sapasağlam kalmış cephenin ardında bir yerlerde tıngırdıyor, bu defa sanki onları bu ölü arayışını seyretmeye çağırıyordu: kış gecesinin derinliklerinde tir tir titreyerek.</p>

  <p>Garcia’nın aklına Hemandez takılmıştı. Madrid’deki bu yangın saltanatı karşısında -birtakım delilerin seyrine bakarmışçasına içi daralarak- insanların nasıl kısır bir döngü içinde dönüp durduklarını, acılarının ne kadar birbirine benzediğini, büsbütün açıkça görüyordu.</p>

  <p>– Devrim olsa olsa kendi sorunlarını çözmekle yükümlüdür, bizim sorunlarımızı çözmekle değil; onları çözmek bize düşer. Mülteci ordularının arkasından daha az Rus yazarı kaçsaydı, Sovyetlerle yazarların ilişkileri şimdikine benzemezdi herhalde. Miguel o kadar tiksindiği Krallık İspanya’sında ne kadar iyi yaşayabilirse -ne kadar soyluca demek istiyorum- o kadar iyi yaşadı. Daha az kötü bir toplumda aynı şeyi yapardı sanırım. Belki biraz daha güçlükle, fakat aynı şeyi. Karakter soyluluğunu, zihin yüksekliğini devletler yaratmaz, toplum yapıları, asla! Bizim onlardan bekleyebileceğimiz buna elverişli koşulları hazırlamaları olabilir olsa olsa, bu bile çoktur ya...</p>

  <p>– Yaratırız diyorlar ama, pekâla biliyorsunuz.</p>

  <p>– Bir partinin bu konudaki iddiaları propagandasını düzenleyenlerin zekasına ya da beyinsizliğine bağlıdır. Ben dediklerine bakmam, yaptıklarına bakarım. Siz sözün gelişi, niye geldiniz buraya?</p>

  <p>Scali durakladı, sorunun karşılığını şıp diye belirleyememesindendi duraklaması; bir şey düşündüğü zaman hep yaptığı gibi burnunu kaşıyarak:</p>

  <p>– Ben mi? Ben bu üniformayı giydimse, Halk Cephesi’nden en soyluların hükümetini beklediğimden değil, İspanyol köylülerinin yaşama koşullarının değişmesini istediğimden giydim.</p>

  <p>Scali’nin aklına yine Alvear’ın dedikleri takılmıştı.</p>

  <p>– Ya, diyerek sözünü sürdürdü, onları ekonomi köleliğinden kurtarayım derken, politika köleliğine düşürecek bir devlet kurarsanız?</p>

  <p>– Öyleyse, gelecekteki namusluluğundan madem ki kimse emin olamıyor, bırakalım faşistler ne yaparsa yapsın. Yok, can alacak noktada, yani davranış olarak karşı çıkmada uyuştuğumuz andan itibaren bu direniş bir edimdir? Her edim, her seçim gibi de bizi bağlar. Gelecekteki gelişmeleri daha o andan içindedir onun. Bazı hallerde acıklı bir sona bağlanabilir bu edim, aydınlar, hele sanatçılar için çokluk böyledir ama, böyledir diye ne yapacağız? Direnmekten vaz mı geçeceğiz?</p>

  <p>“Kafası işleyen için bir tragedyadır devrim. Ama hayatın kendisi de o kadar acıklıdır böyle bir adamın gözünde. Eğer, kişisel tragedyasını ortadan kaldırmak için devrime güveniyorsa, kafası tersinden işliyor demektir, işte o kadar. Kafanızı kurcalayan bütün bu sorunları biri daha sormuştu bana, belki de tanımışsınızdır, Yüzbaşı Hernandez. Hoş öldü ya fukara bu yüzden, neyse. Çarpışmanın geçerli kırk biçimi yok ki, tek bir biçimi var, o da kazanmak, insanların kendi kendilerini memnun etmesi, ne savaşın amacıdır, ne de devrimin.</p>

  <p>“Hangi yazar söylemiş bilmiyorum şu sözü: “Eski bir mezarlık gibi ölülerle doluyum, tıklım tıklım.” Güzel söylemiş. Dört aydır, Scali, ahlaktan politikaya giden yolun üstünde, hepimizin durumu bu, hepimiz tıklım tıklım ölülerle doluyuz. Eyleme giren her adamla, eyleminin koşulları arasında bir çatışma olacaktır. (Eylem dediğim kazanmak için girişilmiş olan eylem, kurtarmak istediğimizi kaybettireni değil.) Kaçınılmaz bir durumdur bu, bir davranış ve yetenek sorunudur, bir tartışma konusu olmaktan çok.”</p>

  <p>Piposuna fısıldarmış gibi: – Çatışma, canım, dedi, sanki bir dövüş.</p>

  <p>O anda Scali Marcelino’nun uçağını hatırlamıştı, uçağın kendi alevleriyle çarpışmasını. Garcia:</p>

  <p>– Haklı savaşlar vardır, diye sözünü bağladı, vardır -bizimkisi bunlardan biri- ama, haklı ordular yoktur; bu yüzden, işi düşünmek olan bir adam, bir aydın, kalkar da Miguel gibi, sizden ayrılıyorum çünkü haksızsınız derse, be iki gözüm, <i>ahlaka aykırı</i> sayarım bunu! Haklılık politikası dersen, bak bu olur, anlarım; ama haklı taraf, olmayacak şey!</p>

  <p>– Bütün dalaveralara kapıyı açık bırakmaz mı bu– Zorlamak isteyene zaten açıktır bütün kapılar; düşüncenin olduğu kadar, hayatın da özelliklerinden birisi budur zaten. Şu anda bir halk hükümetinin fikir politikasının teminatı, bizim kuramlarımız mıdır sanıyorsunuz siz? Hayır, bizim buradaki varlığımızdır. Hükümetimizin ahlakı, bizim harcayacağımız çabaya, kendimizi uğraşımıza verişimize bağlı, İspanya’da düşünce, ne olduğu pek de bilinmeyen bir şeyin gizemli zorunluluğu olmayacak, biz ne yaparsak o olacak.</p>

  <p>İki adım ötelerinde yeni bir yangın başlamıştı.</p>

  <p>Garcia alaylı alaylı: – Proletaryanın kurtuluşu, dedi, emekçilerin kendi eseri olacak, iki gözüm.</p>

  <p class="baslik4">BÖLÜM ON ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Yangın merdivenlerinin tepesinde, ateşler içindeki Savoy Oteli’yle sıcaktan fakır fakır hortumları arasında nişana yatmış avcılar gibi hareketsiz duran itfaiyeciler, oldukları yerde sarsıldılar birden, hortumları balık zıpkınlamış balıkçı halatları gibi şöyle bir çalkalandı. Havaya uçan bir lağım, yangını bir saniye dondurmuştu sanki: Gerilerinde, bir hava torpili patlamıştı.</p>

  <p>Mercery, “Hay Allah,” diye düşündü, “onlar tutuşturmakta bizim söndürmekte olduğumuzdan daha da hızlılar, bak şu işe!”</p>

  <p>İspanya’ya gelirken danışman, hatta belki de kurmay olarak faydalı olurum diye düşünmüştü ama, sabun fabrikasını başarıyla ele geçireli, yeniden itfaiye yüzbaşılığına dönmüştü. Hiçbir yerde şimdiki kadar faydalı olamamıştı ama, hiçbir yerde bu kadar sevilmemişti. Yirmi saattir burada çarpışmak fırsatını bulduğu gibi, bir kere bile düşmanla yüz yüze gelememişti, cephedeyken. “Ah, ah!” diyordu, “ateş iyice ikiyüzlüdür ama, insanın tekniği kuvvetli oldu mu, değil mi ya...” Bir de bıyık atıyordu bu lafın üstüne. İtfaiyeci gibi giyinmiş, kaldırımdan karşısındaki alev yığınlarını saldırıya geçmiş düşman grupları gibi süzüyordu. Kalsiyumlu alevler gerçi söndürülemezdi, yeni yeni ateş yuvaları da tutuşmuyor değildi ya, kesinlikle can vermiş soldaki yuvadan yangının kızıla boyadığı birtakım ıslak dumanlar çıkıyor, yan yana ve yoğun, kendilerini Sierra’dan esen rüzgara verip yükseliyordu.</p>

  <p>Kalan üç ateş yuvasına karşılık elde dört hortum vardı ama, yuvalar komşu eve adamakıllı yakındı.</p>

  <p>Soldaki yuva da yeniden tutuşmaz mı?</p>

  <p>Yine de o korkulacak bir hal almadan, yangın, hem de en kaygı verici yerinde, en sağ uçta, durdurulabilirdi. Fakat bütün hortumlar yeniden donakalmış yangının karşısında bir kere daha sarsıldılar: ikinci bir torpil patlamıştı, bu sefer de önde.</p>

  <p>Mercery durumu anlayayım diye gürültülere kulak kabarttı. Geceydi ama, yangınlar kendilerine mükemmel nirengi noktaları görevini başardığından, gökte faşist uçakları kaynaşıyordu. On dakika kadar önce dört yangın bombası atılmıştı. Şehrin göbeğindeki mahalleler ve işçi mahalleleri ağır güllelerle aralıksız dövülmekteydi; daha da uzaklarda, savaşınkilerle karışık olarak hafif topçunun gümbürtüsü işitiliyor, bazı bazı canavar düdüklerinin uluması ve cankurtaran zilleri, bazı da bir yangın yerinin kıvılcım fıskiyeleriyle ansızın çöküşü onu bastırıyordu. Mercery’nin asıl duymak istediği ona hortum takviyesi getirecek arabaların kornalarıydı ama, onlardan ses çıkmıyordu henüz.</p>

  <p>Aynı hat üzerine bir bomba daha düştü; bir değil yüz bomba düşse, tepesine on beş uçak toplansa, Mercery eğer bir yangınla uğraşıyorsa, onu santim yerinden oynatamazdı.</p>

  <p>Ortadaki yuva birden genişler gibi olduysa da kendi üstüne katlandı bereket. Savaştan sonra, diye Mercery için için kuruyordu, kumara başlayacağım. Sol uçtaki yuvalara göz açtırılmıyordu. Bir de takviye gelirse... Kendini Napoleon sanıyordu Mercery. Gayet sevinçli bir bıyık daha attı.</p>

  <p>Fakat o ne, sağ uçtaki itfaiyeci, hortumu birdenbire bıraktı elinden, sendeledi, kısa bir an bacağından merdivene asılı kaldıktan sonra, yangının göbeğine düştü. Öbürleri, basamak basamak ve birbirine paralel, başladılar inmeye.</p>

  <p>Mercery yere ilk ayak basanın yanına koştu.</p>

  <p>İtfaiyeci: – Üstümüze, diye açıkladı, ateş ediyorlar.</p>

  <p>Mercery, çevresine bakındı. Yakındaki evler yeterince yüksek olmadığından pencereleri ateş etmeye elverişli sayılamazdı; fakat, ateş karşısında itfaiyeciler siyah gölgeler halinde hedef gösterdiklerinden uzaktan da vurulabilirlerdi. Madrid’de faşist az mıydı?</p>

  <p>Başka bir itfaiyeci: – Ah dedi, elime bir geçseydi bu alçak!</p>

  <p>Bir başkası: – Bana sorarsan, dedi, mitralyözdü bu.</p>

  <p>– Yok deve, oynattın mı sen?</p>

  <p>Mercery: – Anlayacağız bakalım, dedi. Hadi merdivenlere, alevler büyüyor. Halk için ve özgürlük uğruna!</p>

  <p>Basamağa ayağını koymadan dönüp ekledi:</p>

  <p>“Ölümsüz özgürlük uğruna!”</p>

  <p>Az önce ateşe düşmüş olan itfaiyecinin yerine çıktı.</p>

  <p>Merdivenin ta tepesine ulaşınca iyice gözden geçirdi çevresini: ateş eden de yoktu, ateş etmeye elverişli bir yer de. Gerçi bir mitralyözü gizlemek zor sayılmazdı ama, cayırtısıyla bütün devriyeleri ayağa kaldırmaz mıydı? Hortumunu doğrulttu. Uğraşmaya başladığı yuva en azgınları oldu olayazdı, insandan çok daha kıpırdak, her şeyden çok daha kıpırdak bir düşmandı bu. Çıldırmış bir ahtapotu hatırlatan kıpır kıpır bin bir kolu karşısında, kendisini yürekler acısı derecede ağır buluyordu Mercery, ağır - taşlaşmış. Yine de yangının hakkından gelecekti ama. Arkasında narçiçeği ve siyah duman çığları birikip birikip yuvarlanıyor, ateşin çatırtıları arasından yine de kulağına sokaktakilerden otuz kırk kişinin öksürüğü ulaşıyordu. Kuru, parıltılı ve aydınlık bir sıcaklık içindeydi. Yuva kösüldü, son dumanlan dağılınca, Mercery, karanlıkta, yer yer kızıl pelerinlerini dalgalandıran uzak yangınların sayesinde ancak seçebildiği ışıksız Madrid’i, bir çukurdaymış gibi gördü. Dünya daha bir yaşanası olsun diye her şeyi, her şeyi, hatta Madam Mercery’yi bırakıp gelmişti o. Kendini o kurbanlık koyunlar gibi ak-pak ve süslü püslü çocuk cenazelerini, elini şöyle uzatıp durdurur gördü bir an, uyanan her yangın, duyduğu her bomba patlaması onun gözünde bu ufacık, bu yürek parçalayan cenazeler demekti çünkü. Tam hortumunu öteki yuvaya yönettiği sırada yanıbaşından son hızla bir yarış otomobili geçer gibi oldu, yarattığı hava sarsıntısı itfaiyecilerden birini daha düşecekmişçesine sendeletti merdivenin tepesinde, işte o zaman Mercery işin içyüzünü anladı: Onları, alçaktan uçan bir avcı uçağı mitralyözle tarıyordu.</p>

  <p>Bir değil, iki.</p>

  <p>Mercery, yangını adeta yalayarak geri dönüp geldiklerini farketti. İtfaiyecileri ancak gölgeleri ateşe çizilince görebilen pilotlar, bu sefer ters geldiği için olacak, ateş etmiyorlardı. Mercery’nin tabancası ceketinin altında kalmıştı, bulup çıkarmak başlı başına bir işti, ateş etse de hiçbir faydası olmayacaktı ama, yine de delicesine istiyordu bunu. Uçaklar yine ateş ederek döndüler, iki itfaiyeci daha, birisi alevlerin arasına öteki kaldırımların üzerine düştü. Mercery öyle büyük bir tiksintiye boğazına kadar öylesine batmıştı ki, ömründe ilk defa bir anda durulmuş, uçakların kendisine doğru gelmek için yanan Madrid üstünde nasıl döndüklerini sakin sakin seyrediyordu. “Elverişli açıdan” dönmek üzere üstünden geçerlerken rüzgarlarıyla tokatladılar onu; üç basamak inerek merdivenin tepesinde dimdik durdu, bekledi. İlk uçak bir obüs gibi üzerine doğrulduğu anda, elindeki hortumla adamakıllı suya boğdu gövdesini, sonra da, vücudunda dört mermi çakılmış olarak merdivene asılı kaldı. Ölsede kalsa da, iki basamak arasında sıkışan hortumu salıvermeyecek gibiydi. Yukarda yaylım ateş başlayınca aşağıdakiler bir telaş kapı aralıklarına kaçışmışlardı. Nihayet Mercery’nin parmakları ağır ağır çözüldü, vücudu merdivene çarpıp iki takla atarak, bomboş sokağa uçtu.</p>

  <p class="baslik4">BÖLÜM ON DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Eski bir villanın, bir uçtan bir uca haritalarla kaplı holünde subaylar, telefona çağırılmış olan Manuel’in dönmesini bekliyor. Aralarından bir yüzbaşı:</p>

  <p>– Falanjistlerin birisi, diyor, kendini öldürdü.</p>

  <p>Gartner: – Zarar yok, diye karşılık veriyor, bir başkası bütün şebekeyi ele verdi bile.</p>

  <p>– Sen buna şaşmıyor musun? Gelip bu işi görmek için tiksinilecek biri olmak gerek, orası tamam ama, gözüpek de olmak gerek bir o kadar.</p>

  <p>– İnsan denilen yaratık bir muamma, öğrenecek daha çok şeyimiz var onun üstüne. Ne halde olduklarını gördün, değil mi? Albayın “moralin sıfırı tükettiği an” dediği anda, her şeyi ele verecek biri her zaman çıkar.</p>

  <p>Başka bir ses: – Alman tanklarını, diye soruyor, gördünüz mü?</p>

  <p>Yağmur altında hayal meyal gölgelerini görmüşlerdi.</p>

  <p>“Ben birine girdim, açıktı da. İçerdeki iki heriften biri kaçabilmişti, ötekiyse ölü. Yerinde, tersine dönük cepleriyle gözlerimin önünde hep, bir de yağmur.”</p>

  <p>Yağmur hala bütün hamaratlığıyla camları dövüyor.</p>

  <p>– Arkadaşları mı soymuşlardı?</p>

  <p>– Yok, bence elimize geçmesin diye cebindeki belgeleri almış olsalar gerek, sonra da cepleri yerine sokmak zahmetine girmemişler.</p>

  <p>– Bak ben anlarım bunu, ıvırı zıvırı çekip almak bir dereceye kadar ilerde işe yarayabilir ama, cepleri yerli yerine koymak...</p>

  <p>– Hükümlüler kurşuna dizildiler mi?</p>

  <p>– Bilmem, galiba hayır...</p>

  <p>– Arkadaşlar ne diyor?</p>

  <p>– Gayet kararlı hepsi de. Hele Toledo’dan gelenler! Başında şef, elinde silah yokken kaçmış olanlar, her şeyi varken kaçanları bağışlamıyor.</p>

  <p>– Doğru, bana da öyle gibi geldi. Böyleleri öbürlerinden insafsız.</p>

  <p>– ... nasıl olmasınlar, bugünküler onlara dün yapıp da en çok unutmak istediklerini hatırlatıyor.</p>

  <p>– ... bin bir zahmetle tam her şeyi yeniden yerli yerine koymuşlarken, sanki birileri gelip altüst etmiş.</p>

  <p>– Hakları yok mu, ölümlerden döndüler, içimizden birçoğu da... fakat, berikilerin yaptıkları da hani bağışlanır cinsten değil, bunu da hesaba katmak gerek: iki üç alçak birlik ol, git yüzbaşıyı vur.</p>

  <p>Ağzı sarkmış, elinde başka bir çam dalı, Manuel geliyor.</p>

  <p>Duvarda, haritaların arasında, bir kelebek kutusu. Villanın çok yakınlarına düşüveren bir obüs: bombardıman yeniden başlıyor galiba. İkinci bir obüs: Kelebeklerden birisi yerinden oynayıp, iğnesi sırtında, kutunun dibine düştü. Manuel diyor ki:</p>

  <p>– Yoldaşlar, Madrid yanıyor.</p>

  <p>Sesi dehşetli kısılmış, kimsenin bir şey işittiği yok. Gerçi bütün gün ağzını kapamadı, bağırdı çağırdı durdu, ama sesini de yitirecek kadar değil. Alçak sesle Gartner’e diyor diyeceğini, o da yüksek, herkese duyuruyor:</p>

  <p>– Bütün güney batı hattında faşistler saldırıya kalkmış Uluslararası Tugay tutunuyor. Uçaklar toplarla birlikte bombardımana başlamışlar.</p>

  <p>Birisi: – Peki, diye soruyor, iyi mi durum?</p>

  <p>Manuel elindeki çam dalını havaya kaldırıyor. Madrid sözkonusu oldu mu kuşkuya yer yok.</p>

  <p>– Verilen ölüm cezaları uygulanacak, diye sürdürüyor sözünü ama sesi bütün bütün kayboluyor, sivil muhafızlardan gönderecekler bize.</p>

  <p>Gartner tekrarlıyor. Derken sesi toptan yitmiş, hiç konuşamaz oluyor Manuel.</p>

  <p>Obüsler sırtı sıra patlıyor ama kim kime dumduma. Yakında patladılar mı, kutudan bir ya da iki kelebeği düşürüyorlar.</p>

  <p>Manuel diyeceklerini bu sefer masanın üzerine açılmış bir kurmay haritasının kenarına çiziktiriyor. Gartner okuyunca bir ona bakıyor, sonra teker teker bütün arkadaşlarına; ahlak suratında ufacık duran ağzıyla şöyle bir yutkunduktan sonra, ancak zafer, yenilgi ya da barış haberi verilebilir bir sesle:</p>

  <p>– Yoldaşlar, diyor, Rus uçakları geldi.</p>

  <p class="baslik4">BÖLÜM ON BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Düşman Segovia üzerine çekiliyordu, çekiliyordu ama, cumhuriyetçilerin hem elinde sıkı sıkı onun ardına düşecek yeterince silahlı fazla adam yoktu, hem de Madrid’i boş bırakmak istemediklerinden izleyemiyorlardı. Manuel’in alayıyla ona sonradan bağlanan birlikler ihtiyata alınmışlardı ya, bölük bölük eğitime çıkmışlardı.</p>

  <p>Artık yağmur dinmişti, zaten çok alçak olan sabah göğünün taraz taraz bulutları, taşı kiremidi aynı griye dönmüş Castilla evlerinin damlarına sürünerek geçiyordu adeta. Manuel belediyenin önünde durmuştu, karşıdan, sorumlusu olduğu adamların gelişine bakıyordu.</p>

  <p>Önünde koskoca bir şato: çevredeki bütün köylerde olanlara benzer, yarısından çoğu yıkılmış, üstelik gevrek kayalıkların üstüne kurulmuş olduğu için yıkıntıları kayalığınkilerle karışan. Sağında askerin geldiği gittikçe yükselen yol. Az sonra birlikleri, belediye ile şatonun yıkıntıları arasından tören düzeninde geçecekler. Geceki idamlardan sonra Manuel’in askerleriyle ilk karşılaşması bu.</p>

  <p>Düzence gerçek bir ordu birliğinden farksız olarak, birinci bölük, yamrı yumru taşları uygun adım döve döve handiyse onun hizasına gelmişti. Tam sundurmanın önünden geçeceği anda yüzbaşısının komutu kırbaç gibi şakladı:</p>

  <p>– Dikkaa-at, so-laa bakkk!</p>

  <p>Bütün başlar düğmesine basılmışçasına Manuel’e döndü. Bu komutun ilk verilişiydi alayda, hatta belki de bütün Madrid cephesinde. Onca gönüllüyü komutanlarına sımsıkı bağlayan bu selamı emreden üstelik devrimci yüzbaşılardı; Manuel için için, bütün bunların geceki idamlarla ilgili olduğunu seziyordu.</p>

  <p>İkinci bölük geçerken de aynı komut şakladı, ikinci bölükten sonrakilerde de. Manuel artık en az düşman kadar güçlü adamlarının savaş düzeninde geçişlerine dalmıştı. Nasıl onlar İspanya halkını savunmakla yükümlüyse, kendisinin de her şeye, hatta kendi kendilerine karşı onları savunmakla yükümlü olduğunu hissetmekteydi; yine de o yukarıdan gördüğü çamurlu suratlar gözlerinin önünden gitmiyorlardı ama ve o ses: “Hiç sesin çıkmıyor. İş bize düşünce sesini mi yitirdin? Bereket versin, bir birlik geçerken göz göze geldiği askerler, ilgisiz ilgisiz, boş boş bakmıyordu. Son geceyi dibine kadar yaşamış, adamakıllı kahırlı, ama kardeşçe bakışlardı bunlar.</p>

  <p>Şato, bir zamanlar Tage cephesinde Manuel’in Ksimenes’le beraber dolaylarında dolaştığı şatoya benziyordu: “Hoşa gitmeye çalışmamak...” Hoşa gitmekten çok daha başka bir şeydi artık sözkonusu olan: önünden şu geçenlerin her birinin hayatından ayrı ayrı sorumlu birisi olmak yüzünden adam öldürmek gerekmişti, düşmanı da değil üstelik, gönüllü olarak savaşmaya gelmiş kendi adamlarını. Herkes borç bildiğini kendini sorumlusu saydığı şeyle ödemez miydi, bundan böyle o, hayatla ödeyecekti artık, insan hayatlarıyla.</p>

  <p>Manuel gittikçe daha hüzünlü, gittikçe daha sert, adamlarıyla göz göze geliyor, bakışlarının birleşmesinden aralarında sanki bir kan kardeşliği doğuyordu.</p>

  <p class="baslik4">BÖLÜM ON ALTI</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Alay geçince Manuel bir anda kendini bakışlardan boşalmış, yanında serseri birkaç it ve uzaklarda top sesleriyle, bomboş alanda yapayalnız buldu. Aksi gibi Gartner de tugaydaydı. Yalnızlık hiç bu kadar bastırmamıştı Manuel’i. Önünde, koskoca üç saat vardı geçirilecek; gözü şatoya takılınca, aklına ister istemez, bir kere daha, Ksimenes geldi. On on iki kilometre kadar gerilerinde bir yerde, ihtiyattaydı o da. Telefon edip sordurttu orda mı diye, ordaymış Koca Ördek, bunun üzerine gerekli talimatı bırakıp atladı arabasına.</p>

  <p>Ksimenes’in tugayı Manuel’in geldiği köyün bir arkasındakinde konaklamıştı. Oralar göç eden köylülerle doluydu hala, bu yüzden Manuel albayın yanına, arap saçına dönmüş koyun ve sığır sürülerinin, eşek ve araba dizilerinin arasından zar zor geçerek varabildi.</p>

  <p>Birlikte çıktılar. Havadaki nem Ksimenes’in sağırlığını daha da ağırlaştırıyordu. Sağda, uzakta, düşman topçusu bir yerleri dövüyor, geriden Madrid’in topları işitiliyordu. Sierra’nın aralıklarından yer yer Segovia Ovası’nı görüyorlardı.</p>

  <p>Manuel: – Öyle sanıyorum ki, diye başladı, dün en önemli gününü yaşadım hayatımın.</p>

  <p>– O niye oğul?</p>

  <p>Manuel olup biteni anlattı. Bir süre konuşmaksızın yürüdüler. Manuel’in kısacık kesilmiş saçları, değişmiş yüzü, davranışlarındaki sertlik, Ksimenes’i daha görür görmez şaşırtmıştı. Manuel’de, sadece elindeki ıslak çam dalı kalmıştı, vaktiyle tanımış olduğu delikanlıdan.</p>

  <p>Ortalıkta Escurial taraflarının da cayır cayır yandığı söylentileri dolaşıyordu, dehşetli karanlık birtakım bulutlar Sierra’nın yamaçlarına boydan boya asılmıştı. Daha uzaklarda, Segovia’ye yakın bir yerde, bir köy yanıyordu. Dürbünle bir göz atınca Manuel, kaçışan köylüler gördü: köylüler ve eşekler.</p>

  <p>– Ne yapılması gerekiyorsa onu yaptım. Partim için çalışmakta kararlıyım; içlenmelerin, başka iç tepkilerin ayağımı çelmesine meydan vermeyeceğim; vicdan azabı çekecek adam değilim ben, zaten bu başka şey. Bilmem aklınızda mı, bana bir gün, bir şey olmaktan, demiştiniz, daha bir soyludur şef olmak! Öyle ama, müzik diye bir şey kalmadı hayatımda; geçen hafta, yıllar yılı sevdiğim kadınla yattım nihayet, bitse de çıkıp gitsem diye bunaldım durdum. Olsun, koymuyor bana, hiç koymuyor bütün bunlardan olmak, çünkü her şeyden vazgeçiyorsam bunu bir şey için yapıyorum. Ya hizmet etmek için komutanlık edilir, ya hiç, tamam mı? Bu idamların sorumluluğunu yükleniyorum, niye? Öbürlerini, bizimkilerini kurtarayım diye. Yalnız bana koyan bakın, ne: Beni daha etkili, daha sağlam, daha iyi bir komutanlığa yükselten her basamağı çıkışımda, insanlardan daha daha uzaklaştığımı görmek! Her geçen gün biraz daha az insanım sanki. Herhalde bunlar sizin başınızdan da geçmiştir...</p>

  <p>– Bak oğul, şimdi ben sana ne dersem, aslında dinlemeyi bile kaldıramayacağın şeyler olacak. Hem bir şeyler yapmak, hem de insanlararası kardeşlikten olmamak mı istiyorsun, olmaz böyle şey, yapamazsın. Bence insan fazla ufaktır böyle bir iş için.</p>

  <p>Böyle bir kardeşliğe ancak İsa’nın yolundan ulaşılabileceğini düşünüyordu herhalde.</p>

  <p>“Yalnız bana öyle geliyor ki, insan, sanıldığından çok daha iyi kollamasını bilir kendini; üstelik, insanlardan uzaklaşmak seni partine yaklaştırır.”</p>

  <p>Manuel de bunu bir iki defa düşünmemiş değildi. Hem de korkuyla.</p>

  <p>– Partiye yaklaşmak için insanlardan uzaklaşırsam ne değeri kalır bunun, parti insanlar için çalışmıyor mu? Aslında onun çabası ne olursa olsun, bu bağlantıyı yaşatmak içimizden her birinin kendi çabasına bağlı.</p>

  <p>“Hükümlülerden birisi bana ne dedi biliyor musunuz: “Hiç sesin çıkmıyor, iş bize gelince sesini mi yitirdin?” dedi.”</p>

  <p>Sesinin gerçekten kısıldığını söylemedi ama. Ksimenes koluna girdi. Bu yükseklikten, ovadaki insanların yaşantısına ilişkin her şey boşuna gibi görünüyordu. Belki yalnız ağır ağır devinen, kocaman ve karanlık bulutlarla kaplı gökyüzüne yükselen tembel yangın dumanları, dışında sayılabilirdi bunun; öyle ki sonunda Tanrıların gözünde insanların yangınlara yem olmaktan başka bir değeri olmadığı kanısı uyanıyordu.</p>

  <p>– Eh, ne bekliyordun ya oğul? Hem idam cezası vermek, hem de gönlü rahat dolaşmak mı?</p>

  <p>Sevgiyle bakıyordu ona, gözleri belki acı, besbelli çelişik bin bir yaşantının kahrıyla doluydu.</p>

  <p>“Alışacaksın, buna bile alışacaksın.”</p>

  <p>Nasıl ölümden konuşmak için bir hasta bir başka hastayı arar bulursa, Manuel de, içini kurcalayan ahlak dramından söz etmek için bu evrenin yabancısı olmayan bir adamı seçmişti; fakat cevaplarının insanca oluşundan çok, anlamları yüzünden yapıyordu bunu; yoksa, inanmış bir komünistti ya, kararının doğruluğundan kuşkusu yoktu Manuel’in, eyleminden de kuşkulanmıyordu. Onca bu türden sorunların çözümlenmesi, ya eylemlerin değiştirilmesine bağlıydı (böyle bir değiştirmenin lafı bile edilemezdi şimdi) ya da sorunun yadsınmasına. Yalnız çözümlenemez sorunların baş özelliği konuşularak eskitilmesi değil midir? Ksimenes:</p>

  <p>– Gerçek savaş, dedi, ne zaman başlar bilir misin, insanın kendisiyle çatıştığı anda... Oraya kadar her şey fazlasıyla kolaydır. Ama adam olmanın yolu da böyle zorlu çarpışmalardan geçer. İstese de istemese de dünyayı kendi içinde bulmalı insan, hem her zaman bulmalı: olanca sorunuyla.</p>

  <p>– Bir gün bana, bir komutanın, demiştiniz, baş görevi hoşa gitmeye çalışmadan kendisini sevdirmektir. Hoşa gitmeye çalışmadan sevdirmek, peki ama, kendi kendisine bile böyle mi bu?</p>

  <p>Kayaların koskoca yırtıldığı bir yerde Sierra’nın öteki yakası ansızın meydana çıktı. Ovanın uçsuz bucaksız griliğinde Madrid pek seçilemiyor, yalnız üzerinden yaslı ve karanlık dumanların hüzünlü bir ağırlıkla yükseldiği görülüyordu. Manuel ne dumanı olduklarını biliyordu bu dumanların. Savaş gemileri çarpışma sırasında nasıl top dumanlarına boğulur kaybolursa, Madrid de öyle yangın dumanlarına boğuluyor, gözden kayboluyordu. Uzaktan en küçük kızıllıkları farkedilmeyen yangın yerlerinden yol yol yükselerek, kurşuni göğün tam ortasında dağılan bunca duman, aynı yürüyüş doğrultusunda katlanıp açıldığı için, bulutların da anasıymış izlenimi uyandırıyor, sanki koruluklar arasındaki Madrid’in narin beyaz çizgisi üzerine yığılmış acılar koskoca gökkubbeyi dolduruyordu. Sonunda Manuel de farketti ki o yavaş ve ağır esen, o Cuatra Caminos ve Gran Via yangınlarının kokusuyla yüklü rüzgar, geçen gecenin anısını da süpürüp götürmüştü.</p>

  <p>Ksimenes’in subaylarından birisi, bir arabaya atlamış, çıkageldi:</p>

  <p>– Albayım, Genelkurmay’dan Yarbay Manuel’i arıyorlar. Telefonla.</p>

  <p>Çarçabuk döndüler. Manuel ufak ufak kaygılı, Genelkurmay’ı buldu.</p>

  <p>– Alo, beni aratmışsınız?</p>

  <p>– Evet, Başkomutanlık dünkü harekatın yönetiminden çok memnun, sizi kutluyor.</p>

  <p>– Sağolun!</p>

  <p>– Bir süre önce şurdan buradan kaçan milislerin yeniden savaşmak için başvurmuş olduklarını duymuş olacaksınız.</p>

  <p>– ...</p>

  <p>– Başkomutanlık bunlardan bir tugay kurmayı kararlaştırmış bulunuyor. Elimizdeki askerler arasında yönetilmesi daha güç olanı yok gibi bir şey.</p>

  <p>– ...</p>

  <p>– Genelkurmay Başkanı bu tugayın komutanlığı için gerekli bütün niteliklerin sizde olduğu düşüncesindedir.</p>

  <p>– ...</p>

  <p>– Ya?</p>

  <p>– Partiniz de bu fikre katılıyor.</p>

  <p>– ...</p>

  <p>– Ayrıca General Miaja’nın da fikri bu. Bugün yarın bu tugayın komutanlığına atanacaksınız.</p>

  <p>– İyi ama alayım? Alayım ne olacak?</p>

  <p>– Yanılmıyorsam, bir tümene bağlayacaklar onu.</p>

  <p>– Olur mu canım, ben teker teker tanırım alayımın bütün askerlerini, kim gelir de...</p>

  <p>– General Miaja bu komutanlık sizin için biçilmiş bir kaftandır diyor.</p>

  <p>Telefonu kapatınca baktı, Heinrich gelmiş onu bekliyordu. Uluslararası Birlikler Segovia üzerine bir karşı saldırıya geçmek niyetindeymişler, o da Guadarrama’ya gidiyormuş. Birlikte yola çıktılar.</p>

  <p>Araba Sierra’dan iniyordu Manuel o güne kadar kamutanlığının yapısını tanıdığından Heinrich’i de iyi tanıdığını sanmış durmuştu hep; oysa, dün olup bitenleri, Ksimenes’le konuştuklarını anlattıkça, generalle aralarındaki tek beşeri ilişkinin, aşağı yukarı, bir çeviriciyle çevrilen arasında daima kurulan o garip ilişkiden ibaret kalmış olduğu duygusuna kapıldı.</p>

  <p>Heinrich öne yıkmıştı kafasını, tıraşlı ensesi dümdüzdü, yağlı, ihtiyar yüzünü ağzında beliren bir düşünce çizgisi çocuklaştırmıştı sanki.</p>

  <p>– Savaşın talihini değiştirmekteyiz şu sıra, dedi. Bir şeyi değiştirirken, insan kendi de değişir, bilmez misin bunu? Proletarya ordusunda görev aldığın gün ruhunu bir kenara bırakacaksın.</p>

  <p>– Peki ya dağıttığınız konyaklar?</p>

  <p>Manuel bir gün Heinrich’in tugayındaki bütün içkicilere etiketi şöyle değiştirilmiş konyak şişeleri dağıttırdığına tanık olmuştu: <i>“General Heinrich tarafından - Görev sırasında içilmemek şartıyla.”</i></p>

  <p>– O başka şey, o yürek o. Yüreğin kalsın, fakat ruhun hayır, onu atacaksın bir köşeye. Nasıl o uzun saçlarını kestin attınsa. Sesinin tonu nasıl değiştiyse.</p>

  <p>Dedikleri üç aşağı beş yukarı Ksimenes’in dedikleriydi ama, Heinrich kendisine vergi o katılıkla söylüyordu bunları, kirpiksiz mavi gözleri de yine Toledo’daki gibi sabitleşmişti.</p>

  <p>– Siz, bir Marksist olarak, ruhunu yitirmekten ne anlıyorsunuz?</p>

  <p>Artık içlerinden yalnız birisi senli benli konuşuyordu.</p>

  <p>Heinrich hüzünlü aydınlıkta akıp giden çamlara dalmış:</p>

  <p>– Her zafer, dedi, bir sürü kayıplar pahasına elde edilir. Yalnız savaş alanlarında da değildir bu kayıplar.</p>

  <p>Eliyle kolunu sımsıkı kavrayıp, Manuel’in kahır mı, yaşantı mı, yoksa kararlılık mı, ne olduğunu anlayamadığı bir ses tonuyla:</p>

  <p>– Artık, dedi, bir kayıp verdin mi, ona kesinlikle acımamak zorundasın.</p>

  <p class="baslik4">BÖLÜM ON YEDİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Madrid, 2 Aralık</p>

  <p class="ilk">Pencerenin önünde iki ölü. Yaralıyı az önce bacaklarından tutup çektiler. El bombaları yanıbaşlarında, merdiveni, beş arkadaş tutuyor. Uluslararası Birlikten otuz kişi kadar, pembe bir apartmanın dördüncü katındalar.</p>

  <p>Şimdiden akşama yatmış kısa kış ikindisinde kocaman bir hoparlör, hani propaganda yaparken cumhuriyetçi kamyonların gezdirdikleri o bir tanesi bir kamyonu kaplayan koskoca şeylerden birisi, bas bas bağırıyor:</p>

  <p><br /></p>

  <p><i>“Dikkat! Dikkat! Yoldaşlar, mevzilerinizi sakın terketmeyiniz. Bu gece faşistlerin elinde tek mermi kalmayacak. Uribarri Kolu bu sabah otuz iki vagon cephanelerini havaya uçurmuş bulunuyor.</i></p>

  <p><i>“Dikkat! Dikkat! Yol...”</i></p>

  <p><br /></p>

  <p>Hoparlör kimsenin kendisine karşılık vermeyeceğini biliyor ya, durup durup yeniden başlıyor sözlerine.</p>

  <p>Faşistlerin akşama mermileri kalmayacakmış, şimdilik var ama: karşı saldırıyla ilk iki katı ellerine geçirdiler. Üçüncü kat boş. Dördüncü kat Uluslararası Birliğin elinde.</p>

  <p>Şömineden bir ses yükseliyor birden, Fransızca: – Gidinin kokmuşları, diyor, canınıza okumak için cephanemiz kalmış mı kalmamış mı göreceksiniz birazdan.</p>

  <p>Aşağıdakiler Tercio’dan. Bacalar da konuşmaları öyle güzel ulaştırıyor ki bir kattan ötekine!</p>

  <p>Odanın öbür ucunda dursa da mermiler baş hizasını bulduğundan, Maringaud, dört ayak üstünde yürüyerek:</p>

  <p>– Ah, diye basıyor kalayı, ah ulan gündeliği on franga tutulmuş namussuzlar!</p>

  <p>Zamanında onun da başında Lejyon yelleri esmişti. Erkek yatağı, yiğit yuvası diye düşünürdü hep. İspanyol Lejyonu, savaş kibiriyle sarhoş, altındaydı işte, ne olduğunu bilmediği bir şey için savaşmaya gelmişti. Geçen ay Batı Parkı’nda süngü hücumuna kalkmıştı ya Maringaud, derdi gücü bu işi Tercio’ya karşı da yapabilmekti artık. Acaba ne zaman sıra gelecekti bunlara, bu kan kokusuyla yetiştirilmiş, şunun bunun uşağı, köpek sürüsüne? Bir bakıma uluslararası birlikler de bir Lejyon sayılırdı ama, nedense, en çok da ötekine içerliyorlardı.</p>

  <p>Cumhuriyetçilerin 155’leri Klinik hastanesinden geriye ne kaldıysa saniye sektirmeden dövüp duruyordu.</p>

  <p>Maringaud ve arkadaşlarının kırılan cam şangırtıları arasında “ateş açıları” arandığı kat bir dişçinin katıymış. Kapılarından birisi kilitli. Maringaud hatırı sayılır tıknazlardan, tombiş bebek suratında minnacık burnu, onun üstünde kara kara kaşlarıyla şipşirin, şişkoya çeyrek kala bir adam. Kilitli kapı devrilince dişçinin muayenehanesi çıkıyor karşılarına, dişçi koltuğunda tembel tembel uzanmış bir de Arap ölüsü. Dün cumhuriyetçiler evin alt katlarını tutmuşlardı!.. Burdaki pencere ötekilerinden hem daha geniş, hem daha alçak; dişçinin vitrinleri yerden ancak belirli bir yüksekliğe kadar kırılmış. Bu pencereden çevreyi gözetlemek de olası, ateş etmek de.</p>

  <p>Komuta henüz Maringaud’da değil. Nasıl olsun ki, askerliğini bile yapmamış henüz. Yine de bölüğünde sözü adamakıllı geçer, sekreter olarak çalıştığı silah fabrikasında yaptıklarını herkes biliyor çünkü: İtalyanlar bu fabrikaya, Franco’ya gönderilmek üzere iki bin mitralyöz sipariş ediyorlar; mitralyözler yapılmış, fakat fabrikanın patronu silah hastası bir adam, “İstediğim gibi olmadılar daha” diyor da başka bir şey demiyor, geciktiriyor kasalarına yerleştirilmelerini. Her gece işçiler dağılıp fabrikadan el ayak çekilince, atölyelerden birinin ışıkları yanıyor ve silah tutkunu patron ufacık bir makinada bilmem hangi vidayı değiştirerek bu mitralyözleri “Kız gibi mitralyözler” haline getiriyor. O yattı mı yattı, sabahın dördünden sonra, Maringaud’nun öğrettiklerine uyarak, ellerinde törpülerle işçi militanlar sökün ediyorlardı birer ikişer, üstünde onca sabırla çalışılmış parçaları sakatlıyorlardı. Altı hafta sürdü bu. Kırk geceden fazla teknik tutkusuyla (oğulları faşistti ama, Maringaud’nun patronu, kendisi, değildi) işçilerin dayanışması bu fabrikada böyle sessizce çarpıştılar.</p>

  <p>Tugayda herkes bunun faydasız olmadığını yaşantısıyla biliyor hanidir.</p>

  <p>Maringaud’nun arkadaşları mermilerin üstüne kuruldular.</p>

  <p>Her iki yanın da, ya içeriden ya dışarıdan, on gündür tamamını ele geçirmek için çarpıştıkları bu apartmanı zaptetmek çok güç; olsa olsa merdivenlerinden olur bu iş ama, orda da ellerinde bombalarıyla Uluslararası Birlikten beş kişi bekliyor. Çevredeki sokakların ve öteki evlerin durumu top mevzilendirmeyi engelliyor, bütün iş mermilere kalınca da... Lağım atarak da olabilir belki ama, Tercio aşağıda kaldıkça lağım açılmış bile olsa, atılamaz ki!</p>

  <p>Cumhuriyetçilerin 155’likleri hala inleyip duruyor.</p>

  <p>Sokak bomboş. Evlerin on kadarında şöminelerden karşılıklı sövüşülüyor. Arasıra taraflardan biri ya da öteki bir saldırıyla ele geçirmeye yelteniyor sokağı, gürültü kıyamet, beceremiyor ve geri çekiliyor; ölüm görmeyi kanıksamış gözcüler, pencere ardlarında, canları sıkıla sıkıla bekleşiyorlar. Hani zavallı bir gazeteci ne var ne yok diye buralara düşecek olsa, o dakika vücudu tıkabasa mermi dolacak.</p>

  <p>Her pencerenin ardında ya bir tüfek ya bir mitralyöz; hoparlörün boğuk çığlıkları şömineden şömineye sövüşmeleri bastırıyor; sokak boş, bomboş ölümsüzlük gibi.</p>

  <p>Fakat, Madrid cephesinde faşistlerin en sağlam yeri, Klinik hastanesi sağlarına düşüyor, bakınca. Yeşillikler arasında tek başına dikilen bu tıknaz gökdelen bütün villalar mahallesine hakim. Maringaud’nun arkadaşları dördüncü kattalar ya, çevresindeki bütün sokaklarda çamurda emekleyen cumhuriyetçileri görüyorlar; peki, ya hastaneyi? Bütün mitralyözleri ateş püskürüyor ama, sokaktaki evler gibi, hastane de terkedilmişe benziyor: eski Babil Kulesi kalıntısı tasalı ve zalim bir yapı, yıkıntılarını tokatlayıp duran obüsler ortasında hayal kuran bir öküz.</p>

  <p>Maringaud’nun arkadaşlarından birisi, orayı burayı karıştırırken, dişçinin çekmecelerinden birinde bir tiyatro dürbünü buldu çıkardı. O ara merdivenlerde el bombalarının patlaması duyulmaz mı? Maringaud sahanlığa koştu.</p>

  <p>Obüs çatlamaları ortasında, ordaki nöbetçilerden birisi:</p>

  <p>– Yok bir şey, dedi.</p>

  <p>Tercio bir kere daha çıkmayı denemiş, yine boyunun ölçüsünü almıştı.</p>

  <p>Maringaud dürbüne el attı. Yakına gelince hastanenin rengi değişiyor, kırmızılaşıyor. Öyle uzaktan sapasağlam görünüşü, iriliğinden; yoksa her yanını aralıksız döven 155’lik mermiler altında, nasıl kızıl demir çekiç altında eğrilir, büğrülür, yassılaşırsa, o da öyle çöküyor, kamburlaşıyor, düzleşiyor. Daha iyi seçilebilen pencereleri yüzünden bir arı kovanını da andırmıyor değil, arıları basıp gitmiş boş bir kovanı. Boş moş ama çepçevre uzağında, yağmurla kaldırımlara, paslı tramvay raylarına yatmış birtakım adamlar, sürünerek ilerliyor ona doğru. Maringaud koca kollarını kanat gibi açıp:</p>

  <p>– Vay canına be! diye gürlüyor. Tamam yahu, tamam be! Bizimkiler hücuma geçiyorlar.</p>

  <p>Hepsi bir anda dişçi koltuğunda yan gelmiş Arabın ölüsüyle pencere arasına yığılıyor üst üste. Bombacı ve dinamitçilerin, hastane çevresinde kara benekler halinde birden fırlayıp bombalarını ve dinamitlerini attıktan sonra yeniden çamura uzandıkları görülüyor; patlamaların kıpkızıl tesbihi beliriveriyor ya, beş dakika sonra, aynı adamlar bu sefer orada peydahlanıyorlar.</p>

  <p>Maringaud şömineye koşarak aşağıdakilere:</p>

  <p>– Hastaneye baksanıza biraz, diye bağırıyor, enayiler! Hastaneye baksanıza neler oluyor.</p>

  <p>Yerine dönüyor hemen. Dinamitçiler iyice sokulmuşlar; delik deşik kovandan kendi mitralyözlerinin önüne düşmüş kalabalık bir böcek sürüsü faşist hatlarına doğru kaçıyor şimdi.</p>

  <p>Şömineden ses soluk çıkmadı. Birden, arkadaşlarından biraz daha eğik bir Çek silahını omuzluyor, başlıyor ateşe, bir, bir, bir daha. Karşı kaldırımdaki evlerde kuşatılmış Uluslararası Birlikten adamlar da ateşe başlıyorlar. Çünkü: Pembe apartmanda Tercio’dan kim varsa duvar diblerinden kaçıyor; çünkü: lağımlamışlar, lağıma ateş verilmiş, uçtu uçacak.</p>

  <p>Aynı binanın altındaki cumhuriyetçi lağımında, Negüs. Bir aydır devrime olan inancını yitirmiş. Kıyametin kopmasıyla bitmesi bir oldu, geriye kala kala faşizmle mücadele, bir de Negüs’ün Madrid savunmasına saygısı kalmış. Anarşistler hükümete katıldılar, diğer bazıları Barcelona’da öğretiyi ve uygulanmasını pençe pençeye savunuyor. Durruti öldü. Negüs o kadar uzun bir süre burjuvaziye karşı mücadele ateşiyle yaşamış ki, faşizme karşı mücadele ateşiyle yaşaması hiç de güç olmuyor. Oldum bittim karşı çıkmaktan yana değil mi o, karşı çıksın da neye karşı çıkarsa çıksın gibi geliyor insana ama, yanlış, kırılan bir şey var içinde. Hele anarşistlerin radyoda disipline çağrıda bulunduklarını işitmiyor mu, bozuluyor; arkasından genç komünistler konuşuyorlar, kıskanıyor galiba onları; üstelik altı ayda tepeden tırnağa değişmedi hayat. Burada Gonzalez’le, hani Toledo kapılarında Pepe’yle İtalyan tanklarına saldıran o şişkoyla omuz omuza çarpışıyorlar. Gonzalez C.N.T. üyesi ya, aldırış ettiği yok artık, faşistlerin iflahını kesmeden tartışmanın sırası mı? “Bana bak” diyor ama, “komünistler iyi çalışıyor, hakçası. Kendi payıma onlarla pekala iş görebilirim ama, sevemem, yok, yolu yok bunun, ne yaparsam yapayım, boşuna...” Eskiden Gonzalez Asturya yakası madenlerinde çalışırmış, Negüs ise Barcelona’da taşıt işçisi.</p>

  <p>Alcazar’daki alevsalar serüveninden beri Negüs bu yeraltı savaşına verdi kendini, başkasını gözü tutmuyor. Oysa bu, kişisel, bir yanıyla romantik bir çarpışma biçimi. Daha başından öleceği belli, Negüs de bunu biliyor ama, öteden beri sorunlarını çözemeyip işin içinden çıkamadı mı, şiddete ya da özveriye sığınmıştır; yeraltı savaşında ikisi de var bunların, hem de bir arada; ona elverişli gelmesi belki bu yüzden.</p>

  <p>Arkasına koskoca Gonzalez’i eklemiş, o çelimsiz önde, pembe apartmanın az ilerisinde son bulacak cumhuriyetçi lağımında ilerliyorlar. Toprak gittikçe daha fazla ses veriyor: Ya düşman lağımının yakınındalar (iyi ama, kazma sesleri işitilmiyor ki!..) ya da, ya da ne?</p>

  <p>Ne olur ne olmaz, bir el bombası alıyor yanına.</p>

  <p>Derken bir boşluğa giriyor kazmanın ucu, sapındaki adamı da, tozu toprağı da, aşağıda açılıveren bir çukura sürüklüyor. Negüs yakıyor lambasını, fenerin elleri bir kör yordamıyla çevresini yoklayacak oluyor, çepçevre küpler, kocaman kocaman, insan boyunda küpler. Bir mahzen galiba. Negüs ışığı söndürüp aşağıya atladı. Karşısında karanlığı yoklayan başka bir elektrik feneri, kimin elindeyse, çarçabuk söndürdüğü için olmalı, Nergüs’ünkini görmemiş. Bir faşist bu ya, dur bakalım. Bombayı atsam mı? Adamı göremiyor ki. Pembe apartman hemen hemen tepelerinde. Gonzalez yukarki tünelde kaldı. Negüs daha fazla oyalanmayıp el bombasını atıyor.</p>

  <p>Gonzalez’in ışığında önce kendi üstüne katlanan bir duman, duman dağılınca yapışkan bir zeytinyağı ya da şarap gölünde iki faşist ölüsü, gittikçe yükselen sıvının üzerinde yalnız, koca koca küp kırıkları arasında, kafaları. Göl yükseldikçe yükseliyor, elektrik fenerinin sabit ışığı altında, önce çenelerine, sonra ağızlarına, sonra da gözlerine ulaşıyor.</p>

  <p>Cumhuriyetçilerin karşı hücumu başarıyla sonuçlandı: Maringaud ve arkadaşları kurtuldular. Gonzalez ve yanındakiler de tugaya dönüyorlar. Madrid’i bir boydan bir boya geçmek demek bu.</p>

  <p>Halkta bombardıman alışkanlığı yer etmiş artık, sokaktan geçenler herhangi bir patlama duydular mı kendilerini hemen kapı aralıklarına atıyorlar, tehlike geçti mi sonra yine yola düşüyorlar. Kaba bir yel şurdan buradan tüten dumanları hafifçe yatırmış, bu tragedyaya, istemeyerek, akşam çorbası saatinde bir köy huzuru katıyor. Yolun ortasında, koltuğunda şu ana kadar nedense kimsenin dokunmaya yeltenmediği bir avukat çantasıyla, bir ölü uzanmış. Kahveler açık. Metro ağızlarından o evlere şenlik gece barınaklarından dökülüşen Allahlıklara benzer kimseler çıkıyor, salkım salkım; bir başka kalabalıksa, yüklenebildiğini yüklenmiş, inmeye uğraşıyor. Neler yok ki ellerinde: yataklar mı, havlular mı, çocuk arabaları mı, kapkacak yüklü el arabaları, aile resimleri, hatta oyuncak boğaları kucaklarında çocuklar mı? Köylünün biri kalkmış inatçı mı inatçı eşeğini bile oraya sokmaya. Kolay mı, ayın 21’inden beri her gün, her gece bombardıman; Salamanca Mahallesi’nde kapı aralıkları karaborsada, birisine sığınabilmek için ne fırıldaklar dönüyor. Zaman zaman bir de bakıyorsun yıkıntılar başlıyor kımıldamaya, taş toprak arasından parmakları yay gibi gerilmiş bir el peydahlanıyor; ama çocuklar, bombardımanların iki adım ötesinde, göçten allak bullak suratların burnu dibinde, uçakcılık oynamaya dalmış. Kadınlar bin bir gece masallarında olduğu gibi ya yatak aralarında, ya küfelerde giriyorlar Madrid’e. Tugaya gitmek üzere askerlerin arasına katılmış bir vatman:</p>

  <p>– Yaşamak dersen, eh, bizimkisi de bir yaşamak ama, zenaat olarak beş para etmez, diyor. Yola çıkıyorsun işini görmeye, buradan al orda indir, ordan al ötede indir, müşterinin yarısını yollara döke saça varıyorsun son durağa. Kendi kendime kızıyorum bazan, böyle meslek mi olur be?</p>

  <p>Vatman durdu. Gonzalez de durdu. Maringaud da. Gelip geçenlerin hepsi ya durdular, ya da kapı altlarına koşuştular: on dört Heinkel’in koruyucu kanatları altında beş Junkers Madrid göklerinde belirmişti.</p>

  <p>Birisi: – Telaş etmek doğru değil, dedi. Zamanla alışılıyor.</p>

  <p>Akşam karanlığında Gonzalez ve Maringaud hiç de bir şey seçemediği halde, akıl sır ermez koskoca bir kalabalık nedense basıyor ortalığı: sığınaklardan, bodrumlardan, evlerden, kapı aralarından, metrolardan insanlar taşıyor; kimisinin sırtında yorganı, kimisinin pijaması, bazısı ceketli, bazısı paltolu; onun ağzında cıgara, bunun elinde kağıtlar, berikinin keserle çivi...</p>

  <p>Sivilin biri: – Bizimkiler de geliyor, dedi.</p>

  <p>Gonzalez sordu: – Nerden biliyorsun?</p>

  <p>– Öyle alıştı ki kulaklarım sesleri ayırmaya.</p>

  <p>Gerçekten de, Madrid’in öteki yakasından otuz altı cumhuriyetçi avcı uçağı ilk defa olarak geliyorlar.</p>

  <p>Adem-i müdahale kararlarını tanımadığını açıkladıktan sonra, SSCB’den alınmış uçaklardı bunlar, montajları ancak tamamlanabilmişti. Aralarında birkaçı daha önce Getafe üzerinde savaşmıştı gerçi, Uluslararası Filonun eski uçakları Madrid’e cumhuriyetçi hava kuvvetlerinin yeniden örgütlendiğini bildiren bildiriler de atmışlardı ama, Sembrano’nun komuta ettiği, eşkenar bir dörtgen çizerek gelen dokuzar uçaklık bu dört filo, Madrid’in savunucuları olarak yeni uçakların ilk meydana çıkışıydı.</p>

  <p>Başı çeken Junkers bir sağa yattı, bir sola; besbelli bocalıyor. Cumhuriyetçi avcıları olanca hızlarıyla bombardıman grubunun üzerine varıyorlar. Aşağıda, bir gerginlik: kadın omuzlarında ya da kalçalarında kasılan erkek elleri. On sekiz gündür saat saat, dakika dakika, gökten bomba bekleyenler, bütün sokakları, çatıları, bodrum kapılarını ve metro ağızlarını tutmuş, nefes almaktan çekinerek, bakıyorlar. Sonunda düşman filosu Getafe’ye doğru yandan çark ediyor; aynı anda, birden rahatlamış beş yüz bin ağızdan çıkan vahşi, insandan çıkmışa benzemez bir yuha yükseliyor göğe, Madrid’in öz uçaklarının düşmanı hışım gibi kovaladığı kış akşamı göklerine.</p>

  <p>Heinrich, gittikçe bastıran akşam karanlığında, pencereden, birliğini kaybetmiş de yeniden kavuşmuş askerlerin kalabalığına bakıyor. Önünde haritası, haritanın üzerinde yine her zamanki gibi telefona çakılı Albert’in verdiği bilgilere göre konmuş işaretler. Gelen bütün haberler aynı şeyi doğruluyor: Albay Uribarri’nin cephane trenini uçurması, faşistleri her yanda cephanesiz bırakmış.</p>

  <p>– Pozuelo-Aravaca’ya saldırıları püskürtülmüş, generalim.</p>

  <p>Heinrich yeni durumu harita üzerine not düşüyor. Bembeyaz ensesindeki kat kat kıvrımların gülümser gibi bir hali var.</p>

  <p>Başka bir kurmay subayı başka bir haber iletiyor:</p>

  <p>– Las Rosas’a saldırılan da püskürtüldü.</p>

  <p>Yeni telefon. Albert alıyor:</p>

  <p>– İyi, diyor, teşekkür ederim.</p>

  <p>Moncloa’da da püskürtülmüşler.</p>

  <p>Millet neredeyse birbirinin boynuna sarılacak.</p>

  <p>Heinrich: – Bir başarı daha, diyor. Herkese konyak!</p>

  <p>Albert’in telefonunda Savunma Bakanlığı sırasıyla bütün hatların durumunu veriyor; öteki telefonda, birliklerin haberleri.</p>

  <p>Albert: – Konyak bana, diyor. Demirkapı’ya doğru ilerliyoruz, Corogne yolu açılmış.</p>

  <p>– Villaverde kurtarıldı.</p>

  <p>– Quemada ve Garalito üzerine yürüyoruz, generalim.</p>
</body>
</html>
