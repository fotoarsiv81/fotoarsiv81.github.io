<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik3">II</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Faşistler, bir çukurda -sarımsı bir taştan, kiremitleri aynı renk- üç çiftliğe yerleşmişlerdi; ilkin onları oradan sürüp çıkarmak gerekiyordu.</p>

  <p>Yapılacak iş belliydi: Düzenli ve ihtiyatlı davranılırsa, milisler. Tage’ın Toledo ve Talavera arasını kaplayan engebeli arazisi sayesinde, çiftliklerin dibine kadar görünmeden sokulabilirlerdi. Geceleyin el bombası istemişti Ksimenes. Cephane dağıtımına bakan subay bir Alman mültecisiydi ve şafak sökerken, Ksimenes kamyonların gelip dayandığını görünce, doğrusu böyle etkili çalışmasından gözleri kamaşmıştı - hele nar<a href="../Text/dipnot.xhtml#Footnote0004" id="Feedback0004"><sup>[4]</sup></a> yüklü olmasaydı kamyonlar.</p>

  <p>Neyse, usulünce istedikleri el bombaları da geldi sonunda.</p>

  <p>Ksimenes’in bölüklerinden birisi, geleli birkaç gün olmuş ve henüz savaş yüzü görmemiş milislerden kurulmuştu. Ksimenes en iyi astsubaylarını vermişti bunların başına, bugün komutayı da “bizzat” üzerine almıştı.</p>

  <p>Önce bomba atma talimine başlattı.</p>

  <p>Üçüncü bölükte, yenilerin bölüğü, bir dalgalanmadır oldu. İçlerinden biri, ateşlediği halde atamıyordu bombayı, neredeyse elinde patlayacak ve zavallıdan geriye fazla bir şey kalmayacaktı. Çavuş, “Atsana be!” diye bağırıp duruyordu. Ksimenes yetişti, milisin dirseğine adamakıllı bir yumruk yerleştirdi, bomba uçarak havada patladı, bir kan seli bastı Ksimenes’in yüzünü.</p>

  <p>Milis kıl payı ölümden kurtulmuş, fakat omzundan yaralanmıştı. Yarasını sarıp geriye gönderdikten sonra, başladılar Ksimenes’in başı için sargıları açmaya, bozuldu, “İstemem”, dedi, “sarığı Araplar sarsın, İngiliz plasteri yok mu orada, ondan koyun, tamam!” Ondan koydular ama hiç de gösterişli olmadı: Kafasına pul yapıştırarak onarılmışa döndü. Bu iş de bitince onu yine tutamadılar, gitti bomba talimini sürdüren milislerin tepesine dikildi. Bereket başka kaza olmadı; yirmi kadar adamı “bu işi beceremez” diye elediler yalnız.</p>

  <p>Partisi Manuel’i, Ksimenes’in, hiç şüphesiz en çok şey öğreneceği bir subayın yanına vermiş, çok da akıllıca bir iş yapmıştı. Beraber çalışıyorlardı bir süredir. Ksimenes çiftlikler için yapılacak arazi keşfine de onu yollamıştı. Hoşlanıyordu be delikanlıdan, onun komutanlık merakından ya da başının yumuşak olmasından değil de, yaradılışı gereği, ya da böyle daha iyi sonuçlar alınabileceğini aklının kesmesi yüzünden disipline yatkınlığını beğeniyordu. Ayrıca kültürlü oluşu bir nimetti. Komünistleri yalan yanlış dedikodulardan tanıdığını zanneden, az çok önemli bir komünist militanın görevi gereği hem yönetici, hem yürütücü ve propagandacı işini gördüğünü, üstelik sıkı disipline yatkın ve inandırıcı olmaya zorunlu olduğunu bilmeyen Ksimenes, müzik meraklısı bu ses mühendisinde anasından öyle doğmuş gibi subay nitelikleri olmasına pek şaşıyordu.</p>

  <p>İlk çiftliğe hücuma geçtiler. Yaprakların taş kesilmesi gibi kımıldamadığı durgun bir sabahtı, yalnız hafif, sonbahar habercisi bir serin rüzgar ortalığı arada sırada şöyle bir yokluyordu. Düzenli olarak, bir yandan kayaların, bir yandan avcıların korumasında, el bombalarıyla saldıran milislere dayanabilmesi çok zordu faşistlerin. Fakat otuz kadar milis savaş naralarıyla kayaları aşıp nedense açık bir hücuma kalkıştılar. Onları görür görmez, Ksimenes arabasının kapısına yumruğuyla vurdu:</p>

  <p>– Hay Allah kahretsin! dedi.</p>

  <p>Demesine kalmamış, milislerin yirmi kadarı, kimisi tortop, kimisi kolları haç gibi açık, kimisi koruyabilirmiş gibi yüzünü elleriyle saklamış olarak yerlere serilmişti; içlerinden birinin güneşten pırıldayan kanı, yassı ve şeker gibi arı beyaz bir çakıl taşını usul usul örtüyordu.</p>

  <p>Bereket versin öbür milisler çiftliğin iki yanındaki son kayalara ulaşmışlar, vurulanları görmemişlerdi. Çok geçmeden bombalar yağmaya, kiremitler havalarda uçuşmaya başladı. Yarım saat kadar sonra da çiftliği ele geçirdiler.</p>

  <p>İkinci çiftliğe saldırmak yeni milislerin payına düşmüştü. Olan biteni görmüşlerdi bütün. Ksimenes Ford’unun üstüne çıkıp:</p>

  <p>– Çocuklarım, dedi. Çiftliği zaptettik. Emirlerime karşı gelerek kayalardan çıkıp da saldıranlar, çiftliğe birinci de girse, sonuncu da girse, aramızdan kovulacaklardır. Unutmayın ki bizi seyredip hareketlerimizi yargılayan ve yargılayacak olanın... yani demek istiyorum ki İspanyol tarihinin, sonuç alan gözü-karalıklara ihtiyacı var, acı saçan gözü-karalıklara değil.</p>

  <p>“Gösterilen yolları izlersiniz, düşmana ikiyüz metre sokulana kadar hiçbir tehlike yoktur. O kadar yoktur ki ben de bu altımdaki arabayla arkanızdan geleceğim. Daha önce bir tek yaralı bile olmamalı, anlaşıldı mı?</p>

  <p>“Sonra dövüşeceğiz ve çiftliği ellerinden alacağız. Tan... Talihimiz yardımcı olsun! Her şeyi gören ve bilen... yani İspanyol ulusu... bizimle, doğruluğuna inandığı şeyler uğruna savaşan çocuklarıyla olsun...”</p>

  <p>El bombalarıyla gidecek acemi milislerin arkasına avcı olarak en seçkin askerlerini yerleştirmişti.</p>

  <p>Oraya kadar gitmelerine kalmadı, faşistlerin öteki iki çiftlikten de çekilmiş olduklarını gördüler.</p>

  <p>Geçen hafta hatları geçerek faşist askerlerden Cumhuriyetçilere katılanlar olmuştu. Bunların on beş kadarı Manuel’in bölüğüne verildiler. Kimse seçmediği halde elebaşları görünen Alba yaman bir milisti gerçi, cesurluğuna cesurdu ama, hoşnutsuz bir hali vardı nedense. Çoğu, casus olmasından kuşkulanıyordu.</p>

  <p>Manuel o gün yanına çağırttı Alba’yı.</p>

  <p>Kayalıklar arasında yürümeye başladılar. Manuel faşist hatlarına doğrulmuştu. Cephe mephe yoktu, çiftlikleri de onlara bırakmıştı ama, bu doğrultuda üç kilometre daha uzakta değildi düşman.</p>

  <p>Manuel sordu: – Tabancan yanında mı?</p>

  <p>– Hayır.</p>

  <p>Yalan söylüyordu. Manuel bunu, pantolonunun kayışını nasıl aşağıya çektiğine bir göz atıp anladı.</p>

  <p>– Al bunu, dedi.</p>

  <p>Ona cebindekini verdi, kendisine yalnız kılıfıyla kayışında taşıdığı uzun namlulu otomatik kalmıştı.</p>

  <p>– Niye F.A.I.’ye yazılmadın sen?</p>

  <p>– Canım çekmiyor.</p>

  <p>Şöyle bir baktı ona: Yuvarlak bir burun, kalın kalın dudaklar, dalgalı ama nerdeyse kaşlarının bitiminden başlamış saçlar, erkekleşmemiş de bir tuhaf tombullaşmış yüz çizgileri... Manuel çocukken anasının onu “ne kadar da paşa” bulduğunu, bulmuş olacağını bir an ister istemez aklından geçirdi.</p>

  <p>– Çok dırdır ediyorsun, Alba, dedi.</p>

  <p>– Söylenecek şey çok da ondan.</p>

  <p>– Söylenecek şey değil, yapılacak şey çok. Ksimenes’in yerinde o değil de sen ya da ben olsam işler daha mı iyi gidecekti sanıyorsun? Yanlış, büsbütün karışacaktı. İyisi mi yaptığını iyi yapmasına yardımcı olmalı. Tartışması sonra.</p>

  <p>– Belki biraz karışırdı işler ama, başımızda komuta eden bir sınıf düşmanı olmazdı. Bence öylesi daha iyi.</p>

  <p>– İnsanların ne olduklarıyla değil, ne yaptıklarıyla ilgilenirim ben. Alt tarafı Lenin bile işçi değildi, tamam mı? Bak, sana diyeceğim şu: Bir değerin var senin, bu değerini kullanmalıyız, hem de ilk fırsatta ve dırdır etmekten başka bir işte. Düşün taşın, kafanın kime yattığım söyle, F.A.I.’ye mi, C.N.T’ye mi, P.O.U.M’ye mi, hangisine? Karar verdin mi seçtiğin örgütün adamlarını toplarız, bir sorumluluk yüklenirsin sen de. Teğmen gereksinip duruyoruz. Yaralanmış mıydın daha önce?</p>

  <p>– Hayır.</p>

  <p>– Ben yaralandım, dinamitle iş görmeye kalkıştıktı, sersemce bir şey. Alsana şunu da, böbreklerimi ağrıtıyor bayağı.</p>

  <p>Kayışını çıkardı ona verdi.</p>

  <p>“Herkesin kendine göre bir zevki var, benimkisi de elimde kırık bir dal, derviş apdal dolaşmak.”</p>

  <p>Yol boyundan, sahiden, bir dal kırdı ve Alba’nın yanına döndü. Faşistler pek pek bir kilometre uzakta, o da olmasa, Alba burnunun dibindeydi. “Bana sorarsan burası yaramadı sana, belki de hiç yaramaz ama, olsun, herkesin, kendini göstermesine bir fırsat vermeli.”</p>

  <p>– Partiden kovulmuşlara da mı?</p>

  <p>Manuel şaşırmış, durakaldı. Bu hiç aklına gelmemişti.</p>

  <p>– Partiden bu konuda resmi bir talimat gelirse, ne derse desin, gereğini elbet yerine getiririm. Ama resmi talimat olmadıkça, dediğim dediktir: İsterse Parti’den kovulmuş olsun! Şu anda gücü yeten herkes Cumhuriyete yardım etmeli, kazanmasına çalışmalı.</p>

  <p>– Partide tutmazlar seni.</p>

  <p>– Görürüz.</p>

  <p>Manuel yine ona baktı ve gülümsedi. Güldü mü çocuk gibi gülüyordu ya, gülümsedi mi ağız uçları aşağı aşağı kaydığından, bu, ağır çenesinin duruşuna acımsı bir anlam veriyordu. Açtığı konunun hiç üstünde durmadığını belli etmek istermişçesine yürüyüşünü sürdürerek, oralı olmadan, “Senin için, dedi, neler dediklerini biliyor musun?”</p>

  <p>Alba, elinde Manuel’in kayışı, otomatiğin kılıfı ayaklarına dolaşa dolaşa: – Kimbilir, dedi, belki de.</p>

  <p>Kayalıklarda in cin top oynuyordu.</p>

  <p>– ... Ya sen, diye bağladı sözünü, ya sen ne düşünüyorsun, benim için söylenenler üstüne?</p>

  <p>– Komuta edebilmek için önce komuta edeceklerine güvenmek gerek. Güvensiz komutanlık olmaz.</p>

  <p>Manuel hem yürüyor, hem de sopasıyla vurup vurup yolu üzerindeki taşları sektiriyordu.</p>

  <p>– ... faşistlerin orada belki olur, bizde olmaz. Ya da olmasın daha iyi. Hem etkin hem de kötümser bir adam, önceden bir bağlandığı yoksa, ya faşisttir, ya da faşist olacaktır sonunda.”</p>

  <p>– Komünistler dermiş böyle, düşmanları kim olursa olsun, mutlaka bir faşist kulpu takarlarmış.</p>

  <p>– Ben de komünistim.</p>

  <p>– Ee, ne olmuş?</p>

  <p>– Tutup tabancalarımı faşist bellediklerime vermem, ama.</p>

  <p>– Emin misin?</p>

  <p>Alba, Manuel’e karanlık karanlık bakıyordu.</p>

  <p>– Eminim.</p>

  <p>Karşısındaki hırçınlaşınca Manuel’in kendini herhangi bir tehlikeye atmadığına inanı kayboldu. Herhalde, diye düşündü, bir katil az sonra vuracağı kimseyle konuşurken böyle hırçınlaşır. Ölümünü yanıbaşında inatçı, tombul çocuk suratlı bir delikanlı kılığında görüyordu şimdi.</p>

  <p>Alba: – Komutanlık meraklılarına güvenemem ben, dedi.</p>

  <p>– Al benden de o kadar. Yalnız komuta etmekte direnenlere de güvenmemek şartıyla.</p>

  <p>Köye iyice yaklaşmışlardı. Bütün kaslarıyla tetik üstünde olduğu halde, Manuel nasıl zaman zaman metresiyle arasında beklenmedik şehvet yakınlıkları duyardıysa, bu adamla arasında tıpkı öylesi kör bir güven yakınlığı duyuyordu. İnsan, diye düşündü bir ara, casus olduğunu bildiği bir kadınla yatarsa az çok buna benzer galiba.</p>

  <p>“Otoritenin kendisine kin duymak, Alba, bir hastalık. Çocukluktan kalma bir dert. Kurtulmak gerek bundan.”</p>

  <p>– O zaman sence ne fark kalır bizimle faşistler arasında?</p>

  <p>– Önce şunu bil ki bizim İspanyol faşistlerinin en az üç çeyreğinin düşünü gördüğü otorite sahibi olmak değil, gönlünce keyif sürmek. Sonra şu da var, komuta edenlerin komutan soyundan olduğuna inanır faşistler. Almanların ırkçılığından mı faşist olduklarını sanıyorsun sen? Yoo, tersine, faşist dediğin komuta etti mi Tanrısal bir hakka dayanarak eder, bu bakımdan güvenmek güvenememek sorunu bizim koyduğumuz gibi konmaz ki onun kafasına.</p>

  <p>Alba, Manuel’in kayışını beline taktı. Yüzüne bakmadan:</p>

  <p>– Ya, dedi, bazılarıyla ilgili fikirlerini değiştirmek zorunda bırakılsaydın, ne yapardın?</p>

  <p>– İspanya öyle bir ülke ki şu sıra, ölmek fırsatından bol bir şey yok. Bu da onlardan biri...</p>

  <p>Alba elini uzatıp kılıfı açtı, ağır ağır ama açık açık, tabancayı yarı yarıya çekti. Oysa üç dakika sonra yine köyden görülebilir bir yerde olacaklardı. Manuel, bir yandan, hay Allah kendi ayağımla belaya bulaştım diye düşünüyordu; bir yandan da, böyle ölürsem, iyidir diye. Fakat Alba yine kılıfına sürdü tabancayı.</p>

  <p>– Ölmek fırsatından bol hiçbir şeyin olmadığı bir ülke mi dedin, doğru dedin.</p>

  <p>Manuel, acaba Alba kendi kendini vurmak için mi çekiyordu silahı diye aklından geçirdi. Belki de tatsız bir oyundu bütün bunlar.</p>

  <p>– Sen yine düşün taşın, diye sözünü sürdürdü. Üç gün izin. Beğendiğin örgütü seç, ona yazıl. Olmazsa, kendi başına buyruk ol, partisizlere komuta et. Hayli cümbüşlü iştir, benden söylemesi, ama kendi bileceğin bir şey.</p>

  <p>– Sebebi?</p>

  <p>– Sebebi belli: Birbirinden onca farklı kimselere komuta edebilmek için neye dayandığını bilmek zorundadır insan. Uzun boylu ben de biliyor sayılmam ya, yavaş yavaş öğreniyoruz işte. Sen de üstüne düşeni yap. Benim üstüme düşen, ortada: Burada ahlak sorumluluğuna benzer bir sorumluluk yüklendin sen, bunu somut bir sorumlulukta tamamlaman gerekir. Bakalım, denetleyeceğim tabii.</p>

  <p>Alba hayır deseydi eğer, Manuel onu dakikasında defterinden silecekti ama, bir şey demedi. Acaba memnun muydu? Yüzüne bakarsan hoşnutsuzdu ya!..</p>

  <p>Köyde Manuel kayışını geri aldı, taktı; Alba’yı kolundan tutup gözlerinin içine bakarak:</p>

  <p>– Anladın mı? dedi.</p>

  <p>Öteki: – Belki, diye yanıtladı.</p>

  <p>Suratı bir karış, çekti gitti.</p>

  <p>Gün kavuşuyordu.</p>

  <p>Ele geçirilen üç çiftlik olabildiğince pekiştirilmiş, açıkta saldırmaya kalkışıp yaralanan milisler Toledo’ya gönderilmiş, subaylara gerekli talimat da verilmişti; şimdi Ksimenes, makinayla tıraşlı kafasının solunda İngiliz plasterinden bir haç, yanında Manuel, San İsidro’ya doğru yürüyordu: Orada konaklayacaktı kol. Yolu çakıllar sarmıştı, kızıla çalıyordu; ufka değin, göz alabildiğince taşlık kayalıktı etraf, şurada burada nasılsa büyümüş birtakım dikenli çalılar sivri uçlu dallarını sarı kayaların çengellerine asmışlardı sanki.</p>

  <p>Kesimenes’in az önce kol subaylarına söylediği bir söz Manuel’in aklına takılmıştı: “Genel olarak bir şefin kişisel cesurluğu, şeflik bilincinin zayıflığı oranında yüksektir. Unutmayın ki parlak örneklerden çok, iyi sonuçlar almayı gereksiniyoruz.” Yürürken bacağını sürüyen Albayı aşmamak için Manuel ağırdan alıyordu biraz. “Koca Ördek”in bir özelliği de aksamasıydı çünkü.</p>

  <p>– Acemiler hiç de fena dövüşmedi, değil mi Albayım?</p>

  <p>– Eh, fena sayılmaz.</p>

  <p>– Faşistlerin çarpışmadan kaçmasına ne dersiniz?</p>

  <p>– Geleceklerdir yine.</p>

  <p>Kulağı hayli ağır işittiğinden Ksimenes dinlemekten çok konuşmayı severdi, hem de yürüyerek konuşmayı.</p>

  <p>“Talavera’da işler kötü oğul, ana baba günü. İtalyan tanklarıyla saldırıyorlarmış... Cesurluk dediğin ne senin, o da <i>örgütlenen</i>, yaşayan, ölen bir şey; tıpkı tüfekler gibi, bakımını aksatmayacaksın onun da... Senin gözün pek olursa birliğinin de gözü pek olur anlamına gelmez ki bu, çokluk tersine... Gerçek ödlek, yirmi kişide bir kişi ya çıkar ya çıkmaz; yirminin en az ikisi de yaradılıştan yiğittir, takımı kurarken birinciyi atacak, öbür ikisini en iyi şekilde kullanarak geri kalan onyediyi düzene koyacaksın, örgütleyeceksin yani...”</p>

  <p>Manuel, konakladıkları zaman, milislerin birbirlerine anlattıkları bir şeyi hatırladı: Ksimenes yine çıkmış Ford’un üstüne, alayın milislerini çepçevre dört yanına toplamış, uçak bombardımanları karşısında nasıl davranacaklarını anlatıyordu: Daha o sabah, İtalya’dan henüz gelmiş bir düşman filosu Talavera’dan Toledo’ya geçmişti de. “Uçak bombasının patlaması fıskiyeyi andırır.” Çevrelerinde avcılarıyla yedi düşman bombardıman uçağı, birden, bulundukları alanın üzerinde belirip tek sıraya geçmezler mi? Donup kalmıştı milisler, Albay sağır olduğundan işitmiyordu ama, onlar duyuyorlardı uçakları. “... şunu bilin ki hücum başlayınca korkunun da bir faydası yoktur, gözü karalığın da. Niye? Zira bir metreden aşağısına değmez bu bombalar, yere tam zamanında yatmış bir birlikten yaralasalar yaralasalar ancak düştükleri yerde bulunanları yaralayabilirler.” Kulaklarından, uçak motorlarının gittikçe yakınlaşan derin uğultusuna adeta asılı milisler, yan gözle ikide bir gökyüzüne bakıp “Vay canına!” deyip duruyorlardı içlerinden. “Demek böyle, ha?” Ksimenes’ten onca korkmasalar çoktan yüzükoyun yere atacaklardı kendilerini. Ama onun Colon Oteli’ni tek başına nasıl aldığını içlerinde bilmeyen yoktu. Burunlar artık açıkça yukarı kalkıp kalkıp iniyordu ki, sonunda Manuel başparmağıyla Albaya havayı işaret etmişti. Ksimenes’in, “Yere yat!” komutunu vermesine kalmamış, önceden zaten talimli birlik, dağılmış, gözden silinmişti. Nişan aynasında topluluğun dağıldığını görünce, ilk düşman uçağı, bombalarını rastgele köyün üzerine serpiştirdi, öbürleri hiç atmayıp Toledo’ya sakladılar. Milislerden bir kişi yaralandı ama, o gün bu gün, uçaklardan korkmaz oldular.</p>

  <p>“Savaş garip şey: En katı bir şef için bile bir ekonomi sorunu, öldürmek. Artırabildiğin kadar canlı artırabilmek, yani insan kısmım sakınabilmek için, harcayabildiğin kadar demir ve barut harcamak. Demirden yana yoksul olduğumuza göre...”</p>

  <p>Manuel, o (içinden çıkılmaz) Clausevitz tipi İspanyol piyade iç tüzüğünden olsun, teknik Fransız dergilerinden olsun, savaşın ne olduğunu yazılardan öğrenmeye çalışıyordu ya, Ksimenes canlı olarak yapıyordu bu işi, hayattan öğretiyordu. Köyün arkalarında milislerin yaktığı ilk ateşler belirdi, Ksimenes acımsı bir sevgiyle baktı onlara.</p>

  <p>“Milisi karşısına alıp, şuran zayıf buran zayıf diye tartışmak neye yarar? Hiç! Tamamen faydasız. Niye gelmiş bu adamlar? Savaşmaya mı? Hazırlar mı buna, o andan itibaren orduda bir kriz varsa, bir komuta krizidir bu. Ben Fas’ta da bulundum, bilirim. Bu Kuzey Afrikalı Araplar kışlaya geldiklerinde de böyle çakı gibiler mi sanıyorsun? Yoo! Evet, askeri disiplinle ordu kurmak daha bir kolaydır; evet, birliklerimizde ya Cumhuriyetçi bir disiplin kuracak ya da geberip gideceğiz, ama, sen dediğimden şaşma oğul, geçirdiğimiz derin kriz, bir komuta krizidir bizim. İşimiz zor, düşmanlarımızınkinden çok zor, işte bu kadar.</p>

  <p>“Ahbabınız komünist efendilerin örgütledikleri -Allah Allah, geçen yıl kim derdi ki, bir yıl sonra Bolşeviğin biriyle dostça gezineceğim!- 5. Alay yok mu, 5. Alay, Alman ordusu değil elbette ama, yine de ciddi bir şey. Yalnız, koskoca bir ordu haline gelince, yeteri kadar silahı nereden bulacaklar?”</p>

  <p>– Meksika şilebi Barcelona’ya geldi ya.</p>

  <p>– Ne getirdi, yirmibin tüfek... Uçağımız yok gibi... Topçu varla yok arası... Mitralyöz dersen, haberin var mı oğul, sağımızdakilerde üç bölüğün bir tek mitralyözü var, nöbetleşe kullanıyorlar, kim hücuma uğrarsa o alıyor. Çarpışma Franco’nun Kuzey Afrikalılarıyla bizim yarı var yarı yok ordumuz arasında mı geçiyor sanıyorsun sen? Yanılıyorsun. Franco’yla yeni ordunun örgütlenişi arasında geçiyor aslında. Milislerin yaptığı da yapabileceği de, zaman kazanalım diye yazık ki gidip canlarına kıydırtmaktan ibaret. Fakat, hadi orduyu kurduk diyelim, topunu, tüfeğini, uçağını nereden bulacağız? Endüstrisinden çabuk, ordusu nasıl kurulacak bunun?</p>

  <p>Manuel, inanmış inanmış: – Er geç, dedi, Sovyetler nasıl olsa yardım edecek.</p>

  <p>Şöyle başını kaldırdı Ksimenes, bir şey demeden birkaç adım yürüdü. Bolşeviğin birini yanına alıp gezmeye çıkmakla bitmiyordu ki iş, çok daha ağırdı; şimdiye dek bütün umutlarını bağladığı Fransa’dan ağzı iyice yanmıştı. Ülkesi ya batacaktı, ya da Ruslar tarafından kurtarılacaktı, öyle mi?</p>

  <p>İngiliz plasterinden üstünde haç çatılmış tıraşlı kafasının çevresinde son bir ışık kaçamağı parladı, söndü. Manuel gittikçe çoğalan milis ateşlerine dalmıştı; akşam karanlığı, insanların loşluğu ve kayıtsızlığı usul usul saran bu ölümsüz çabasını ne kadar da beyhude kılıyordu böyle.</p>

  <p>Albay: – Rusya, dedi, uzak.</p>

  <p>Faşist uçakları yürüdükleri yolu ve dolaylarını besbelli adamakıllı bombalamışlardı. Sağda solda patlamamış bombalar yatıyordu. Manuel gitti birini iki eliyle kaldırdı, tapasını çıkarınca içinde daktiloyla yazılmış bir kağıt buldu, Ksimenes’e uzattı. Portekizce biliyordu o, okudu: <i>“Yoldaşlar, bu bomba patlamayacak. Şimdilik sizin için bu kadarcık yapabiliyoruz.”</i></p>

  <p>İlki değildi bu, böyle kağıtların.</p>

  <p>Manuel: – Gördünüz mü? dedi.</p>

  <p>Heyecanlandı mı göstermeyi sevmezdi Ksimenes:</p>

  <p>– Alba’yı ne yaptın? diye sordu.</p>

  <p>Manuel konuşmalarını anlatmaya koyuldu.</p>

  <p>Kayalıklar ışık yardımıyla kurtuldukları yoksul hayata karanlıkla yeniden dönüyor gibiydiler. Albayın gözü onlara iliştikçe çocukluğunu hatırlıyor, fakat nedense gençliğini düşünüyordu.</p>

  <p>“Yakında sen de genç subayları yetiştireceksin. Sevilmek ister onlar, insanoğlu böyledir, hep sevilsin ister; iyi bir şeydir bu ama, şunu kafalarına iyice sokmak şartıyla: Subay kısmı, kişiliğinin özellikleri yüzünden değil, komutanlığının bütünü ve yapısı içinde -doğruluğu, etkililiği ve mükemmelliği bakımından- sevilmelidir. Bak yavrum, sana şimdi bir subay asla hoş görünmeye, hoşa gitmeye çalışmamalıdır desem, bilmem anlayacak mısın ne demek istediğimi?”</p>

  <p>O “subay” dedikçe, Manuel, devrim önderi anlıyordu; hoşa gitmeye çalışmaksızın sevilmiş olmak insanın erişebileceği en ulu mertebelerden birisidir gibi geliyordu ona.</p>

  <p>Köye yaklaşmışlardı, karanlıkta beyaz beyaz, bir köpeğin kulağına asılmış keneler gibi kayalıktaki bir çukura yapışmış, basık damlar seçiliyordu.</p>

  <p>Ksimenes, yarı ciddi, yarı ördek: – Tehlikeli bir şey, dedi, sevilmeyi istemek. Her zaman tehlikeli. Bir zaman sessiz yürüyüp, sakat topuğunun taşlarda çıkardığı düzenli sesi dinlediler. En ufak bir böcek kıpırtısı bile işitilmiyordu artık. Albay:</p>

  <p>– ... ama, diyerek sözünü tamamladı, herhangi bir kişi olmaktansa şef olmak daha soylu bir şey, daha zor çünkü.</p>

  <p>Ksimenes köye varınca, kendisini “Yaşa!”larla karşılayan milislerine: Sağolun evlatlarım! diye karşılık verdi.</p>

  <p>Milisler, zaten yarı yarıya terkedilmiş köyün içine girmemişler, doğusunda konaklamışlardı. Onlar, iki subay, bir boydan bir boya geçtiler. Kilisenin karşısında basbayağı mazgallı bir şato vardı.</p>

  <p>– Niye onlara “evlatlarım” diyorsunuz, Albayım?</p>

  <p>– Ne diyeyim ya, yoldaşlar mı diyeyim? Diyemem, altmış yaşındayım, bu yaştan sonra olmaz bu, olmuyor da, kendimi oyun oynuyor sanıyorum; iyisi mi, ya çocuklar diyorum, ya da evlatlarım, olup gidiyor işte.</p>

  <p>Kilisenin önünde durdular. Yakılmıştı kilise, açık kapısından bir bodrum ve soğumuş ateş kokusu geliyordu. Albay içeri girince, Manuel dışarıdan cephesini seyre daldı.</p>

  <p>İspanya’daki barok halk kiliselerinden biriydi ama bu, yalancı İtalyan mermeri yerine taş kullanılmış olduğundan, gotik bir kiliseyi andırıyordu. Yangın içeride yanıp geçmişti, yalnız pencerelerden koca koca, kıvrım kıvrım kara dilleri uzanıyor, boşlukta kömürleşmiş en yüksek heykellerin ayaklarını yalıyordu.</p>

  <p>Manuel de girdi. Bütün siyahtı içerisi, eğri büğrü kafes parçalarının altında yer, isten simsiyah bir moloz yığınıydı, delik deşik. Ateşin yalayıp tebeşir beyazına çevirdiği içerideki alçı heykeller, kara kömür kesilmiş sütunların arasında ak ak beliriyor, ermişlerin delimsirek duruşları, sanki, yıkık kapıdan içeriye vuran Tage akşamının mavimsi sakinliğini yansıtıyordu. Manuel pek beğendi bunu, yine sanatçı damarı kabardı. Onlara sanki bu biçimi veren yangının ta kendisiymiş, sanki hareketleri hemen buracıkta alevlerin içinde doğmuş gibi, alt alta, üst üste bu heykeller yangın yerinde vahşi bir heybet kazanmışlardı.</p>

  <p>Bir ara gözden kaybetti Albay’ı, nereye kaybolur demesine kalmadan gördü: Yıkıntıların arasına diz çökmüş dua ediyordu. Fazla yukarıdan aradığı için görmemişti ilk bakışta. Gerçi Ksimenes’in koyu Katolik olduğunu bilirdi Manuel, yine de bir hoş oldu içi. Çıktı, dışarıda bekledi. Dönünce bir süre konuşmadan yürüdüler.</p>

  <p>– Müsaadenizle size bir soru albayım: Nasıl oldu da bize katıldınız siz?</p>

  <p>– Biliyorsun, Barcelona’daydım o sıra. General Goded’den bir mektup aldım, baktım beni de ayaklanmaya katılmaya çağırıyor. Kendi kendime dedim ki, al sana beş dakika mühlet, düşün taşın. Hükümete bağlılık yemini etmemiştim ama, içimden hizmet etmeyi benimsemiştim ona, yani benim kararım verilmesine verilmişti, düşünmek isteyişim daha çok sonradan neden acele ettim kaygılarına düşmemek içindi... Beş dakika doldu dolmadı, kalktım Companys’in yanına gittim, dedim ki: “Başında albayı olmak üzere bütün 13 Tercio emirlerinize hazırdır, sayın başkamın.”</p>

  <p>Kiliseye baktı yeniden. Yulaf kokan akşam durgunluğu içinde, çatlak alnı, göğe çizilmiş yarı kömür heykelleriyle akla ziyan bir görünüşü vardı şimdi. Duyulur duyulmaz bir sesle:</p>

  <p>– İyi ama niye, diyerek sözünü sürdürdü, insanlar yukarıda şimdi seni beni görmekte olanın kutsal davasıyla aşağılık yardakçılarınınkini karıştırıp dururlar? Yardakçıların da adinin bayağısı yardakçılarının...</p>

  <p>– Onun adını yalnız yardakçılarının ağzından işitirler de ondan, albayım.</p>

  <p>Ksimenes eliyle ağır ağır akşam dinginliğinde dinlenen kırları gösterdi ve bir şey demedi.</p>

  <p>“Bir örnek vereyim ister misiniz size, hem kendi başımdan geçen bir olay albayım: Hayatımda bir kere aşık oldum ben, adamakıllı ağır bir aşktı bu, yani adamakıllı ciddi. Düşünüyorum da bazan, dilsizden farkım yoktu karşısında bu kadının, metresim de olsa böyle kalacaktı bu, çünkü ikimizin arasında görünmez bir duvar vardı sanki: İspanya kilisesi!.. Sevmesine seviyordum ya, şimdi ne zaman aklıma gelse, o zamanlar bir deliye tutkunmuşum gibime geliyor, çocuksu ve yumuşak bir deliye. Allah aşkına bakın şu ülkeye albayım, kilise ne hale getirmiş onu, nasıl çirkin bir çocukluk içinde bırakmış! Kadınlarımızı ne hale koymuş, ya halkımızı! Öğretip öğreteceği de iki şey yalnız: Baş eğmek ve uyumak...”</p>

  <p>Ksimenes aksak ayağının üstünde durdu, kolunu tuttu Manuel’in, bir gözünü kırparak:</p>

  <p>– Bak oğlum, dedi, bu kadının koynuna girebilseydin, belki de dünyadan habersiz tatlı bir delicik olmaktan çıkardı, ha? Ayrıca, bir dava ne kadar büyükse, ikiyüzlülüğe ve yalana o kadar çok barınak olur, bu böyle...</p>

  <p>Karanlıkta bir duvarın bembeyaz beliren perdesi, önünde siyah siyah dikilmiş köylüler. Manuel onları görünce yanlarına sokuldu, yürekten bir sesle:</p>

  <p>– Yoldaşlar be, diye sordu, okulunuzda iş yok, kilisenizi yakacak yerde, niye Murcia’da yaptıkları gibi okula çevirmediniz?</p>

  <p>Köylülerden çıt çıkmadı. Gece yavaş yavaş her yanı kapladığından kilisenin heykelleri gözden kayboluyorlardı. İki subay, sırtlarını duvara vermiş köylülerin, hareketsiz, o siyah gömlekli ve geniş şapkalı gölgelerini görüyor, fakat yüzlerini seçemiyorlardı.</p>

  <p>“Albay, kiliseyi niye yaktığınızı öğrenmek istiyor da. Sizin burada papazlara neden kızıyorsunuz? Elle tutulur bir nedeniniz var mı?”</p>

  <p>– Neden hep bize karşı olur bu papaz kısmı?</p>

  <p>– Onlar mı size karşı, yoksa siz mi onlara?</p>

  <p>Karanlıktan çıkarabildiği kadarıyla, Manuel, köylülerin her şeyden önce kuşkulu olduklarını anlamıştı: Bu iki subay güvenilir kişiler miydi bakalım? Bu sorduklarının, sanat eserlerini koruma sorunuyla bir ilgisi olmasındı?</p>

  <p>– Yok öyle değil. Bizim burada, hangi arkadaş halk için çalışmaya kalktıysa papazı karşısında buldu. Ya ne yapacaktı?</p>

  <p>Köylüler kilisenin aralıksız beylerden, ağalardan, yana çıkmasına, Asturya ayaklanmasını kana boğan baskıyı haklı görmesine, Katalan’ların soyulmasını desteklemesine, haksızlık karşısında yoksullara sabırlı olmayı salık verip durduğu halde, şimdi onlara karşı kutsal savaş ilan etmiş olmasına bozuluyordu en çok. İçlerinden biri papazların “bir erkek sesiyle konuşmamasından”, çoğu köylerde arka çıktıkları adamların yerine göre sertliği ya da ikiyüzlülüğünden, hemen hepsi, faşistler bir köye girdiler mi, onlara, kurşuna dizeceklerini bile bile, “kafası kötüye çalışanların” listesini vermelerinden yakındı. Onca zengin olmalarına ise hepsi tutuluyorlardı.</p>

  <p>Bir başkası: – İstersen, hepsinden de! diye sözü bağladı. Demin ne dedin, niye kiliseyi okula çevirmemişiz, öyle mi? Şimdi bak, benim çocuklarım var, bizim buralarda kış da yaman olur, ama, kilisede barınıp okuyacaklarına donsunlar daha iyi!</p>

  <p>Manuel ona bir cıgara uzattı, çakmağıyla ateş tuttu. Kırk yaşlarında var yok, bıyıksız sakalsız, sıradan bir köylüydü bu. Çakmağın aydınlığında sağındaki köylünün fasulye tanesi suratı, çıkık alnı ve çenesi arasında kaybolmuş burnu ve ağzıyla, şöyle bir saniye belirip kayboluverdi. Onlardan sebep istememişler miydi, söylüyorlardı işte, söylüyorlardı ama, yüreklerinin diliyle son konuşan konuşmuştu asıl. Gece bastırmıştı. Çakmak sönünce yoğunlaşan karanlıkta köylülerden birisi:</p>

  <p>– Bu herifler, dedi, sahtekar hepsi.</p>

  <p>Ksimenes: – Para mı istiyorlar sizden? diye sordu.</p>

  <p>– Hepsi çıkarını gözetiyor. Onlara bakarsan, yalan tabii bu dediğim, malum, hepsi birer melek... Esasta ben haklıyım ama, açıklaması zor bunun. Sahtekar sürüsü bunlar.</p>

  <p>– Bu papazlar öyle bir konu ki, şehirli kısmı anlayamaz bunu.</p>

  <p>Acaba kimdi son konuşan? Uzaklarda köpekler havlıyordu. Başka birisi, hepsi ille de o fikrini söylesin düşüncesindeymişler de o açıklıyormuş gibi bir havada, “artık ilişmiyorlar ama” gibilerden:</p>

  <p>– Sözgelişi, dedi, Gustavito, faşistler ölüme mahkûm etmişti onu.</p>

  <p>Başka birisi, besbelli Gustavito’nun kendisi: – Yok, dedi, iki şeyi karıştırmayalım. Collado da, ben de inanmış kişileriz. Papazlara karşıyız, o başka, iman etmek başka şey, papazları sevmek başka şey. Ben kendi payıma imanlıyım.</p>

  <p>– Kutsal Bakiresini o, Santiao de Compostela ile evlendirmeye kalkışmıştı ama.</p>

  <p>– Ne, Santiago de Compostela mı? İşi düpedüz orospuluğa dökse daha iyi Kutsal Bakire:</p>

  <p>Sonra daha da alçak bir sesle, derdini açıklayan bütün köylüler gibi ağır ağır, tane tane anlattı:</p>

  <p>“Gecenin bir saatinde, bir hücre kapısını açıyordu faşistler; içeridekinin tabii bir şeyden haberi yok. Soruyordu: Ne var? Az sonra bir başka kapı. Daha sonra bir başkası. İdam mangasının cayırtısı işitilmiyordu ama, papazın çıngırağı yok mu papazın çıngırağı, işte onu duyuyorduk. Başladı mı bu rezilin çıngırağı çalmaya, tamam, biliyorduk ki içimizden birisi daha kurşuna dizilecek. Utanmadan geldiği de oluyordu ha, orospu çocuğunun. Bizi bağışlamak içinmiş güya. Lafa bak, lafa, bizi bağışlamak için!.. Generallere karşı kendimizi savunuyoruz ya, onu bağışlayacak. Onbeş gün boyunca, o çaldı çıngırağını biz dinledik. Sonunda kendi kendime, bunlar dedim af karaborsacıları be, bağışlama hırsızları... Ne dediğimi biliyorum pekala, bu iş yalnız para işi değil... Dinleyin beni, düşünün: Günah çıkarırken ne diyor papaz size, pişmanlık getirin demiyor mu? Bizimkilerden bir tekine yaptığı işten, kendisini savunmuş olmasından pişmanlık getirtecek papaza bence ne yapılsa az. Pişmanlık getirmek has adamın işi değil... adamın yapacağı en iyi bir iş de değil... işte bu kadar benim diyeceğim.”</p>

  <p>Ksimenes, Puig’i hatırladı birden.</p>

  <p>– Collado’nun da bir diyeceği var.</p>

  <p>Gustavo: – Ne duruyor, dedi, söylesin.</p>

  <p>Ses seda çıkmadı.</p>

  <p>– Ee hadi, söylüyor musun, söylemiyor musun?</p>

  <p>O zamana kadar sesini çıkartmamış olan: – Böyle de rastgele konuşulmaz ki! dedi.</p>

  <p>– Niyeymiş o? Anlat dün anlattığını, hadi başlasana, nasıldı o hikaye?</p>

  <p>– Ne hikayesi, hikaye değil bu.</p>

  <p>Dipçik seslerini dağıta dağıta milisler geliyorlardı. Karanlık öylesine bastırmıştı ki göz gözü görmüyordu artık. Sonunda anlatmaya razı oldu, iğneli iğneli:</p>

  <p>– Bunlara, diye başladı, zamanın birinde kralın Hurde’lerin oraya nasıl vardığını anlattıydım da. Sürek avında oluyor bu iş. Kral bir de ne görsün, tekmili hasta, kör, topal, kambur bu adamların.. Nedendir, diyor, eh diyorlar, yoksulluktan. Senin kral hiç düşünmemiş bu derece yoksul olunabileceğini... şaşıyor. Yoksulluk da az buz değil hani, millet boy atamıyor sözün gelişi, cüce kalıyor. Bunun üzerine ne yapsın, kraldır buyurur: Bu yoksullar için elimizden geleni ardımıza koymamalıyız. Çevresindekiler -her zamanki gibi- evet efendim, sepet efendimle geçiştirirler işi, yine -her zamanki gibi- kıllarını bile kıpırdatmazlar, -her zamanki gibi- kalır her şey. Sonra, yoksulluk, hastalık, pislik paçadan akıyor ya, hadi sürgün yeri olarak kullanalım burasını derler -her zamanki gibi- öyle de yaparlar. Bunun üzerine...</p>

  <p>Kimdi konuşan? Halk ağzına yatkınlığı bir yana, dolu dolu söylenen lafların gidişi konuşmaya alışkın bir ağızdan çıktığını belli ediyordu. Öyle pek bağırmadığı halde bile, Ksimenes rahatça işitebiliyordu dediklerini.</p>

  <p>– ...Hazret-i İsa buyurdu ki, bu işde bir iş var, varıp gideyim, ne işmiş göreyim. Meleğe tebdil oldu, o tarafların dini en bütün kadınına göründü. Kadın ona, ah, ah, dedi, boşuna zahmet ettin, dedi, ekmeğim katığım olmayacak ya, çocuk nasılsa vaktinden evvel doğacak, bizim buralarda dört aydan beri et yiyen tek bir komşu var, o da kendisini kesti yedi.”</p>

  <p>Başlangıçtaki hüzünlü acılığın yerini gizli bir alay almıştı bile. Ksimenes, bazı iç bölgelerde, ölüleri beklerken kimi köylülerin böyle destanlar yakıştırdıklarını işitmişti ama, içlerinden birini ilk defa dinliyordu.</p>

  <p>“... Tuttu Hazret-i İsa bir başka çocuklu kadının evine gitti. Görse görse ne görse, ortada bir beşik, beşiği çepçevre sarmış bir sürü sıçan! Çocuğu sıcak tutmak için desen, ısıtmaz; can yoldaşlığı etmek için desen, akla sığmaz. O zaman Hazret-i İsa’yı alır bir düşünce: İspanya’da işler kötü, İspanya’da işler kötü...”</p>

  <p>Uzak havlamalar ve silah sesleriyle, köyün içinden birtakım fren ve kamyon gürültüleri onlara kadar geliyor, rüzgarsa yanık kiliseden taş ve duman kokuları taşıyordu. Kamyonların patırtısı bir ara öyle bir hal aldı ki, iki subay köylünün anlattıklarını bir süre duyamadılar.</p>

  <p>“... çift çubuk sahiplerini zora koştu, topraklarınızı köylülere kiralayacaksınız buyurdu. Öküz besleyenler başladılar ah ile vah etmeye, sıçan besleyenler bizi soyuyorlar diye imdat istemeye. İmdat çağırdıkları da Romalının askeri.</p>

  <p>“O zaman Hazret-i İsa kalktı Madrid’e gitti. Ve onu sustursunlar diye dünyanın bütün kralları başladılar Madrid çocuklarını bir bir öldürmeye.</p>

  <p>“O zaman Hazret-i İsa buyurdu ki insanoğlunun işine akıl sır ermez, gece gündüz bir ölmezlik boyu kan döksen, pisliğini paklamaya yine de yetmez, öylesine aşağılık, öylesine bulaşık bir yaratıktır o.”</p>

  <p>Yeniden kamyonların uğultusu. Levazımcılar Ksimenesi bekliyorlardı; Manuel’se hem çarpılmıştı hem de huzursuz.</p>

  <p>“Kimi gezgin olduklarından kimi memur, büyücü başıların torunları doğumuna gelmemiştiler. İşte o zaman, dünya dünya olalı ilk defa yakındakiler ve uzaktakiler, sıcaktan yananlar ve soğuktan donanlar, gözleri karalar ve fukaralar <i>tepeden tırnağa silahlanıp</i> cümleten yola düştüler.”</p>

  <p>Öyle bir başına bir inanmışlık titriyordu ki bu seste, Ksimenes karanlıktan göremediği halde köylünün konuşurken gözlerini yumduğunu hissediyordu.</p>

  <p>... “ve o zaman İsa’nın, bizim yoksullarımız ve umarsızlarımız arasında yaşadığını yüreklerinde duyarak anladılar. Ve yoksulluğu, onu yenmek uğruna ölümü göze alabilecek kadar yakından bilenler, silahları varsa silahlarıyla, silahları yoksa iki elleriyle varıp, yedi iklim dört bucaktan birbiri ardınca İspanyol toprağına uzandılar...</p>

  <p>“... yetmiş iki ulustandılar, yetmiş iki dilden konuşurlardı, aralarında Çinli Mâçinli satıcılar bile vardı...”</p>

  <p>Ses daha bir boğuklaştı, köylü karanlığın içine karından yaralılar gibi kıvrılmış, başı, başlardan -ve Ksimenes’in İngiliz plasteri haçından- meydana gelme çemberin ortasında, dişlerinin arasından sürdürüyordu sözünü.</p>

  <p>“... ve yeteri kadar öldürülüp ölünende ve yoksulların son kalanları yola düşende...”</p>

  <p>Yoğun bir büyücü fısıltısıyla kelimelerin üstüne basa basa bitirdi:</p>

  <p>“... o güne kadar hiç kimsenin, hiçbir yerde, hiçbir zaman görmediği bir alem başlarının üstüne doğdu.”</p>

  <p>Çakmağını çakmaktan bile çekiniyordu Manuel. Geceyi, bir yandan da, ötede beride dolaşmış kamyonların deli klaksonları sarmıştı. Adamakıllı kalın bir ses:</p>

  <p>– Dün, dedi, sen bunu böyle anlatmamıştın ama...</p>

  <p>Gustavo onu bastıran bir sesle:</p>

  <p>– Benim, diye söze karıştı, aklım yatmıyor böyle şeylere. İnsanın ne yapması lazım anlaşılmıyor ki! Oysa yapılacak şey bilinmeli, esas bu.</p>

  <p>Yorgun ve yavaş, üçüncü bir ses: – Yorup durmayın, dedi, kendinizi. Şehirli kısmı bu, ne anlar köy papazı meselesinden?</p>

  <p>– Doğru, din iman meselesi sanıyorlar.</p>

  <p>– Şehirli kısmının aklı ermez bu işe.</p>

  <p>Ksimenes merak etmiş olacak, sordu: – İç savaş kopmadan önce ne iş yapardı?</p>

  <p>– Kim, o mu?</p>

  <p>Kısa bir sessizlik oldu. Sonra biri:</p>

  <p>– ... keşişti, dedi.</p>

  <p>Manuel, Albayı klaksonların cehennemine sürüklerken, Ksimenes:</p>

  <p>– Cıgarasını yaktığında Gustavo’nun rozetini gördün mü? diye sordu ona. Köylüleri bırakmış yollarına devam ediyorlardı. F.A.I.’nin rozeti gibi geldi bana.</p>

  <p>– Başkası da olsa farketmezdi. Ben, sözgelişi, anarşist değilim. Albayım; hepimiz gibi beni de papazlar yetiştirdi, ama yine de bende bir taraf var ki (komünist olarak her türlü yakıp yıkmanın karşısında olmama rağmen) bu adamı anlıyor.</p>

  <p>– Ötekinden de çok mu?</p>

  <p>– Evet.</p>

  <p>Bunun üzerine Ksimenes: – Barcelona’da görmüşsündür, dedi, kilise kapılarına asılan levhaların bazılarında usulden olduğu gibi <i>“Halkın denetiminde”</i> diye yazmamışlar da, <i>“Halk öcünün malı”</i> diye yazmışlar... Yalnız şu da var: Katalonya Alanı’nda, ilk gün, ölüleri hemen kaldırmak kabil olamadı; ateş kesildikten iki saat kadar sonra mıydı neydi, alandan kaçışmış güvercinlerin çıkageldiklerini gördük... kaldırımların üzerine, ölülerin arasına... Diyeceğim, insanoğlunun kini mini de boş laf...</p>

  <p>Sonra yıllarca sürmüş bir kaygıyı özetlermiş gibi, ağır ağır:</p>

  <p>“Allahınsa, sabrı uzun, beklemeye vakti çok.”</p>

  <p>Kuru ve katı toprakta çizmeleri küt küt vuruyor, Ksimenes’in aksak ayağı Manuel’in ayak seslerinden biraz geri kalıyordu.</p>

  <p>“Fakat, bekleyişi neden böyle tecelli ediyor? Anlayamadığım işte bu.”</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Yeni bir arabuluculuk denemesi yapılacakmış deniyordu. Bu iş için Toledo’ya gece bir rahip gelecek, Alcazar’a da galiba ertesi gün girecekmiş.</p>

  <p>Ufak alanı aydınlatan sokak lambaları sönmüştü. Işık namına yalnız <i>El Gato</i> meyhanesinin kapısına, epeyce de alçağa asılmış gemici feneri göze çarpıyordu. Öyle güzel bir kedi de çizmişlerdi ki, Shade bayıldı, girmezlik edemedi; kapıya yakın masalardan birisine oturarak, piposundan bilmem kaç gölge çıkarıp Toledo Katedrali’nin duvarında yansıta oynata oyalamaya çalıştı kendini.</p>

  <p>Gazetesine, gecenin ikisine kadar çektiği telgraflar, ertesi güne yetişiyordu. O saate kadar Lopez Madrid’den dönmüş, Allah bilir, rahibi de getirmiş olurdu: yaman bir haber vardı ufukta, yaman bir de yazı ama, henüz on bile dememişti saat. Ağız ağıza yalnızlıkla dolu olmak, kızıl yapraklara bürünmüş merdivenli konaklarıyla bu küçük alanı, hele bir de araya Alcazar’dan atılan son silahların sesi karışınca, gizemli ve gerçek dışı bir dekor havasına sokuyordu. Keyfine diyecek yoktu Shade’in. Hintlerde mi, Çinlerde mi nerede, hindistancevizi ağaçlarının kuşattığı nar çiçeği saraylarda unutulmuş birtakım radyolar kuruyordu içinden... burada yaşanan savaşın olanca gürültüsünü o tavuskuşu ve maymun halkalarına ileten koca koca radyolar; Toledo’yu sarmış olan ceset kokuları Asya bataklıklarının kokusunu andırıyordu da ondandı belki bu. “Ayda radyo olsaydı ne iyi olurdu: savaşın karmakarışık gürültüsünü ölü yıldızlara yansıtmak!” Sapasağlam fakat terkedilmiş, bu saatte hiç şüphesiz içi milislerle tıklım tıklım katedral hem sanat sevgisini okşamaktaydı, hem de Katolik kilisesine olan düşmanlığını. Meyhanede millet sohbeti iyice koyulaştırdı.</p>

  <p>– Gördünüz mü şu işi, ıska geçti bizim uçaklar. Badajoz’da faşist mitralyözleri arenada gizlenmişler, gizlenmiş olmasına ama, açıkta değillermiş, çatının altında.</p>

  <p>– Kışla bombalamak gerekti mi, dikkatli olacaksın, bizden aldıkları tutsakları tıkıyorlar oralara.</p>

  <p>Genç, hafiften alaycı bir ses, müthiş bir İngiliz aksanıyla:</p>

  <p>– Savaş biter bitmez, diyordu, aşağıya bir göz atayım dedim, ne görsem beğenirsiniz? Alana kadınlar üşüşmüş bütün, hem de ne kadınlar! Beş yüz metre kadar yukardayım ya, bir tamam görüyorum ne kadar genç ve güzel olduklarını, “O yakışıklı İskoçyalı pilot da hangisiymiş?” dediklerini kulaklarımla duyuyorum.</p>

  <p>Nihayet Lopez, saçları pır pır, kolları havalarda, en kralına geldiğinde Shade bazı notlar alıyordu. Bütün ağırlığıyla oturdu Lopez, kollarını tekrar kaldırıp bırakarak kalçalarının üstünde tabanca gibi patlattı, alanın ıssızlığında iyice büyüdü bu patlama, uzaktan birkaç silah sesi de yankısıymış gibi işitildi. Shade, ufak fötrünü geriye kaykıltmış, ses çıkarmadan bakıyordu.</p>

  <p>– Anladık, rahip istemişler, işe yarar bir rahip bulmak gerek. Gerek ama, hey Allahım sen bilirsin!..</p>

  <p>– Dur, önce onlar mı rahip istediler, yoksa siz mi rehineleri geri almak istediniz?</p>

  <p>Lopez, o gün görüp geçirdiklerinden canı gerçekten burnuna gelmiş bir adam haliyle:</p>

  <p>– Hepsi aynı kapıya çıkar, tosbağa! dedi. Rahip istemişler değil mi, tamam, kendileri bilir. Fakat ne çocukları bırakıyor aşağılıklar dışarı çıksın, ne kadınları. Kendilerininkileri de yanlarında tutuyorlar, bizimkileri de, böylesi işlerine geliyor elbet. Neyse, rahip değil mi istedikleri, ala, iki rahip biliyorum ben, Madrid’e bir telefon, saat üçe doğru oradayım diyorum, bulun bana şu iki herifi.</p>

  <p>“Papazlar toz olmuş bir kere, olmayanlara da her köşe başında rastlanmıyor ki. Neyse, Madrid’e düşer düşmez, ilk aksilik: bir türlü Guernico’yu bulamam, cankurtaranlar örgütünde miymiş neymiş, ister istemez vazgeçip ilk papazın ardına düşüyorum, adresi var bende, iyi adamdır, 34’ten bilirim, içerideyken sık sık bizi yoklamaya gelirdi. (Hepimiz tulumlu) dört milis, bir de ben, arabaya adayıp evine dayanıyoruz. Ev ki ne ev, kapıcısı Katolik, kiracıları Katolik, pencereleri Katolik, duvarları Katolik, tepeden tırnağa Katolik, kısacası, her merdiven dönemecine alçıdan öyle bed Meryem Analar oturtmuşlar ki, ağlarsın. Araba kapının önünde durur durmaz bütün katlarda bir curcunadır koptu: meğer bu şaşkınlar onları kurşuna dizmeye geldik sanırlarmış, işe bak. Kapıcıyı çekiyorum bir kenara, anan yahşi baban yahşi diyorum, ulan bul şu papazı bana! Şu papaz kırımı lafı yok mu, nutku tutulmuş herifin. Zaten bizim arabanın geldiğini penceresinden görür görmez papaz bahçeye dar atmış canını, oradan da toz olmuş.”</p>

  <p>Alanın ne ıssızlığı kalmıştı ne vahşiliği, her gittiği yer gibi orayı da Lopez kendine uydurmakta gecikmemişti.</p>

  <p>“... kaldık mı ötekinin insafına! Bildiğim sadece Milisler Genel Yönetimi’yle bir ilgisi olduğu. Kalkıp hadi oraya düşüyoruz ki, bütün subaylar oturmuş yemek yiyor. Bir tamdık buluyoruz, durumu anlatıyorum ona. “İyi,” diyor, “saat dörde doğru gel, papazını al.” Eh, içim rahatlıyor ne de olsa biraz, daha dünya kadar da yapılacak işim var, cephane için kırk kişiye yüzsuyu dökeceğim. Bir koşu onları yaparak saat dörtte dönüyorum, arkadaş orada. “Vallahi,” diyor, “sen ilk geldiğinde papaz orada yanımdaydı, önce bir konuşayım da demiştim, iyi etmişim. Gelmeyecek gibi, yan çiziyor, korkuyor galiba.” Ne, korkuyor mu? Tepem bir atış atmış ki, o kadar işte. “Ulan ciğersiz takımı,” diye başlıyorum, “öz işlerini yapmaktan aciz herifler...” Neyse, işin içindeki işi anlatıyorlar sonra bana, öğreniyoruz ki bu papaz rastgele bir papaz değilmiş, katedralin bilmem nesiymiş, kilise düzeninde önemliymiş bu rütbeler; köy papazı olsaymış bak, daha kolay o kadar mesele çıkarmazmış ama, ben nereden bulurum köy papazını, onlar heykeltıraşlıkla ilgilenmezler, ben onları tanımam. “İyi,” diyorum arkadaşa, “sen ona kendisiyle konuşmak istediğimi bir söyle bakalım, çoluk çocuğu o cehennemden kurtarmak için ne çare varsa başvurmak şart.” Bir yandan da susuzluktan çatlayacağım. Buzdolaplarında bira varmış. Hemen dalıyorum mutfağa, birayı içtik içiyoruz derken, orada bir herif: Yakasız, pis gömlekli, ayağında çizgili pantolon, yeleğinin önü açık, ha bre bira musluklarını zorluyor. (Sıcağın derecesini sen anla artık.) Bu değil miymiş bizim rahip?”</p>

  <p>– Yok canım, nasıl bir adam: genç mi, yaşlı mı?</p>

  <p>– Yaşlıca. Sakalı tıraşlı ya, çıkanı ağarmış. Enine boyuna bir zat. Kısacası boktan bir yüz, ama resmi yapılacak eller. Neyse, durumu anlatıyorum (hale bak, ben!), cevap diye on dakika tıraşa tutuyor beni. Buralarda iki üç kelimeyle verilecek bir cevabı bir çeyrek konuşarak verene ne derler, şarlatan demezler mi, işte bu da onlardan. Bir ara ne demişsem demişim, bana ne karşılık verse beğenirsin: “Tam asker sözü bu sözleriniz!” Herhalde ona sorumlu biri filan olduğumu söylemişler, yoksa sırtımda tulum, ne rütbe işareti, ne bir şey; yine de “sizin gibi bir subay” diyor bana, bir garip heykeltıraşa! Sonunda cevabı bastırıyorum: “Subay mubay, bana filan yere git çarpış dediler mi, gidiyorum, siz bir din adamısınız, birtakım adamlar sizi istiyorlar orada, ben de çocukları çıkarmak derdindeyim, geliyor musunuz, gelmiyor musunuz?” Bir zaman düşünüyor, sonra yine bir soru bana, hem de ciddi ciddi: “Sağ salim döneceğimi garanti edebilir misin?” İşte o zaman kan tepeme sıçrıyor, diyorum ki: “Az önce buraya geldiğimde subaylarla oturmuş bir güzel karın doyuruyordunuz, yoksa Toledo’dakiler, akşama yemek yerine sizi mi yiyecekler sanıyorsunuz?” İkimiz de masanın birer kenarına ilişmiştik, bu sözüm üzerine şöyle bir kalkıyor, seninkisi, bir eli yeleğinde, soylu soylu: “Eğer,” diyor, “tek bir can kurtarabileceğim kanısındaysanız, geleceğim.” “Tamam, zaten yiğit bir adama benziyorsunuz siz, yalnız şu ara iş can kurtarmaya kaldı mı, hemen kurtarmalı. Hadi, araba aşağıda bekliyor.” “Ne dersiniz, bir yaka takıp bir ceket giysem, daha iyi olmaz mı?” “Bana göre hava hoş, ama sizi bekleyenler cübbeyle görürse daha hoşlanırlar herhalde.” “İyi ama, yanımda cübbem yok ki, burada.” Artık gerçekten mi yoktu, korkuyor da öyle mi söylüyordu bilemem, günahı boynuna, doğru da olabilir. O giyinmeye gidince, ben arabaya bindim, az sonra çıktı geldi: Bir yaka, siyah bir kravat, alpaga bir ceket, iyi mi? Arabaya aldık hop!</p>

  <p>Uzun ve gevşek bir rüzgar soluğu alanı ağır bir yanık kokusuna boğdu birden. Yanmakta olan Alcazar’ın dumanları oraya kadar geliyordu. Ceset kokusundan kurtulunca şehir başka bir şehir oluverdi sanki.</p>

  <p>“Yolda, iki adımda bir yoklama için durduruluyoruz. Dokunuyor bu seninkine, konunun üstünde hayli kafa yormuş bir adam haliyle, “Madrid’den çıkmak da kolay değilmiş hani,” diyor.</p>

  <p>“Gelinceye kadar, bir yandan, kızılların da beyazlar kadar, “hatta belki de daha fazla” haklı olabileceklerini açıklamaya çalıştı bana, bir yandan da buluşmanın nasıl yapılacağını sordu durdu. Aşağı yukarı her çeyrek saatte bir, “Gayetle basit,” diye tekrarlıyordum, “Yüzbaşı Rojo için nasıl yapıldıysa öyle yapılacak. Aynen. Onlara geldiğinizi haber vereceğiz, gözlerinizi bağlayarak, artık neredense, Albay Moscardo’nun makamına çıkaracaklar, Alcazar’ın komutanı bu Moscardo, yanına çıktınız mı çıktınız, gerisi size düşüyor artık.” “Albay Moscardo’nun makamında olacak demek bu iş?” “Evet, Albay Moscardo’nun makamında! Anlaşıldı mı?” “Anlaşıldı.” Ayrıca, eğer Moscardo kadınları ve çocukları bırakmayı reddederse, içeridekileri zinhar takdis etmemesini, ayin mayin yapmamasını kulağına koydum.</p>

  <p>– Shade sordu: – Kabul etti mi?</p>

  <p>– İsterse etsin, umurumda mı? Yapacaksa yapacak zaten, kabul ettim dese de yapacak, demese de yapacak, öyle mi? Neyse, dilimin döndüğünce bir bir anlattım bunları, belki gereğince usturuplu olmadı ama, ne yapalım. Toledo’ya varınca, bataryada inip yüzbaşıyı göreyim dedim, sen misin diyen, “cojones” diye bir kalayladı beni yüzbaşı, ağzımı açmaya meydan vermeden atladı basamağa, içeriye bir göz attı: “Ulan nerede obüsler, hani obüs yollayacağız demişlerdi, yarın akşama cephanemiz kalmayacak!” Gagasını kıssın diye elimle ötekine çaktırmadan işaretler yapıyorum, papaz bu yahu, aramızda ne kadar az duysa yine çok şey duymuş sayılır, değil mi? Gel de anlat yüzbaşıya. Güç bela kafasına dank edince, tanıştırıyorum onları: “Bu da papaz yoldaş.” Yüzbaşı, Alcazar’ın delik deşik kulesini gösterip pat pat bacaklarına vurarak, “Bak hele,” diyor, “Moscardo’nun makamı ne hale geldi.” Gösterdiği yerde dersen üçgenimsi koskoca bir gedik. Papaz bozulmaz mı, bozuluyor elbet, çamura yatmaya kararlı bir suratla bana: “İyi ama sevgili komutanım,” diyor (artık canciğer olmuşuz tabii), “ben Albay Moscardo’yla bu yıkıklıkta mı konuşacağım? Bilmem ki nasıl olur?” Yüzbaşı tınmadan, “O sizin bileceğiniz iş,” diyor, “başınızın çaresini bakın, yalnız bildiğim kadarı Allah babanın kendisi adımını atmazdı vallahi oraya!”</p>

  <p>“Beş paralık da bundan al. Uzun etmeyelim, al takke ver külah, papaza bu işi Moscardo’nun kendisiyle ayarlayacağımızı anlattım, yanına üç muhafız katıp geldim, şimdi kimbilir kaçıncı uykusunda.</p>

  <p>– Peki, son karar ne? Gidiyor mu, gitmiyor mu kaleye?</p>

  <p>– Yarın sabah dokuzda: öğleye kadar mütareke.</p>

  <p>– Çocuklarla ilgili bir şeyler biliyor musun?</p>

  <p>– Hayır. Sorumlular ne yapacağını benim papaza anlatacak olmalı. Ya da kendilerini sorumlu sananlar. Allah vere de yüreğine indirmeseler korkudan; bunu deyişim boşuna değil, anarşistlerin arasında dövmeli birisini gördüm, herif dehşet!</p>

  <p>– Hadi yukarı doğru yürüyelim, bakalım orada ne var ne yok.</p>

  <p>Geceleyin şapkası büsbütün güzelleşen Panço Villa’nın Dehşeti’ne geçerken şöyle bir göz atıp tadına vararak, sessiz sessiz, Zocodover Alanı’na doğru yürüdüler. Yukarılara çıkıldıkça sokaklar kalabalıklaşıyordu. Kimbilir hangi evin çatısında yuvalanmış bir mitralyöz çatırdıyordu zaman zaman, arada tek tek de tüfekler. Günü gününe üç ay önce Shade, aynı yerde, aynı saatte, görünmez bir eşeğin çıtıpıtı nal seslerini, bilmem hangi serenaddan dönen gitarcıların karanlıkta sevinçli sevinçli çaldıkları <i>Enternasyonal</i>’i işitmişti. İki çatı arasından, ışıldaklarla aydınlatılmış Alcazar, karşılarına çıkıverdi.</p>

  <p>Shade: – Alana kadar gidelim, dedi, tankın birinde yazmak en iyisi.</p>

  <p>Gazeteciler adet edinmişlerdi bunu, işi olmayan tanklardan birine dalıyor, içeriye bir mum dikip yazılarını orada yazıyorlardı.</p>

  <p>Sonunda gelip barikata dayandılar. Solda milislerin bir bölüğü çalatüfek veriyorlardı dumanı; sağda, başkaları ya yataklara yangelmiş kağıt oynuyordu, ya da Endülüs havaları çalan bir radyonun çevresindeki hasır koltuklara rahatça kaykılmış, müzik dinliyordu. Üst katta, ikinci kat gibi bir yer, takır takır bir de mitralyöz. Shade barikat mazgallarından birine uydurdu gözünü.</p>

  <p>Zamanında Castilla krallarının atlı boğa güreşi yaptıkları bomboş alan, güçlü bir ark lambasının çiğ aydınlığında, Katedral Alanı’ndan daha da gerçek dışı görünüyor, insanı ürperten o yanık kokusu ve gece serinliği karışımıyla, yeryüzüne, yeryüzündeki bir şehre ait bir alan olmaktan çok, ölü bir gezegendeki bir boşluğa benziyordu. Bir film stüdyosu aydınlığına sığışmış Asya yıkıntıları, bir yay, mermilerin çizip çizip attığı kapalı ve terkedilmiş mağazalar ve bütün bir yanı olduğu gibi kaplamış, dağınık, iç içe ya da tek tek demir kahve iskemleleri. Evlerin üzerinde “Z”leri diken diken koskoca bir vermut reklamı: ışıksız yanlarında belli belirsiz gözlemci odalarıyla. Yukarı doğrulan bütün sokaklara, bütün ışıldaklar ışınlarını cepheden salıvermişlerdi; sokakların sonundaysa, pırıl pırıl, ölüm için, turistler için hiç olmadığı kadar iyi ışıklandırılmış, duman içindeki Alcazar, gece göklerine karşı garip şekilde yassı ve düz, yanıyordu.</p>

  <p>Arasıra faşistin biri bir kurşun salladı mı, Shade, ister istemez bir takır takır ona karşılık veren milislere, bir de kenarda kağıt oynayanlara bakıyor, yukarda, içeride karıları ya da çocukları kapalı olanlar acaba hangileridir diye düşünüyordu.</p>

  <p>Gece diye yollu yollu köylü battaniyeleri çıkarılmıştı ortaya, barikatlardaki yollu yataklarla birleşince, şehre garip bir çubuklu forma beraberliği vermekteydi bunlar. O ara, neredense, caddeye bir de katır çıkmaz mı? Shade, “geceleri,” dedi. “Çizgili düzeni bozmamak için katırların yerine bundan böyle yaban eşekleri gelecek.” Dar ve karanlık caddeleri Nuhtan kalma tankın önüsıra, benek benek, zırhlı otomobillerin ışıklı kuleleri beliriyordu. Alana çok yakın bir binbir-çeşit-mağazasının vitrini yangından handiyse aydınlanmıştı; önünde tüylü şapkalı bir kocakarı donakalmış, Alcazar’ı duman duman ışığa boğan ışıldakların yansımalarıyla gündüz gibi görünen taşra güzeli şapkalarına hayran, kendinden geçmişti.</p>

  <p>Bazan bir düşman mermisi zırhlı arabaların çeliğinden ıslık ıslığa sekiyordu. Lopez, Kurmay Karargahı’na çıktı; Shade tanka girdi, mitralyözcünün ayırdığı yere oturup henüz defterini açmıştı ki, mitralyöz ateşe başladı, arkasından zırhlı otomobiller, milisler derken bir cayırtıdır koptu. Hele kulenin içinde oldu mu, insan mitralyöz gürültüsüne dayanamaz, dışarı bakınca da yer yerinden oynuyor sanır. Shade, acaba Alcazar karşı saldırıya mı geçti kaygılarıyla tanktan fırladı.</p>

  <p>Meğerse faşistler kaleden bir aydınlatma fişeği atmışlarmış, bütün şehir de onun üzerine mermi yağdırıyor.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Rahip kaleye gireli yarım saat kadar olmuştu. Barikatın bu yanında gazeteciler, her boydan birtakım “sorumlular” kısa adımlarla gide gele, karşı taraftan mütarekeyi kontrola ilk inecekleri bekliyorlardı. Shade, sırtında gömlek, başında yine geriye itilmiş şapkası, üç kişiyle -Komünist Partisi yetkililerinden Pradas, bir Rus gazetesinin temsilcisi Golovkin, bir de Japon gazetecisi- volta vuruyor, her üç adımda bir barikatın deliklerine bir göz atmadan da edemiyordu. Fakat alanda, bacakları havada demir kahve iskemlelerinden başka kimseler yoktu şimdilik. Rüzgarın esişine göre de ortalığı ya ölü kokusu, ya ateş kokusu bastırıyordu.</p>

  <p>Alanın bir köşesinde, Alcazar’ın dar çıkışlarından birinin ucundan, bir faşist subayı belirdi ve belirmesiyle kaybolması bir oldu, yeniden tenhalığına döndü alan; ama her gece ışıldakların altındaki ıssızlığına benzemiyordu bu, daha çok terkedilmiş gibiydi. Işık hayata kavuşturuyordu onu. Sanki hayat köşebaşlarında şu milisler, şu faşistler gibi pusuya yatmış bekliyordu da, az sonra çıkıp gelecekti.</p>

  <p>Mütareke başlamasına başlamıştı gerçi ya, hanidir düşman mitralyözleriyle biçilmeden adım atılamadığından mıdır nedir, alanda bir uğursuzluk var gibiydi, kimse çıkmayı göze alamıyordu.</p>

  <p>Sonunda üç milis barikattan çıkmayı kararlaştırarak tılsımı bozdular. Söylentilere bakılırsa Alcazar’ın ele geçirilmiş bölmelerinde, çardakların altında -barikattakilerin eşi- yataklar ve oyun kağıtları bulunmuştu. Düşman gözüyle bakmaktan, birçok bölmeleri ele geçirilmiş de olsa, çoğu milisin kafasında sır küpüne dönmüştü Alcazar. Mütarekedir diye içeriye kadar sokulamayacaklarını biliyorlarsa da, şöyle yanına bir yaklaşmak istiyorlardı ama, şimdilik barikatın öteki yanında volta vuruyorlardı. Oradan uzaklaşmayı gözleri pek kesmiyordu anlaşılan.</p>

  <p>Shade, şapkası hiç olmadığı kadar geriye kaykılmış, alnı daha şimdiden ateş gibi yanan kum torbalarına dayalı, aradaki bir deliğe gözünü uydurmuş bakıyor, hem de, “Kedi sanki mübarekler,” diye düşünüyordu, “iş kavgaya döküldü mü, iki yan da hazır, barışmak oldu mu...”</p>

  <p>Az önce faşist subayının görünüp kaybolduğu yerde, karşıda, bu sefer faşist subaylarından bir grup meydana çıktı. Alanın tenhalığıyla yüz yüze gelince ne yapacaklarını kestiremediler. Milisler de, faşistler de durmuş, birbirlerini süzüyorlardı. Birkaç milis daha barikatın ötesine geçti. Dürbününe davrandı, Shade.</p>

  <p>Belli belirsiz seçebildiği faşist suratlarında kin bulacağını sanmıştı doğrusu, oysa görebildiği kadarıyla huzursuzdu bu adamlar; ters türs yürüyüşleri, subay elbiseleriyle olduklarından mıdır nedir, ellerini nereye koyacaklarını bilemeyişlerinin daha bir belli olması, huzursuzluklarını daha da artırıyordu. Milisler yaklaşıyorlardı.</p>

  <p>Yanındaki delikten gözetleyene sordu:</p>

  <p>– Sence durum nasıl?</p>

  <p>– Nasıl konuşacaklarını bilemiyor bizimkiler.</p>

  <p>İki aydır birbirlerinin kanına susamış kimselerin konuşmaya başlaması zor olacaktı, elbet. Onları birbirlerinden onca ayıran, bir bölüğünün sütunlar boyunca, öbürlerinin barikatın ardısıra kafasında işleyip durduğu, alanın yasaklığından çok, birbirlerine yaklaşırlarsa konuşmaya başlayacakları düşüncesi değil miydi?</p>

  <p>Alcazar’dan yeni yeni faşistler iniyor, yeni yeni milisler barikattan çıkıyordu.</p>

  <p>Golovkin: – Garnizonun beşte dördü sivil muhafızlardı benim bildiğim, diye sordu, öyle değil mi?</p>

  <p>Shade: – Öyle, dedi.</p>

  <p>– Öyle ama, baksanıza şunların kılığına, hepsi subay. Yalnız subayları bırakıyorlar dışarıya.</p>

  <p>Demesine kalmadan durum değişmişti. İki boynuzlu şapkaları ve sarı zırhlı üniformalarıyla sivil muhafızlar da başlamışlardı gelmeye; yalnız, ayaklarına beyaz sandallar giymişlerdi.</p>

  <p>Shade: – Milisler, dedi, bütün postalları vurmuş galiba.</p>

  <p>Ötede, aralarında en azından on metre varsa da, iki grup birbirlerine laf atıyorlardı artık. Shade, iki kum çuvalının kuytusunda piposunu yaktı, ardında Golovkin ve Pradas, konuşmacılara doğru ilerledi.</p>

  <p>Aslında iki grup da birbirine basıyordu kalayı.</p>

  <p>On metrelik adeta kutsal bir aralıkla ayrılmış, oldukları yerde hop oturup hop kalktıklarından büsbütün acayip görünen bir telaşla, küfürlerini ve kanıtlarını birbirlerinin suratlarına elleriyle savuruyorlardı sanki. O yaklaştığında faşistler:</p>

  <p>– ... ulan, diye bağırıyorlardı, deyyus oğlu deyyuslar, hiç olmazsa biz bir ülkü uğruna savaşıyoruz.</p>

  <p>– Öyle mi? Ya biz ne uğruna savaşıyoruz, orospu çocuğu, para kasaları için mi? Ülkülerin en ulusu için savaştığımız şuradan da belli ki, ülkümüz herkesin ülküsü.</p>

  <p>– Herkesin ülküsü olmuş kaç para eder? Ülküde esas, en iyisini seçmek, kara cahil, herkesinkini değil.</p>

  <p>İki aydır vurmak dileğiyle birbirlerine nişan alıp durmuşlardı ya, ha deyince yeni bir ilişki düzeni bulamadıklarından, savaş ilişkilerini başka bir biçimde sürdürüyorlardı. Yine de...</p>

  <p>– Vay canına, ulan Habeşleri zehirli gazla boğmak mı ülkü, Alman işçilerini toplama kamplarında inim inim inletmek mi? Ha? Irgatları bir peseta gündelikle çalıştırmak mı ülkü, söylesene eşkiya bozması, yoksa Badajoz’u mezbahaya çevirmek mi?</p>

  <p>– Ya Rusya, Rusya ülkü mü?</p>

  <p>– Değil de ne?</p>

  <p>– Gidip görmeyenler için belki! Emekçilerin cumhuriyetiymiş, hah hah hay, güleyim bari, emekçileri iplese yüreğim yanmaz!</p>

  <p>– Öyleyse niye tiksiniyor patronların ondan, bulsalar bir kaşık suda boğacaklar. Sen onu bırak da beni dinle, yüreğinde şu kadarcık iyi niyet varsa: ulan, dünyanın en aşağılık şeyleri sizinle birlik be, en adalete susamışları da bizimle, kadınlar bile. Hani nerede milis kadınlar aranızda, bir tane göstersene? Prens sanma kendini inek, alt tarafı bir muhafızsın sen de, söylesene niye kadınlar bizden yana, ha?</p>

  <p>– Kadınlar götürsün seni e mi? Ülkü dediğin kiliseleri yakmaksa, senin olsun böyle ülkü, kodoş sen de!</p>

  <p>– Yeterinden fazla olmasaydı kim yakardı senin kiliselerini?</p>

  <p>– Kiliseler altın küpü ama köylerin yiyecek ekmeği yok, ne haber?</p>

  <p>İtalya’da arabacıların, Paris’te şoförlerin boşuna ağız dalaşlarını duydukça hangi duyguya kapılıyorsa, bunları dinlerken ona benzer bir duyguya kapılmış olduğunu farketmekten, şaşkın, Shade, milislerin arasına sokuldu. İçlerinden biri, bir yapı işçisi, bir gün önce Lopez’le gördüğünden Shade’i tanıyordu, Golovkin’i göstererek:</p>

  <p>– Bu da kim? diye sordu.</p>

  <p>– Sovyet gazetecisi.</p>

  <p>Golovkin’de surat, elmacık kemikleri fırlak, gotik köylü heykellerindeki fodul suratın eşiydi; bir röportaj için Moskova’ya gittiğinde, Shade, köylü köklerinden henüz kopmamış olan Rusların çokluk Batılıların ortaçağ suratlarına benzediklerini tespit etmişti. Bu iş böyle, ben kızılderiliyi andırıyorum, bu Rus rençbere benziyor, İspanyollarsa beygire.</p>

  <p>Barikattan çıkan ilk üç milis, alanın ötelerine ilerlememişler, yanıbaşında kalmışlardı.</p>

  <p>Ülkülerin karşılaştırılması sürüp gidiyordu, ötede. Faşist subaylarından birisi:</p>

  <p>– İş mi ulan, diye böğürüyordu, sizin gibi sıcak yatağında uyku çekerek çarpışmak ülküsü için? Hayvanat, bir de bize baksana, köstebek gibi yeraltında dövüşüyoruz. Bir kendi halinize bakın, bir bizim halimize. Ulan içecek cıgaramız bile yok bizim be, hergele sürüsü!</p>

  <p>– Nelere yokmuş, neleri?</p>

  <p>Milisin biri aradaki yasak aralığı geçti, C.N.T’den bir adamdı bu, gömleğinin kollarını kıvırmış, dövmeleri masmavi meydana çıkmıştı; handiyse tepesinden vuran güneş koca Meksikalı şapkasının gölgesini ayaklarına indiriyor, bu yüzden sanki siyah bir leke üzerinde yürüyordu. Elinde bir paket cıgara, dövüşecekmiş gibi faşistlere yanaştı. Shade, İspanya’da paketle cıgara tutmak göreneğinin olmadığını bildiğinden, anarşistin işin altından nasıl kalkacağını merak ediyordu. Adam, suratı bir karış, cıgaraları paketten alarak birer birer, kanıt verirmiş gibi dağıttı sanki. “Cıgara içiyoruz diye bize bozulmak var mı be?” dermiş gibi. “Siz içemiyorsanız bunda bizim günahımız ne, namussuzlar, savaş yüzünden içemiyorsunuz. Yoksa cıgara içene yan bakan kim, inek oğlu inekler!” Hem dağıtıyor, hem de pencereleri kendine tanık tutuyordu. Onun paketi boşalınca, yanına gelmiş olan başka milisler dağıtımı yürüttüler.</p>

  <p>Pradas: – Şu ahmakça işe, diye sordu, ne dersiniz?</p>

  <p>Şu havasıyla, Lenin’e benzesin diye sakalını sivriltmiş bir Mazarin’i andırıyordu.</p>

  <p>– Vallahi ben, Belçika Meclisi’nin en fırtınalı oturumlarından birinde, posta güvercinlerini rüsuma bağlamak sözkonusu olunca, tasarıyı reddetmek için partilerin kaşla göz arasında kardeşçe birleşiverdiğini görmüşümdür. Nedeni gayet basit, milletvekillerinin yüzde sekseni güvercin severmiş meğer. Burada da tiryakiler arasında bir dayanışma var...</p>

  <p>– Yok, baksanıza, daha köklü bir sebebi olmalı bunun.</p>

  <p>Çünkü, o ara, “Maşallah hepiniz tıraş olmuşsunuz siz!” diye bağırmıştı faşistin biri; işin garibi, milisler de tıraş olmamışlardı, sakallı dolaşıyorlardı ama, bu söz üzerine içlerinden biri fırladığı gibi Pazar Sokağı’na seğirtti. Onu gözleriyle izleyen iki gazeteci, barikatın orada başka bir milisle konuştuğunu gördüler. Konuştuğu milis, öfkeden kan beynine çıkmış gibi tabancasını çekmiş, faşistlerden yana tuta tuta bir şeyler söylüyordu. Anarşist yeniden bir koşu gitti.</p>

  <p>Shade, Golovkin’e: – Sizin orada da, diye sordu, böyle mi olmuştu?</p>

  <p>– Sonra anlatırım, açıklaması zor, çok zor.</p>

  <p>Derken, elinde bir kutu mavi jilet, milis çıkageldi; bir yandan seğirtiyor, bir yandan da kutuyu açıyordu, ama faşist subaylarının en az on on iki kişi olduklarını görünce belirli bir şekilde durakladı, kutuda o kadar jilet olmadığından nasıl dağıtacağını kestiremedi bir an. İlkin çocuklara şeker atarmış gibi kutuyu şöyle bir savuracak olduysa da vazgeçti, sonunda, en yakınındaki faşistin eline düşmanca tutuşturuverdi; vermesine kalmadı, öteki subaylar arı gibi alanın üzerine üşüştüler. Milislerin kahkahayı bastığını görünce, bir komuta patlattı içlerinden birisi; tam dağıldıkları sırada, Alcazar’dan başka bir faşistin, alanın beri yanından ise az önce kendisinden jilet isteyene tabanca çeken milisin gruba yaklaştığı görüldü. Milis birer birer faşistleri süzerek:</p>

  <p>– Oh, dedi, ne ala memleket!</p>

  <p>Bir sessizlik oldu, sesi askıda kalmıştı sanki, herkes sonunu nasıl getireceğini bekliyordu. O:</p>

  <p>– ... rehinelerden ne haber? diye bağladı. Yukarda kızkardeşim var benim.</p>

  <p>Artık ülkülerin karşılaştırılması değildi sözkonusu olan; bu ses, düpedüz kinle dolu bir sesti.</p>

  <p>Faşistlerden birisi: – Gerçek bir İspanyol subayı, diye cevap verdi, üstlerinin işine karışmaz.</p>

  <p>O daha sözünü henüz bitirmişti ki, milisler, son gelen faşistin:</p>

  <p>– Albay Moscardo tarafından geliyorum, dediğini duydular, beni komutanınıza götürün.</p>

  <p>Milislerden biri: – Bizimle gel! dedi.</p>

  <p>Subay onun ardına düştü. İri yarı Golovkin’in iki yanında çocuk gibi kalan Pradas’la Shade de, gittikçe daha bir yoğunlaşan, bakışları öldür Allah Alcazar’a saplı olmasa insanın alanda herhangi bir pazar kalabalığı sanabileceği kalabalık da, onları izledi.</p>

  <p>Faşist subayı dükkana geldiğinde, Hernandez, ardında Negüs, Mercery, iki de teğmen olduğu halde, dışarı çıkıyordu. Karşılaştılar. Faşist onları selamladı ve elindeki mektupları uzattı.</p>

  <p>– Albay Moscardo’nun mektupları, dedi. Karısına ulaştırılacak.</p>

  <p>Dünden beri Toledo’da, günlerden beri Madrid’de görüp yaşadıkları, Shade’e birdenbire, rüzgarın dumanlarını yırtık bayraklar gibi şehrin üzerine çarpıp durduğu şu Alcazar’ın yanık kokuları arasında, birbirine, kullanılmış bir kinle bakan şu iki adamda somutlaşmış gibi geldi. Sanki o telaş telaş kaçmaların, saldırıların, anlamsız barikatların ve alınan rehinelerin de, az önce dağıtılan jilet bıçaklarının ve cıgaraların da gelip bağlanacakları yer burası, daha doğrusu bu mektuplar, yeryüzünün gerçek kokusu ise, yangın dumanı kokusu biraz aman verdi mi ortalığı kaplayıveren bu beygir leşi kokusu idi. Hernandez, her zaman yaptığı gibi, sağ omzunu şöyle yukarı kaldırıp mektupları teğmenin birine vermiş, upuzun çenesiyle gideceği yeri göstermişti. Negüs, yarı şaka:</p>

  <p>– Aşağılık kerata! demekten kendini alamadı.</p>

  <p>Hernandez hep aynı yorgunlukla bu sefer iki omzunu birden kaldırdı ve teğmene gitmesini işaret etti. Pradas, eli kelebek gözlüğünde, sordu:</p>

  <p>– Moscardo’nun karısı Toledo’da mı?</p>

  <p>Hernandez: – Hayır, dedi, Madrid’de.</p>

  <p>Shade, şaşakalmış: – Serbest mi? diye sordu.</p>

  <p>– Kliniğin birinde galiba.</p>

  <p>Bu sefer Negüs kaldırdı omuzlarını, ama öfkeyle.</p>

  <p>Hernandez, mütarekeyle ıssızlaşıveren sokakta, içindeki bir yazı makinası tıkırtısını Shade’e kadar sızdıran dükkan-karargaha dönmeye davranmıştı. Sokak aralarında ateşin ansızın kesilmesiyle şaşkına dönmüş köpekler usul usul oraya buraya sokulmaya başlıyordu, silah sesleri durur durmaz meydana çıkıveren ayak sesleri ve konuşmalar şehri barışın ta kendisi gibi sarmaya koyulmuştu. Pradas yüzbaşıya yetişti, ufacık sakalı avcunda, yanısıra birkaç adım yürüdü.</p>

  <p>– Bu mektupları göndermek niye? İncelik olsun diye mi?</p>

  <p>Gözlerini Meksikalı şapkalarının yuvarlak yuvarlak, koca koca gölgeler saldığı kaldırıma dikmiş giden subayın yanında, kaşları çatık, alaycıdan çok şaşkınca bir hali vardı. Hernandez, sonunda, sırtını dönerek kesti attı:</p>

  <p>– İncelikten değil, cömertlikten.</p>

  <p class="ortali_yildiz">*<span class="buyuk_yildiz">*</span>*</p>

  <p>Pradas, kaşları hala havada, sordu:</p>

  <p>– Siz tanır mısınız bu yüzbaşıyı?</p>

  <p>Shade: – Hernandez’i mi, dedi, hayır.</p>

  <p>– Yaptığını yapmaya onu iten ne acaba?</p>

  <p>– Yapmamaya ne itecekti ki?</p>

  <p>Golovkin, yanlarından geçen o bol keseden “zırhlı” dedikleri arabalardan birini göstererek:</p>

  <p>– İşte şu! dedi.</p>

  <p>Arabanın üstünde, bağlanışından, onu geri getirenlerin dostu olduğu anlaşılan bir ceset yatıyordu. Gazeteci, içine kuşku düştüğünde sık sık yaptığı gibi, kravatının uçlarını çekiştirmekteydi.</p>

  <p>Golovkin: – Sık sık oluyor mu bu? diye sordu.</p>

  <p>– Galiba. Mevki komutanı da buna benzer mektupları yerlerine ulaştırttı.</p>

  <p>– Muvazzaf subay mı bu komutan?</p>

  <p>– Evet! Hernandez de muvazzaf.</p>

  <p>Pradas: – Ya kadın, diye sordu, ya kadın ne biçim şey?</p>

  <p>– O nasıl soru öyle? Tanımıyorum ama genç bir kadın olmasa gerek.</p>

  <p>Golovkin: – Ne demek yani? dedi. Bunun açıklaması İspanyolluk mu?</p>

  <p>– Size yetiyor mu bu çeşit laflar? Öğle yemeğini Santa-Cruz’da yer, gidin kendine sorun. Nasıl olsa bulunur bir sofrasına çağıran sizi: komünistler de var.</p>

  <p>Türlü çeşit milisin arasında yeniden Panço Villa’nın Dehşeti peydahlandı; onu görür görmez, Shade, barışta olduğu kadar savaşta da Toledo’nun ufak bir şehir olduğunu düşündü. Eskiden nasıl sık sık aynı rehberlere, ya da aynı emeklilere rastlıyorduysa, şimdi de öyle her gün aynı ayrıksınları görecekti. Dedi ki:</p>

  <p>– Faşistler saat ikiyle dört arasında saldırmaz, öğle uykusu zamanı diye. Burada gördüklerinizden çarçabuk yargılara varmayın hemen, doğru değil.</p>

  <p>Şehir yanından bakıldı mı handiyse kusursuz görünen kum torbaları ve barikatlardaki yollu yataklar, Alcazar yanından bakılınca kurt yeniği bir tahta gibi delik deşik görünüyordu. Bir ara dumanlar gölgeye boğdu her şeyi: Yangın, her şeye kayıtsız, kendi hayatını yaşıyordu. Duraklamış çatışmanın garipsi durgunluğunda, Alcazar’ın oralarda bir ev daha tutuşmuştu.</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Santa Cruz Müzesi’ndeki salonun bir köşesine dört köşe iki masa atılmıştı. Yine loştu içersi; birkaç telaşe müdürü durduğu yerde duramayıp yine bu loşluğu çalkalandırıyor, yine tuğlalardaki mermi deliklerinden sızan ışık benekleri, omuzlara çaprazlanmış tüfekleri benekliyordu. Ortalığı kaplamış o çok İspanyol ham zeytinyağı kokusuyla meyve ve yaprak yığınları arasında terli suratlar yanıp yanıp sönüyorlardı. Panço Villa’nın Dehşeti yere oturmuş, bozuk silahların onarımına dalmıştı.</p>

  <p>Hafif kambur boyuna yaraşmadığından mıdır nedir, Hernandez’in davranışları hiç de savaş kabadayısı davranışları değildi. Basit davranışlardı bunlar, oysa yanındakiler öteki masada fedai tavırları takınmışlardı. Yaralanmış olanların hiçbirisi ilk sargılarını değiştirmemişti. Pradas, alçak sesle, “Kanlı kanlı dolaşmak pek hoşlarına gidiyor olmalı,” diye mırıldandı Golovkin’le birlikte, o ara başka bir subayla konuşmakta olan Hernandez’in karşısına oturmuşlardı. Doğrusu yüzbaşı alnında bir, postalı andıran çenesinde bir başka ışık lekesiyle, Rus gazetecisi gibi bir başka ulustanmış değil de, başka devirdenmiş gibi duruyordu. Bütün milisler nokta nokta güneştiler.</p>

  <p>Manuel: – Parti Teknik Komitesi’nden Pradas yoldaş, dedi.</p>

  <p>Hernandez başını kaldırarak:</p>

  <p>– Evet, dedi, biliyorum.</p>

  <p>Manuel az önce konuştukları sözü sürdürerek: – Yok, dedi, mektupları göndertmenin gerçek sebebi ne?</p>

  <p>– Milisler cıgara dağıttılar ya, neden dağıttılarsa o.</p>

  <p>Pradas, hala şaşkın, bir eli kulağının arkasında, sakalında bir ışık beneği: – Benim de, diye homurdandı, öğrenmek istediğim bu ya!</p>

  <p>Acaba ağır işitiyor da eliyle kolaylaştırmaya mı çalışıyordu? Kulağına bitişik de tutmamıştı onu, yalanan kedi gibi arkasına geçirmişti. Hernandez, Manuel’in sorusunu o uzun parmaklarının kayıtsız bir hareketiyle cevaplandırdı. Dışardaki zırdeli ışığın derinliklerinde kayıp birtakım radyoların gürültüsü, mermi deliklerinden içeriye doluşuyor, olağanüstü şapkasının altında, tüfekleriyle kucak kucağa birden uyuyakalmış Panço Villa’nın adeta boynuna sarılıyordu.</p>

  <p>– Sovyet yoldaşımız diyor ki (bir eli kafasında, Pradas’tı çeviren), bizde olsa Moscardo’nun karısı o dakika tutuklanırdı. <i>Acaba niye siz başka türlü davrandınız?</i> Sebebini bilmek isterim.</p>

  <p>Golovkin az İspanyolca anlıyor. Fransızca biliyordu.</p>

  <p>Negüs bir soru yöneltti ona:</p>

  <p>– Hiç hapiste yattın mı sen?</p>

  <p>Hernandez bir şey demiyordu.</p>

  <p>– Çarlık zamanında çocuk yaştaydım henüz.</p>

  <p>– İç savaşa katıldın mı?</p>

  <p>– Teknisyen olarak.</p>

  <p>– Çoluk çocuğun var mı?</p>

  <p>– Hayır.</p>

  <p>– Benim... vardı.</p>

  <p>Fazla üstünde durmadı, Shade. Mercery, gayet yukarıdan:</p>

  <p>– Cömertlik, dedi, büyük devrimleri onurlandırır.</p>

  <p>Pradas: – İyi ama, diyecek oldu, bizimkilerin çoluk çocuğu Alcazar’da tutuklu.</p>

  <p>Milisin biri zeytinyağlı ve domatesli koskoca bir jambon tabağını yüklenmiş geldi. Shade illet olurdu bu yemeğe, Negüs’ün de iltifat etmediğini görünce, yarı bu yüzden, yarı yemek içmeye deygin her şey onu özellikle ilgilendirdiğinden:</p>

  <p>– Ne, siz de <i>aceite</i> sevmez misiniz, İspanyol olduğunuz halde, ha? dedi.</p>

  <p>– Ben ağzıma et koymam, yalnız sebze yerim.</p>

  <p>Shade çatalına davrandı. Başpiskoposluğun arması, çatalın üstünde.</p>

  <p>Bir zaman yediler. Müzenin, cam çelik ve alüminyum, o modern vitrinlerinde her şey yerli yerinde duruyordu; yalnız şurda burada, çevresi örümcek ağı çatlamış bir yuvarlak deliğin hemen arkasında, bir kurşun yiyip tuzbuz olmuş ufak tefek antikalar. Negüs, Pradas’a dönerek:</p>

  <p>– Bak, dedi, dinle beni: Bir adam hapse girip çıktı mı, gözleri yüzde doksan eski gözleri değildir, öbür insanlar gibi bakmaz, öyle görmez. Proleter kısmı arasında da böyle başka türlü bakanlar çoğaldı. Bunu değiştirmekle işe başlamalı, anladın mı?</p>

  <p>Golovkin’e olduğu kadar Pradas’a da konuşur gibi bir hali vardı ama, çeviriyi bu sonuncunun yapması keyfini kaçırıyordu. Shade, hayatından memnun:</p>

  <p>– Ben, diye mırıldandı, bunun ötekiler gibi “ulemadan” olmadığını anlamıştım ya, dur bakalım.</p>

  <p>Milisin birisi neredense eline bir kardinal başlığı geçirmiş, yanına sokularak:</p>

  <p>– Bunu, dedi, ortalarda bulduk. Hiçbirimizin hiçbir işine yaramayacağı anlaşıldığından, oybirliğiyle sana armağan edilmesine karar verildi.</p>

  <p>Shade hiç bozmadan: – Sağolun, dedi. Genellikle çocuklar, sokak köpekleri, bir de yüreği temiz olanlar canayakın bulur beni, kediler sevmez nedense. Sağolun!</p>

  <p>Şapkayı kafasına geçirip ponponunu şöyle bir okşadı, jambonunu yemeğe devam etti:</p>

  <p>“Iowa-City’de ninemin evinde gördümdü bu ponponlardan, koltukların eteğine dikmişler. Sağolun.”</p>

  <p>Negüs küt işaret parmağını uzatmış, karşıdakilerin günlerdir kurşunla biçtiği Bonnat’ımsı, katran siyahı üstüne soluk renk, bir çarmıha geriliş tablosunu göstermekteydi. Üst üste gelen mermiler İsa’nın sağ kolunu handiyse koparmış, sol koluysa, karşıdaki duvarın taşlarınca korunduğundan mı nedense, yalnız şurasından burasından bir iki delinmişti; solgun vücudunu ise, besbelli bir mitralyöz yaylımı omuzdan kalçaya dikiş makinası geçmiş gibi yanlamasına delik deşik etmişti.</p>

  <p>– Günün birinde burada ve Madrid’de yenilmiş de olsak, insanlar bir gün gönüllerince yaşamış olacak, anlıyor musun bilmem sözlerimi? Yüreklerindeki kine rağmen hiç olmadıkları kadar özgürler de ondan. Yanlış anlama, bu dediğim özgürlük siyasal değil, başka bir şey, çok daha başka, anladın mı?</p>

  <p>Mercery: – Elbette, diye doğruladı, Madam Mercery’nin de dediği gibi her şeyin başı yürek.</p>

  <p>Shade, başında kırmızı şapkasıyla, kendi havasında:</p>

  <p>– Madrid’de, dedi, iş biraz daha ciddi. Ciddi ama farketmez, sizinle beraberim: devrim, hayatın tatili... Bugünkü yazımın başlığı da ona göre zaten: <i>İzin.</i></p>

  <p>Pradas, dikkat kesilmişti; elini armut biçimi kafasının tepesine kadar kaldırdıysa da sözün sonunu duyamadı; Shade’in söyledikleri, bir sandalya gürültüsü arasında kaynadı gitti, çünkü o sırada piposu gülümsemesine ekli çıkagelen Garcia’ya bir yer ayarlamaya çalışıyorlardı.</p>

  <p>Negüs, bıraktığı yerden: – Zaten, diyerek sözünü sürdürdü, kolay bir şey değil insanlar için birarada yaşamak, ters bir şey, tamam mı, cesurluk da paçalarından akmıyor, ama olduğu kadarı bir işe yaramalı canım, bir şey yapmalı onunla! Ölmeyi kafasına koymuş adamlar nasıl olsa bir yolunu bulur, ölür elbet; ne var ki, palavrasız tarafından olmalı bu iş, “diyalektik”siz tarafından olmalı. Sen kalkar seçimle gelmiş sorumluların yerine memurlar oturtursan, orduyu kaldıracağım diye ordu kurar, eşitsizliğe son vereceğim diye eşitsizlik yaratırsan, bir de burjuvalarla dolap çevirmeye kalkışırsan sonu nereye varacak bunun? Hayat, nasıl yaşanması gerekiyorsa, ya hemen öyle yaşanacak, ya da ölünecek. Olmazsa çekiver kuyruğunu. Gidiş-dönüşü olmaz bu işin.</p>

  <p>Garcia’nın, her an tetikte sincap gözleri pırıldadı, içtenlikle:</p>

  <p>– Azizim Negüs, dedi, devrimin kendi başına bir yaşama biçimi olmasını istedin mi, sonunda bir de bakıyorsun bir ölmek biçimi olmuş. O zaman da ha şehitlik mertebesine varmışsın, ha zaferi kazanmışsın, farketmez iki gözüm.</p>

  <p>Negüs sağ elini İsa gibi şöyle kaldırdı havaya:</p>

  <p>– Ölümden korkanın, dedi, vicdanı rahat değildir.</p>

  <p>Manuel, çatalı elinde, söze karışarak:</p>

  <p>– İyi ama, dedi, bu arada faşistler Talavera’da; böyle sürüp giderse bu, üstelik Toledo’yu da kaybedeceksiniz.</p>

  <p>Pradas ise ders okuturmuş gibi: – Sizlerin, dedi, nihai tahlilde, ne farkınız var Hıristiyanlardan. Hem bu arada...</p>

  <p>Garcia sözü gümüşse, susması altın olurdu diye düşündü.</p>

  <p>Negüs, kendini zor tutarak: – Papazın, dedi, takkesinden başlatma beni! Ama din felsefesini de kaldırıp atamazsın, işe yarar yanları vardır.</p>

  <p>Shade, eli şapkasının püsküllerinde öteden:</p>

  <p>– Yok canım, diye atıldı, anlatsana şunu.</p>

  <p>– Biz Hıristiyan mıristiyan değiliz ama, siz, birer papaz olup çıktınız sonunda. Yok, hayır, komünizm döndü dolaştı bir din haline geldi demek istemiyorum, komünistlerin papazlardan hemen hemen farkı kalmadı diyorum. Sizin gözünüzde devrimci olmak ne demek? Kurnaz olmak demek, olur mu öyle şey be! Bakunin de, Kropotkin de tek laf etmemiştir buna benzer, böyle düşünmez onlar, kesinlikle düşünmez hem de. Parti yedi sizi, disiplin yedi; asıl, suç ortaklığı yedi, zira, karşınızdaki partili olmadı mı, ar namus tertemiz sizde, ne ödev duygusu, ne sorumluluk, ne bir şey. Sadakatin sözü edilmiyor. Oysa biz -en ufak çıkar beklemeksizin- 1934’den beri yedi dayanışma grevi yaptık, sadece destek olsun diye...</p>

  <p>Öfkeden, ellerini darmadağın saçlarının çevresinde dört döndürerek, çabuk çabuk konuşuyordu; öyle ki Golovkin ne dediğini anlayamaz olmuştu, yalnız arasıra çıkarır gibi olduğu kelimeler kaygılandırıyordu onu. Garcia eğildi Rusça bir şeyler söyledi kulağına.</p>

  <p>Pradas: – Somut olarak, dedi, sadakatsiz olmak beceriksiz olmaktan yeğdir.</p>

  <p>Bunun üzerine Negüs tabancasını çekti masanın üstüne koydu. Garcia da piposunu.</p>

  <p>Tabaklar ve imbik ağızlı sürahiler delik tuğlaların binbir ışık beneğini gümüş tırtıllar gibi dört bir yana yansıtıyor, dal uçlarında meyveler ve tabancaların kısa, çelik mavisi namluları ışıl ışıl yanıyordu.</p>

  <p>Manuel: – silahların yeri, dedi, cepheler.</p>

  <p>Pradas: – Asker olmamız gerektiği zaman, dedi, asker olduk. Sonra yapıcılık etmemiz gerekti, yapıcılık ettik. Yöneticilik, mühendislik, bilmemnecilik etmemiz gerekti, onu da ettik. Nihai tahlilde, eğer papazlık etmemiz gerekirse bir gün, papazlık da ederiz. Ama bu arada devrimci bir devlet kuran da biziz, orduyu kuracak olan da. Hem somut olarak. Yeteneklerimizle ve kusurlarımızla. Ama bizi, cumhuriyeti ve işçi sınıfını kurtaracaksa bu ordu kurtaracak işte, başkası değil.</p>

  <p>Shade, ellerini şapkasının ponponlarından ayırmaksızın, saf saf :</p>

  <p>– Bütün bunlara, dedi, boşveriyorum ben. Neden mi? Sizin de, sizin de yaptıklarınız dediklerinizden hem daha basit, hem daha iyi de ondan. Hepsinde kafalar altı okka, hele sizin orada Golovkin, kafası altı okka çekmeyen kalmadı gibi bir şey, komünist olmayışım da bu yüzden zaten. Doğrusu biraz hergelemsi geliyor bu Negüs bana ama, hoşuma da gidiyor.</p>

  <p>Hava yumuşar gibi olmuştu.</p>

  <p>Hernandez yeniden saatine baktı, gülümsedi. Yüzü ve elleri gibi dişleri de uzundu. Bu defa, sakalını sıvazlayarak, söze Pradas başladı.</p>

  <p>– Her devrimde aynı şey, dedi. 19’da adalet komiseri, devrimci sosyalist Steinberg, Pierre ve Paul Kalesi’nin hiç açılmamacasına kapatılmasını önerdiği zaman ne oldu? Lenin, çoğunluğu, beyaz tutsakların orada barındırılmasına pekala razı etti. Gerilerimizde yeterinden fazla düşman var deniyordu, bir de bunlarla mı uğraşalım? Şuraya gelecek sözüm: nihai tahlilde, bir topluluğun soyluluk taslamaya kalkışması çok sonraki iş.</p>

  <p>Mercery su götürmez bir kesinlikle:</p>

  <p>– Ne kadar erken olursa o kadar iyidir, diye kesti attı.</p>

  <p>Negüs: – Yarın, dedi, her şeyi yıkacağız, bir hiç için mi? Palavra dinlemem ben. İnsanlar partiler için yaratılmamıştır, partiler insanlar için kurulmuştur. Ne bir devlet kurmak niyetindeyiz biz, ne bir kilise, ne bir ordu, insanı insan etmek istiyoruz. İnsanları.</p>

  <p>Hernandez, uzun parmakları çenesinde düğümlü: – Öyleyse, dedi, fırsat düştü mü yücelikle davranarak işe başlasınlar. Yeteri kadar katil ve alçak bizden olduğunu söyleyip duruyor çünkü.</p>

  <p>Mercery, yüreğini elinin, elini masanın üstüne koyarak:</p>

  <p>– Müsaadenizle yoldaşlar, dedi, iki şeyden biri. Biz kazanırsak bu kavgayı, tarihe şu karşımızdakiler rehinelerle geçecek, bizse Moscardo’nun karısının tutuklanmamış olmasıyla. Kim ne derse desin Hernandez, örnek oldunuz siz, büyük ve soylu bir örnek. Üyesi bulunmakla onurlandığım “Barış ve Adalet” hareketi adına huzurunuzda şapkamı... şey, kepimi çıkarır, sizi kutlarım.</p>

  <p>O alev-salar cehenneminde karşılaştıkları günden beri Mercery, Garcia’nın kafasını karıştırmaktaydı. Binbaşı, hem kendi kendine acaba ülkücülükle oyunculuk hep böyle etle tırnak gibi birbirine yapışık mıdır diye düşünüyor, hem de Mercery’de faşizme karşı olanların hesaba katması gereken sağlam bir şeyin varlığını hissediyordu.</p>

  <p>Negüs, başka bir yandan sürdürüyordu şimdi sözünü:</p>

  <p>– .... niye anarşistlere bir zıpır sürüsü diye dudak bükmekle vakit geçiriliyor, bunu da anlamıyorum, vazgeçmek lazım bundan. İspanyol sendikacılığı yıllardır az iş yapmadı. Ciddi işler hem de, üstelik kimseye yılışmayarak. Sizin gibi yüz yetmiş milyon değiliz biz ama, şunu da unutmayın, bir fikrin değeri eğer onu benimsemiş kimselerin sayısına bağlıysa, yandınız, Rusların hepsini hesaba katsanız yeryüzündeki et yemezlerin sayısı komünistlerden fazladır iyi mi? Genel grev diye bir şey var diyelim, var mı yok mu? Varsa, yıllarca niye çürütmeye çalışıp durdunuz? Yeniden okuyun Engels’i, anlarsınız var mıymış yok muymuş. Okuyun Bakunin’i, zaten genel grev demek Bakunin demek. Geçenlerde bir komünist piyesi seyrettim, içinde anarşistler var, kime benziyorlardı bilir misiniz, burjuva piyeslerindeki komünistlere, olur mu böyle şey?</p>

  <p>Gölgelere boğulmuş ermiş heykelleri heyecanlı jestleriyle onu yüreklendirir gibiydiler. Manuel söze karıştı:</p>

  <p>– Genellemelerden vazgeçsek biraz, dedi. Bütün komünistler mükemmeldir diyemeyiz; belki de Negüs, aksi tesadüf, hep kötülerine çattı. Şimdi, özür dilerim, adını unuttuğum Rus yoldaşı ve Pradas’ı saymazsak, bu masada sanıyorum ki ben tek partiliyim. Ne dersin, Hernandez bir, papaz mıyım ben? Ya sen ne dersin Negüs?</p>

  <p>– Yok, yiğit bir arkadaşsın sen, çarpışıyorsun da. Ayrıca içinizde senin gibileri çok. Ama hepsi öyle değil.</p>

  <p>– Şu da var, sonra: Neden sizden başka namuslu adam yokmuş gibi konuşuyor, sizinle aynı kafada olmayanlara hemen bürokrat damgasını yapıştırıyorsunuz? Siz de pekala biliyorsunuz ki Dimitrof bürokrat filan değil. Durruti’ye karşı Dimitrof, olsa olsa ne olur? Bir ahlak anlayışının başka bir ahlak anlayışıyla çatışması olur, bir ahlak anlayışına karşı alavera dalavera değil. Şurda madem ki hepimiz arkadaşız, ona göre namuslu olalım.</p>

  <p>Pradas, Negüs’e: – Hem, diye çıkıştı, “Sırasında her şeyden geçeriz, fakat zaferden asla!” diyen sizin Durruti’niz değil miydi?</p>

  <p>Beriki fırlak dişlerinin arasından homurdandı adeta:</p>

  <p>– Evet, dedi, evet ama, bilir misin seni tanımış olsaydı ne yapardı Durruti? Vallahi basardı kıçına tekmeyi!</p>

  <p>Pradas hiç bozuntuya vermedi: – Sizin ahlak anlayışınızla, dedi, somut olarak politika yapılamaz, bunun farkına varmakta yazık ki gecikmeyeceksiniz. Böylecedir ki...</p>

  <p>Aradan bir ses: – Başka birisiyle yapılabilir mi sanki?</p>

  <p>Garcia: – Devrimin, dedi, sarpa sardığı yer de, belki dramı da burası işte: onunla yapılamaz ama, onsuz da yapılamaz.</p>

  <p>Hernandez şöyle bir doğruldu bu söz üzerine.</p>

  <p>Artık sanki güneş yiyen Manuel’in bıçağında ışıklı beneklerden birisi pırıl pırıl parlıyordu.</p>

  <p>Negüs: – Kapitalistler, dedi, gayet iyi bir şey bulmuşlar, önemli bir şey; o kadar önemli ki nasıl bulduklarına şaşarım bazan, savaş bittiğinde burada, her sendika kendi başımıza aynı şeyi yapsak diye düşünürüm, onlarda saygı duyduğum tek şey de budur: Bilinmezlik. Onlar <i>meçhul asker</i> diyorlar ya, daha iyisi bulunabilir. Aragon cephesinde adı sanı belirsiz sürüyle mezar gördüm: Taşın ya da tahtanın üzerine F.A.I. ya da C.N.T. yazıvermişler, o kadar. Bu beni... İyi bir şeydir, yani. Barcelona’da milisler cepheye hareket etmeden önce Ascaso’nun mezarı önünde saygı duruşu yapıyor, törenle geçiyorlar, herkes kısıyor gagasını, bak bu da iyi, maval okumaktan da, dinlemekten de çok iyi.</p>

  <p>Bir milis geldi Hernandez’i aradı.</p>

  <p>Pradas, sakalının içine içine: – Hıristiyanlar... diye homurdandı.</p>

  <p>Manuel, ayağa kalkmıştı bile, sordu: – Rahip çıkmış mı?</p>

  <p>– Henüz çıkmamış. Komutan beni istetmiş de.</p>

  <p>Hernandez, Mercery ve Negüs’le birlikte çıktı: Negüs çıkarken şapkasını almayı unutmadı ama, bir gün önce giydiği Meksikalı şapkası değildi bu. Anarşist Federasyonu’nun kırmızı ve siyah keplerinden biriydi. Onlar gidince kısa bir sessizlik oldu, içisıra da asker sofralarının dağınık yemek sonu gürültüleri.</p>

  <p>Golovkin, Garcia’ya dönerek: – Neden mektubu göndertti acaba? diye sorusunu yineledi.</p>

  <p>Hem Rusça biliyordu Garcia, hem de Negüs dahil hepsince sevilip sayıldığını hissetmişti.</p>

  <p>– Sırayla görelim bakalım... Bir: Göndertti, çünkü reddetmek istemedi, az çok okumuş adamdır, babasının isteğiyle subay olmuş, serbestlik taraflısı olduğundan da yıllardır cumhuriyetçi... İki: Meslekten subay oluşunu da akıldan çıkarmamalı, kafası siyasi bakımdan nasıl işlerse işlesin, karşısındakilerin subay olması etkiliyor onu. Üç: Şu anda Toledo’dayız. Hangi devrim olursa olsun, bilirsiniz ki başlangıçta hepsi az buçuk tiyatroya benzer, hele, şu ara İspanya’nın bir Meksika havası yaşadığını düşünürseniz...</p>

  <p>– Ya öteki yandakiler?</p>

  <p>– Bizim Genel Karargah’la Alcazar arasındaki telefon bağlantısına kimse ilişmedi, kuşatma başlayalı, onlar da biz de kullanıp duruyoruz. Son buluşmaya bizim tarafımızdan temsilci olarak Yüzbaşı Rojo’nun gönderilmesi kararlaştırılmıştı. Bu Rojo, işin garibi, bu okuldan yetişme. Öğrenciliği bütün burada geçmiş. Bir kapının önünde gözlerinin bağını çözüyorlar, ne görsün? Moscardo’nun makamı. Dışardan sol duvarını görmüş müydünüz bilmem? Duvar muvar yok, yıkılmış. Tavan da gökyüzüne açık. Moscardo tören üniformasıyla makamında oturuyor, Rojo’ysa evvelce az mı oturduğu iskemlede. Daha da güzeli, iki gözüm, Moscardo’nun arkasına düşen yıkılmamış duvarda nasılsa indirmeyi unuttukları Azana’nın portresi.</p>

  <p>Golovkin sesini biraz daha alçaltarak:</p>

  <p>– Yüreklilik üzerine diyecekleriniz?</p>

  <p>– Bu soruyu bana değil, durumu daha yakından gözlemek fırsatını bulmuş birine sormalı. Şimdilik en iyi birliklerimiz hücum kıtaları. Manuel?</p>

  <p>Golovkin’in sorusunu İspanyolcaya çevirdi.</p>

  <p>Manuel, alt dudağı iki parmağının kıskacında:</p>

  <p>– Mitralyözlerin, uçakların karşısında toplu yürekliliğin lafı mı olur! Alt tarafı, iyi örgütlenmiş ve silahlanmış milisler dayanıyor, öbürleri tabanları yağlıyor. Yeterince milisin, yürüyüş kolun var mı, al sana bir ordu! Aslında yüreklilik de bir örgütlenme sorunu. İş, örgütlenmek isteyenlerin kimler olduklarını bilmekte.</p>

  <p>Pradas, Garcia’ya: – Sizce, diye sordu, bu yüzbaşı sadece meslekten subay olması yüzünden harbiyelileri kendine yakın bulabilir mi?</p>

  <p>– Kendisiyle konuştuk bunu. Alcazar’da elli harbiyeli bile yok ki diyor. Doğru. Kaleyi savunan, sivil muhafızlarla subaylar. Gemi azıya almış ayak takımına karşı ülkülerini savunan üstün soylu genç yiğitler diyorlar ya, İspanyol jandarmaları aslında bunlar. Allah kabul etsin.</p>

  <p>Manuel: – İyi hoş ama Garcia, dedi, alanda olup bitenleri neyle açıklıyorsun sen?</p>

  <p>– Bence cıgaraları dağıtan da, jiletleri getiren dalgacı da, onlara uyanlar da, hatta mektupları gönderterek Hernandez de, pek farkına varmadan aynı duyguyla hareket ettiler: yukardakilere kendilerini küçük görmeye hakları olmadığını kanıtlamak! Şaka gibi geliyor bu dediğim size ama, değil, gayet ciddi. İspanya’da sağcılarla solcuları ayıran, aşağılanmaya yatkınlık ya da karşıtlıklarıdır aslında. Halk Cephesi dediğimiz, nihayet, karşıt olanların biraraya gelmiş olmasından başka bir şey mi? Bakın, ayaklanmadan önce, kasabanın birindeki iki yoksula yakın orta halliden biri bizimle birlikte, biri bize karşıydı. Bizimle birlik olan ne istiyordu? Sevgi, içtenlik. Ya öteki? Ölüm. Ast-üst düzenine tutkunluğa karşı, kardeşliği gereksiniş bilmezsiniz ne yaman bir karşıtlıktır bu ülkede... Belki birkaç daha başkasında da.</p>

  <p>Bu konuda Manuel ruhbilimselden oldum-bittim uzak durmak isterdi ya, aklına durmaksızın Barca Baha’nın sözleri geliyordu: “Aşağılanmanın karşıtı, delikanlı, eşitlik değildir, kardeşlik.”</p>

  <p>Pradas: – Yok, dedi, beni hor görüyorlar diye iki yüz kişi bile silaha sarılmaz. Somut olarak, İspanyol ara tabakalarının proleterlerle güçbirliğine gitmesi başka nedenlerden: Cumhuriyet ücretleri üç katına çıkarınca köylü kısmı sırtına gömlek alabilecek duruma geldi; faşistler eski ücretleri getirir getirmez, yeni açılmış da tutunmaya çabalayan binlerce gömlekçi battılar, işçilerle birlik olmaları anlaşılmayacak gibi mi?</p>

  <p>Garcia’nın ağzı da, gidiş geliş, partilerin klişe sözlerini kapmaya başlamıştı. Komünistlerin baş lafı “somut olarak”tı; ayrıca, Pradas’ın da, hatta Manuel’in de ruhbilimselden adamakıllı çekindiklerini bilmiyor değildi; ama, faşizme karşı mücadelenin temelini ekonomi üzerine kurmak gerektiğine inansa da, anarşistlerle (ve taraftarlarıyla) sosyalist yığınlar ve komünist gruplar arasında ekonomik anlamda bir fark bulunmadığına inanıyordu.</p>

  <p>– Haklısın iki gözüm, haklısın ama, şunu da göz önünde tut ki, bu hesapça milletin yokluktan palamut yediği Estramadura yakasından gelmeliydi en iyi birliklerimiz, en kalabalık olanları, oysa öyle değil. Fakat rica ederim, devrimi aşağılanmaya bağlayan bir kuramı mal etmeyin bana, böyle bir niyetim yok, İspanya’nın genel durumunu da kavramaya çalışmıyorum, niyetim sadece bu sabah olup bitenleri anlamaya çalışmak! Hernandez, -sizin gibi konuşursak-sembolik olarak bile gömlekçi değil nihai tahlilde.</p>

  <p>“Çok namuslu bir adam bu yüzbaşı, devrimi ahlaki dileklerinin bir gerçekleşme biçimi sayan bir asker. Yaşadığımız dram, kişisel bir kıyamet onun için. Bu yarı Hıristiyanlar yok mu, en tehlikeli yanları nedir zaten? Yapacakları fedakarlığa tutkuları. En beter hataları işlemeye hazırdırlar, yeter ki hayatlarıyla ödesinler.”</p>

  <p>Dediklerini anlamaktan çok sezdiklerinden olacak, Garcia, kendisini dinleyenlerin bir kısmına büsbütün akıllı görünüyordu.</p>

  <p>– Negüs’e gelince, diye sözünü sürdürdü, Negüs Hernandez değil, bu apaçık bir şey; ne var ki, serbest görüşüyle kıyasıya serbestlik taraflısı arasındaki fark olsa olsa bir terim düzeni, bir mizaç farkıdır. Ne diyor Negüs? Bizimkiler, diyor, canlarını her an vermeye hazır. En iyileri bakımından doğrudur bu söz. Dikkat ediyorsunuz değil mi, <i>en iyileri bakımından diyorum</i>. Bunlar, öyle uzun uzadıya sürüp gitmeyeceğini pekala bildikleri bir kardeşlik havasıyla basbayağı sarhoş, insanların canlarının çektiği gibi yaşayacakları artık üç mü olur, beş mi olur coşkunluk -ya da adamına göre, öç alma- gününden sonra gerçekten ölmeye hazır adamlardır. Ne demişti Negüs? Gönüllerince demişti yaşayacakları... Ama bu sondaki ölüm yok mu, onların gözünde her şeyi haklı çıkarıyor.</p>

  <p>Pradas: – Ben, dedi, elde tabanca resim çektiren kimselerden hoşlanamadım gitti.</p>

  <p>– Unutma ki bunlar, 18 Temmuz’da, yumruklarını ceplerine sokup tabancaları varmış havasını vererek, zenginlerin tabancalarını çekip alan kimselerdir, çokluk.</p>

  <p>– Anarşistler...</p>

  <p>Manuel: – Hayır, dedi, anarşistler demek, sözü daha çok bulandırmaya yarıyor. Evet, Negüs F.A.I. üyesi, anladık, ama önemli olan o mu, omuzdaşlarının ne düşündükleri mi? Bence hayır, asıl önemli olan, anarşist filan olmayan milyonlarca, ama milyonlarca insanın da onlarla bir düşünmesi.</p>

  <p>Pradas, söylenmeye hazır: – Komünistler konusunda mı? diye soracak oldu.</p>

  <p>Garcia cevap verdi: – Hayır iki gözüm, genel olarak insanların hayatı ve mücadelesi konusunda, onlarla ortaklaşa bir düşünceye... İyisi mi, dur, şu Fransız yüzbaşıyı alalım elimize. Onun davranışına benzer davranışlara 1917’de Rusya’da da rastlamıştım ben, altı ay kadar önce Fransa’da da rastladım. Devrimin ergenlik çağı bu. Hem canım, partilerle insan yığınlarının ayrı ayrı şeyler olduklarını anlamamızın zamanı geldi artık: 18 Temmuz’dan bu yana hep bunu görmedik mi?</p>

  <p>Piposunun sapını kaldırarak: – ... dünyada hiçbir şey, diyerek bağladı, insanları <i>yapacakları şey üzerinde düşündürmekten</i> daha zor değildir.</p>

  <p>Paradas: – Öyle ama, dedi, bundan ciddi bir şey de yok.</p>

  <p>Golovkin, hüzünlü, ekledi: – Ya değişecekler, ya da ölecekler, başka çıkar yolu yok bunun.</p>

  <p>Garcia sustu, artık düşünüyordu. Ona göre anarşist sendikacılığı dendi mi, iki şey var demekti içinde, anarşistlik ve sendikacılık; anarşistlerin sendikacılık yaşantıları olumlu yanıydı işin, öğretileriyse olumsuz yanı. Zaten İspanyol anarşizminin (başlangıç hevesleri geçtikten sonra) gelip dayandığı sınırlar, sendikacılığın gelip dayandığı sınırlardı tıpkısı, bu yüzden de anarşistlerin aklı başında olanları dinler felsefesinden hayır ummaya kalkışmıyor, kendilerini Sorel’e bağlamaya uğraşıyordu. Yine de tartışma bu yönde gelişmemiş, anarşistler sanki ayrı bir ırkmışlar da karakterlerine göre belirlenirlermiş gibi ele alınmış, Garcia onları politikacı olarak değil de, sanki etnolog olarak incelemeliymiş gibi ortaya konulmuştu. Nedendi acaba bu?</p>

  <p>Şu öğle yemeği saatinde, diye düşünüyordu, Allah bilir, bütün İspanya’da bunlar konuşuluyor... Oysa, adı ister C.N.T. ya da F.A.I. olsun, ister Komünist Partisi ya da U.G.T. bütün örgütleri ortaklaşa bir eylem programına bağlayıp hükümet kararlarının hangi temeller üzerinde uygulanabileceğini araştırmak ne kadar daha ciddi, ne kadar daha faydalı olurdu. İnsanların, hayatın kendisi eylemlerine bağlı olduğu bir anda, bu eylemin koşullarını değil de nedense başka şeyleri tartışmaya hevesli olmaları garip şey doğrusu. Galiba yapılmışı yapılacağı, bu adamların her biriyle teker teker gözden geçirmem gerekecek.</p>

  <p>O ara Manuel’e bir şeyler soran bir milis onun yanına gelmişti:</p>

  <p>– Garcia yoldaş mı? Seni Jefatura’dan istiyorlar: Madrid telefonla arıyormuş.</p>

  <p>Garcia, Madrid’i buldu.</p>

  <p>– Ne oldu, diye sordular, şu arabuluculuk işi?</p>

  <p>– Rahip hala içeride. On dakika sonra tespit edilen süre dolmuş olacak.</p>

  <p>– Herhangi bir bilgi edinir edinmez doğrudan doğruya bizi arayın, olur mu? Durum sizce nasıl?</p>

  <p>– Kötü.</p>

  <p>– Çok mu kötü?</p>

  <p>– Kötü işte.</p>

  <p class="baslik4">BÖLÜM BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Garcia’nın telefona çağrıldığını bilen Hernandez, müzeye beraber dönebilmek için, onu beklemişti.</p>

  <p>– Az önce dediniz ki: Bir ahlak anlayışına dayanılarak da politika yapılamaz, dayanmaksızın da. Dikkatimi çekti bu söz, benim yerimde olsanız o mektubu göndertir miydiniz?</p>

  <p>– Hayır!</p>

  <p>Her şey, rahata geçmiş silahların gürültüsü, öğle sıcağında pırıl pırıl asker karavanaları, ölü kokusu vs. bir gün önceki patırtıyı öylesine hatırlatıyordu ki, savaşın kesilmesi olmayası görünüyordu. Mütarekenin son bulmasına on dakika kadar bir zaman kalmıştı ama, barış şimdiden geçmişe ilişkin bir şeydi artık. Hemandez’in geniş ve sessiz adımları, Garcia’nın sıkı ve sağlam adımlarının yanısıra kayıp kayıp da gidiyordu sanki.</p>

  <p>– Neden?</p>

  <p>– Bir: çünkü rehineleri bırakmadılar, iki: bir sorumluluk yüklendiniz mi bir kere, onun üstesinden gelmek zorundasınız artık. Bence hepsi bu kadar.</p>

  <p>– Müsaadenizle, ben seçmedim bu sorumluluğu. Subaydım, subay olarak görevimi yapıyorum yine.</p>

  <p>– Kabul ettiniz ama.</p>

  <p>– Nasıl reddedebilirdim ki? Siz de biliyorsunuz pekala, yeteri kadar subay yok elimizde.</p>

  <p>Hanidir ilk defa şehir kaygılı bir dalgınlık içinde silahsız bir öğle uykusuna yatmıştı.</p>

  <p>– Eğer devrim, insanları daha iyileştirmezse, bilmem ki neye yarar? Ben proleter değilim, binbaşım; burjuvazi için burjuvazi beni ne kadar ilgilendirmiyorsa, proletarya için proletarya da o kadar ilgilendirmiyor, yine de elimden geldiğince çarpışıyorum, ne yaparsınız?</p>

  <p>– Devrimi proletarya mı yapacak, yoksa... stoacılar mı?</p>

  <p>– Niye en insan adamlar yapmasın?</p>

  <p>– Çünkü, en insan adamlar devrim yapmaz, iki gözüm: ya kitaplıkları doldururlar, ya da, yazık ki, mezarlıkları.</p>

  <p>– Mezarlık bir örneğin örnek olmasını niye engellesin? Tam tersine.</p>

  <p>– İyi ama, Franco’yu ne yapıyorsun?</p>

  <p>Hernandez, handiyse, kadınca bir hareketle koluna girdi Garcia’nın.</p>

  <p>– Bırakalım Garcia, dedi, ben haklıyım sen haklısın oyununu. Doğru dürüst konuşabileceğim bir siz varsınız. Manuel de var, namuslu bir adam ama, her şeyi partisinin gözüyle görüyor. Öbürleri ... Faşistler sekiz güne kalmaz buradalar, siz de biliyorsunuz bunu, benden iyi biliyorsunuz hem. Bu bakımdan, ben haklı olmuşum, siz haklı olmuşsunuz, değil mi... farketmez pek.</p>

  <p>– Nasıl etmez?</p>

  <p>– Eğer...</p>

  <p>Hernandez, Alcazar’ı süzdü şöyle bir, yeni bir şey var mı diye. Hiçbir yenilik yoktu.</p>

  <p>“... onu diyordum, eğer burada ölmem yazılmışsa, ölümüm böyle olmasın isterdim... Geçen hafta uzaktan arkadaşım olan bir anarşisti, ya da kendini anarşist sananı, hâzineye el uzatmış olmakla suçladılar. Suçsuz olduğunu biliyordum, o da beni gösterdi tanık olarak, elbet gittim onu savundum. Bu adam sorumlusu olduğu köyde zorunlu ortaklaşmacılığı gerçekleştirmişti, adamları giderek çevredeki öteki köylere yayıyorlardı ortaklaşma düzenini. Alınan bu tedbirlerin iyi olmadığında sizinle beraberim, bir orak edinmek için on fiş doldurmak zorunda kalan köylünün zıvanadan çıkacağını da, bu konuda komünistlerin önerdiği programın aksi gibi daha usturuplu olduğunu da aklım kesiyor.</p>

  <p>“Hepsi iyi, güzel... ama tanıklık ettim edeli komünistlerle aramın açık olmasına ne demeli?.. Açılırsa açılır, ne yapalım! Suçsuz olduğunu bildiğim, üstelik bana başvurmuş bir adama göz göre göre hırsız dedirtemezdim ya!”</p>

  <p>– Dostunun kalbi ne kadar temiz olursa olsun, eğer yaptıkları köylülerin başkaldırmasına yolaçarsa, nesnel olarak, eninde sonunda Franco’ya yardım ediyor sayılır. Komünistlerin de (şu anda bir şeyler örgütlemeye çalışan başkalarının da) fikri budur. “Komünistler bir şey yapmak istiyorlar, oysa anarşistler ve sen, ayrı ayrı nedenlerden de olsa, bir şey olmak istiyorsunuz. Bizimkine benzer her devrimin dramı bu... Dayandığımız temel inançlar çelişik: barışseverlik ve savunma zorunluluğu, örgütlenme ve Hıristiyan inanışları, hem etkili hem de haklı olabilmek vs. vs. Bütün bunları bir düzene sokmak, bir kıyamet günü ayaklanmasından bir ordu çıkarmak zorundayız, geberip gideceğiz yoksa. Hepsi bu kadar.”</p>

  <p>– Ya da bu çelişikleri kendilerinde taşıyan adamlar? Onlar da geberip gitmek zorunda, besbelli... Hepsi bu kadar, dediğin gibi, galiba.</p>

  <p>Garcia’nın aklından Golovkin’in sözleri geçti: “Ya değişecekler, ya da ölecekler. Başka yolu yok bunun.”</p>

  <p>– Aramızda, dedi, bu kıyametten kendi özel sorunlarının çözümünü bekleyen çok. Oysa devrim kendine bağlanan bunca umuttan habersiz, yolunu sürdürüyor.</p>

  <p>Hernandez gülümseyerek:</p>

  <p>– Herhalde benim, dedi, iflah etmeyeceğimi düşünüyorsun.</p>

  <p>Gülümsemesinde zerre kadar bile alay yoktu.</p>

  <p>“Kendini öldürmek de bir çeşit dinlenme.”</p>

  <p>Altısıra yürüdükleri eski film ve vermut afişlerini parmağıyla gösterip, o uzun, o hüzünlü beygir dişleriyle daha bir gülümseyerek: – Geçmişe mazi... dedi.</p>

  <p>Birkaç saniye sonra: – Ha, diye ekledi. Moscardo konusunda şunu da unutmayın: Ben de evliyim, benim de bir karım var.</p>

  <p>– Evet... rehine filan olmadık ama... Moscardo’nun mektupları, tanıklığın, koyduğun bütün sorunlar birer ahlak sorunu. Oysa, bir ahlak anlayışına ayarlı yaşamak bir dramdır hep. İster devrim sırasında olsun, ister başka zaman.</p>

  <p>– Gariptir ya, devrim olmadıkça bunun tersine ne kadar da inanılıyor?</p>

  <p>Altüst olmuş bahçelerde şimşirler ve gül ağaçları mütarekeye katılır gibiydiler.</p>

  <p>– Kimbilir, belki de kaderinle karşılaşıyorsun şu ara... insanın sevdiğinden, uğruna yaşadığından vazgeçmesi kolay mı? Sana yardım etmek isterdim. Hernandez, oynadığın oyunu başlamadan kaybetmişsin çünkü. -Önce siyasi bir eylem içinde, sonra her an politikayla içli dışlı askeri bir komutanlıkta- siyasi olarak yaşıyorsun, oysa siyasi bir oyun değil oyunun. Daha çok, gördüklerinle önceden kurduklarının bir karşılaştırılması. Yanlış bir şey bu. Eylemi eylemin gerektirdiği terimlerle düşünmeli. Siyasi mi düşüneceksin, somut bir şeyin karşısına somut bir şeyi, olasılığın karşısına bir olasılığı koyacaksın. Bizimkilere <i>karşı Franco</i> -bir örgüte karşı bir başka örgüt- yoksa kıyamete, ne bileyim, bir düşe ya da bir dileğe karşı bir örgüt, olmayacak şey.</p>

  <p>– İnsanlarsa gider ancak olmayacak şeyler için verir canını.</p>

  <p>– Yapılabilecek olan beş para da etmese, yapılabilecek olanı düşünecek yerde, olması gerekeni düşünmek düpedüz bir zehirdir. Hernandez, hem de Goya’nın panzehirsiz dediği türden. Herkes için, kim olursa olsun, önceden kaybedilmiş bir oyundur bu oyun, sonu yok bir oyundur iki gözüm. Ahlaki olgunlaşma, ruh soyluluğa gibi sorunlar, devrimle doğrudan doğruya ilgisi olmayan, kişisel sorunlar aslında. Varsa, bunlar arasındaki köprü sizin için, olsa olsa yazık ki fedakarlığınız olabilir.</p>

  <p>– Virgil’in sözlerini bilirsiniz, değil mi: <i>Ne seninle yaşanır, ne de sensiz...</i> Bilmem ki bu çıkmazdan bu defa...</p>

  <p>Birden 155’lik topun gümbürtüsü, obüsün ıslıklı vızıldayışı, patlaması, sapır sapır dökülen kiremitlerin ve sıva parçalarının gürültüsü.</p>

  <p>Garcia: – Tuh, dedi, papaz başaramadı bu işi.</p>

  <p class="baslik4">BÖLÜM ALTI</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Yague komutasındaki faşist ordusu Talavera’dan Toledo üzerine harekete geçmişti.</p>

  <p>Kirine pasına diyecek yok beyaz uçuş tulumu içinde vatandaş Leclerc, başında gri başlığı, koltuğunda termos, kapısı açık bekleyen uçağı Orion’a yaklaşır yaklaşmaz, o güzelim gırtlaktan sesiyle başladı söylenmeye:</p>

  <p>– O ne, yine kim kurcalamış bu uçağı? Kaç kere söyledik...</p>

  <p>Attignies sırtına bir kazak geçiriyordu, aşağıdan aldı:</p>

  <p>– Hemen bozulma öyle, dedi. Bir nişan aynası yerleştirdim de.</p>

  <p>Leclerc bunun üzerine: – Ya, dedi, öyle mi aslanım, iyi öyleyse.</p>

  <p>Attignies’ten hoşlanmıyordu Leclerc. Ağırbaşlı gençliğine de bozuluyordu, gösterdiği bütün yakınlığa rağmen davranışlarının arkasında varlığını hissettiği büyük burjuvalığına da; ne onca bilgili olmasında (Harbiye’de okumuştu Attignies) memnundu, ne de iyice sıkı komünistliğinden; oysa sıkılığa düşkün de değildi Attignies, tam tersine. Teknisyenler gönüllülere minnet duygularıyla bağlıysalar da, ücretliler, çokluk, Leclerc gibi, kıskanıyorlardı onları. Üstelik Leclerc’in yetmiş iki türküsü kadınlar üzerineydi ve Attignies yakışıklı bir çocuktu.</p>

  <p>Motoru çalıştırdı.</p>

  <p>Yaralılar ve öbür pelikanlar uçağın çevresinde dönüp duruyorlardı. Bacaklarının arasında Raplati’yle Scali de. Jaime gözleri görmeyeli alana inmek adetinden vazgeçmemişti, suratını ikiye bölen sargılarıyla yine geliyordu. Hekimler, eninde sonunda yine görecektir diyorlardı ya, yine de yanıbaşında bir köpeğin varlığını duymak çileden çıkarıyordu onu. House da üsse dönmüştü artık, dönüş ki ne dönüş: iki elinde iki baston, sırf çalım, iki lafının başı ya bir buyruk ya bir nasihat. Yaralanmış olmasının verdiği otoriteyle çekilmez bir herif olup çıkmıştı. Sibirsky ise İspanya’dan ayrılmıştı.</p>

  <p>Savaşı sürdürebilmek için pelikanlar gece uçuşlarına başlayalı beri üssün havası değişmişti. İş geceye binince düşman avcıları derdi kendiliğinden ortadan kalkmış oluyordu. Gerçi gecenin köründe Allah’ın bir kırına inmek gerekirse berbat bir şeydi bu ama, gün ışığında düşman hatlarına inmek daha az berbat sayılmazdı. Böyle böyle, alınyazısı almıştı çarpışmanın yerini. Savaşta, hayatları atlarına bağlı süvariler gibi denebilir ama, atlar ne uçaklar gibi kördür, ne de her an bozuluvermek tehlikesi altındadır; iş böyle olunca, düşman ister istemez faşist ordusu olmaktan çıkıyor, yama üstüne yama eski pantolonları andıran Allahlık uçak motorları onun yerini alıyordu. Savaş demek, onarılmaları dünyanın sonuna değin bitmeyecek birtakım uçakların gecenin bir vaktinde kalkıp kalkıp gitmesi demekti artık.</p>

  <p>Havalandılar, bulutlar üstüne yükseldiler.</p>

  <p>– Bakar mısın aslanım?</p>

  <p>– Hayrola?</p>

  <p>– Sen bakma benim Allah’ın günü dalga geçtiğime, sapına kadar adamım ben, anladın mı?</p>

  <p>Sevmesine gerçi sevmiyordu Attignies’i sevmiyordu ama, çarpışan her havacı gibi gözüpekliğe saygı duyardı o da, Attignies’in gözüpekliğine ise diyecek yoktu doğrusu.</p>

  <p>Yeniden bulutların altına indiler.</p>

  <p>Leclerc, başında gri başlığı, motorun hem koruyucu hem pamuk ipliğine bağlı mırıltısına sarınmış, tıpkı büyük savaşta ve Çin’de olduğu gibi, kendini, uykunun da, savaşın da acıların ve tutkuların da üstünde, tanrısal bir özgürlükle özgür hissediyordu.</p>

  <p>Biraz geçti. Leclerc uzun uzun düşünüp de karara varmış gibi:</p>

  <p>– Bak, dedi, sen de sapına kadar adamsın ha!</p>

  <p>Attignies pilotun kalbini kırmak istemiyordu ama, bu çeşit konuşmalar asabını bozardı onun. Gözünü altından samanyolu gibi akıp geçen aydınlatılmış yoldan ayırmaksızın, belli belirsiz bir homurtuyla cevap verdi; yol, besbelli yer hizasında esen rüzgardan titreşerek, önleri sıra gecenin derinliklerine kadar uzanıp gidiyordu, Attignies, korkulu ıssızlıklar ve düşman karanlıklar içindeki bu yola, insan elinden çıkma bu tek şeye, ağrılı bir yakınlık duyuyordu. Tek damla ışık yoktu ortalıkta: düşmenin her türlüsü ölümle sonuçlanırdı. Ve sanki, duyarlığı daha yüksek içgüdüsü bilincinden önce duymuş da, o sonradan ayılmış gibi, Attignies içindeki ağrının gerçek nedenini birden farketti: motor tekliyordu.</p>

  <p>Leclerc’e bağırdı: – Galiba, dedi, bir süpap aksıyor.</p>

  <p>Öteki: – Boş ver, dedi, işimize engel olmaz. Hele bir deneyelim.</p>

  <p>Attignies başlığını bir güzel sıkıladı. Her zaman hazırdı denemeye.</p>

  <p>Talavera, yalnızlıktan ve karanlıktan daha bir büyümüş, ufuk hizasında yavaş yavaş belirmişti. Işıkları, tepelerde yıldızlara karışıyor, böylece sanki uçağa kadar uzanıyordu. Şehri canlı ve korkutucu kılan motorun aksak uğultusuydu yalnız. Çevresinde savaş pırıltılarıyla oynak ve hummalı taşra ışıkları, karartılmış gaz fabrikasının dört köşe karaltısı uykuda bir yırtıcı hayvanın kaygı veren rahatlığı içindeydi. Uçak, az önceki sağanaktan ıslandığı için sokak lambalarını dizi dizi yansıtan asfalt bir yol üstünde uçtu bir zaman. Işık kalabalıkları Talavera’ya yaklaştıkça genişledi, genişledi, sonunda ansızın pikeye geçen emektar Orion’un iki yanında Attignies onları, yükselen bir uçağın çevresindeki yıldızlar gibi pırıl pırıl gördü.</p>

  <p>Uydurma bomba penceresini açmasıyla gece ayazının içeriye dolması bir oldu. Şehrin üzerinde diz çökmüş, görüşü, nasıl bir beygirinki atgözlüğüyle sınırlıysa, nişan aynasıyla öyle sınırlı, beklemeye koyuldu. Leclerc uçağı fabrikanın dört köşe karaltısına doğrultmuş, kulağı kirişte, Talavera’nın ışıklı iskeleti üstünde süzülüyordu.</p>

  <p>Karaltıyı geçtiler, dakikasında döndü Leclerc, öfkeyle, uçağın loşluğu içinde yalnız sarışın parıltısını farkedebildiği Attignies’e bağırdı:</p>

  <p>– N’apıyorsun yahu?</p>

  <p>– Kıs sesini.</p>

  <p>Leclerc uçağı yatırdı biraz; altlarında hemen, az gerilerinde, salıverdikleri bombalar, uçağın hızından henüz kurtulamamış, ayışığında balıklar gibi parıl parıl, ardlarısıra geliyordu. Uçuşta bir güvercin sürüsü ansızın yön değiştirince nasıl ince ince birtakım çizgilere dönüşürse, bombalar da birden gözden kayboldular; düşüşleri dikeye dönmüştü. Derken fabrikanın yanıbaşından kıpkızıl bir patlayışlar salkımıdır belirdi.</p>

  <p>Tutturamamışlardı.</p>

  <p>Leclerc kestirmeden döndü, daha da alçalarak, yine fabrikanın üzerine geldi. Bu yaptığı nişan süresini değiştirdiğinden, “Yükseklik?” diye bağırdı Attignies, çabucak altimetreye bakıp yeniden yerine çöktü. Bu sefer karşıt uçtan görünüyordu ya, Talavera dönen bir adam gibi değişivermişti: her yerde pencerelerden düşen dört köşe aydınlıklar, az önce askeri bürolardan sokaklara yansıyan dağınık ışıkların yerine geçmişti. Fabrikanın karaltısı da daha az belli oluyordu. Aşağıdan mitralyözlerin cayırtısı başlamıştı ama, çok şüpheliydi uçağı açık ve seçik olarak görebilmeleri. Şehrin bütün ışıkları birdenbire söndü, söner sönmezde yıldız delisi gecenin içinde yalnızca göstergeler tablosu aydınlık kaldı, bir de altimetre kadranı üzerinde Leclerc’in başının gölgesi.</p>

  <p>Şehir, serpiştirilmiş ışıklarının dağınık yaşantısından, uçağın yüz geri etmesiyle, pencere aydınlıklarının belirli yaşantısına geçmişti ama, böyle karanlıkta, şimdi, çok daha canlı gibiydi. Uzaktan mitralyöz alevleri taşlı çakmak kıvılcımları gibi bir görünüyor, bir kayboluyorlardı. Sanki yatmış ve tetikte, uçağın her hareketiyle yerinden şöyle bir oynayarak, onların üstüne gelmesini kolluyordu şehir. Onların, yani gözleri sabit, gri şapkasını öndeki iki tutam saçın ardına itmiş Leclerc’le, yüzükoyun boylu boyunca uzanmış, burnunu, ırmağın ayışığında masmavi dirseğinin belirdiği nişan aynasına sokmuş Attignies’in. Fabrika orada, tam altlarındaydı. Attignies bombaların ikinci partisini salıverdi.</p>

  <p>Bu defa nasıl düştüklerini görmeye kalmadan, uçak, yıldırım çakıntısından bir fanus içinde, yeri göğü oynatan sınırsız bir patlayışla sarsıldı. Onları yuttu yutacak bir mavi ateşten kurtulmak için Leclerc can havliyle kolu çekti, o hızla yıldızların kayıtsız kendi halindeliklerine kadar yükseldiler: altlarında, kala kala kıpkızıl ve sürüngen bir yangın kalmıştı: fabrikayı uçurmuşlardı.</p>

  <p>Uçağın gövdesinde mitralyöz mermileri: yoksa yangının yalazından seçebilir mi olmuşlardı onları? Hayır, ay aydınlığına girdikleri anda ardlarına bir mitralyöz takılmıştı. Leclerc başladı volta vurmaya. Attignies geri dönmüş, yangının kızıl ağı nasıl genişliyor, ona bakıyordu. Teşbih dizisi salıverdiği bombalar fabrikanın yanıbaşındaki kışlalara da değmişti.</p>

  <p>Sonra, bir bulut kümesi girdi yerle aralarına.</p>

  <p>Leclerc yanıbaşındaki termosa uzandıysa da bardağı elinde, şaşkın, kalakaldı: Mavimsi bir ışıkla sırsıklam uçak, fosforlu gibi parıldıyordu. Bunu Attignies’e gösterince, o, eliyle gökyüzünü işaret etti. Öyle ya kendilerini savaşın hızına kaptırıp o ana kadar hep yeryüzüne dikkat kesilmişler, uçağın kendisine bir kerecik olsun göz atmamışlardı. Oysa, arkalarına düştüğü için göremedikleri ay, yukarıdan, kanatların alüminyumuna vuruyor, gümüştenmiş gibi parlatıyordu kanatları. Leclerc termosu yerine bıraktı. Şu anda insanoğlunun hiçbir hareketi olup bitenlerin hizasına ulaşamazdı. Tek başına fersahlarca ışıyıp duran bu savaş kadranından uzaklarda, ölü yıldızlarda milyonlarca yıldır yanıp duran kayaların ışıltısıyla ışıldayan bu metalin ayla uyuşmasından, her çarpışma sonrasının o delimsirek sevinci evrensel bir dinginlik içinde dağılıyordu. Aşağıda, bulutların üzerindeyse, uslu uslu yüzüp giden uçağın gölgesi. Eli ve ağzıyla Leclerc, Attignies’e şu güzelliğe bak anlamına birtakım işaretler yaparak ciddi ciddi, “Unutma bunu!” diye seslendi, yeni baştan termosa el uzatıyordu ki, birden farkına vardı: motor hala tekliyordu.</p>

  <p>Sonunda bulutu geçtiler. Aşağıda yeniden beliren yolların bazıları ayışığında kımıldar gibiydi. Gece yollarında böyle dalgalanmalar gördü mü ne demek olduğunu artık öğrenmişti Attignies: faşist kamyonları Toledo üzerine yürüyorlardı.</p>

  <p class="baslik4">BÖLÜM YEDİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Manuel geceyarısına kadar tercümanlık etmişti: Heinrich, Madrid’de kurulmakta olan Uluslararası Tugayların generallerinden birisi, Tage cephesini (varsa eğer öyle bir cephe) denetlemişti de Talavera’dan tut ta Toledo’ya kadar, Ksimenes’le ona benzer birkaçını saymazsan, hiçbir yerde ne öncü hattı, ne dinleme postası. İhtiyatların bütünü açıkta ve başıbozuk. Mitralyözler kötü, yanlış yuvalanmış.</p>

  <p>Sırtında üniforması, elinde kasketi, Heinrich, ter -ak saçları belli olmasın diye usturaya verilmiş- kafasından sel gibi akarken, çatlak yaz sonu toprağını çizmeleriyle döve döve didinip durmuş, komünistlerin o kararlı iyimserliğiyle, usanıp bıkmak bilmeksizin, sağı solu bir hale yola koymaya çalışmıştı.</p>

  <p>Manuel, Ksimenes’ten nasıl komuta edileceğini öğrenmişti ya, şimdi nasıl yönetileceğini öğreniyordu. Savaşı öğreneceğim sanmıştı başında, oysa iki aydır öğrendikleri ihtiyatlı olmak, örgütlemek, inatçılık ve kesinlikti. En çok da, bütün bunları kafasında kuracak yerde sahiden nasıl edineceğini öğrenmişti. Ve şimdi Alcazar’a gecenin içinde akkor bir deniz anası gibi kıvrılıp bükülen kaleye doğru yola çıkarken, Heinrich’in on iki saattir yaptığı onca değişikliği yaşadıktan sonra, savaşta bir birliğin ne demek olduğunu adeta vücuduyla biliyordu. Kafasında, ateşin çatırtılarıyla birbirine girmiş, yorgunluğun yediği büyük sözler, ünlü askerlerin sözleri: “Yüreklilik ikiyüzlülük kaldırmaz... Dinlersen anlarsın, görürsen yaparsın.” Birisi Napoleon’un, öteki Ouiroga’nın. Ksimenes de Clausevitz’i tanıtmıştı ona. Kafası bir askeri kitaplığa dönüyordu ama, kötü bir kitaplık değildi bu. Alev alev bir ırmağın denize yansıması gibi, Alcazar’ın yalazı alçak bulutları kızıla boyamıştı. Ağır bir top durup durup kaleye bir mermi sallıyordu.</p>

  <p>İspanyol Genel Kurmayı’ndaki en etkili üyelerin istediği neyse, Heinrich’in istediği de oydu: Uluslararası Birlikler savaşa katılıncaya kadar hücum kıtalarını vurucu kuvvet olarak saklamak, 5. Müfreze’yi ne kadar olasıysa o kadar genişletip, birlikleri yeterince kalabalıklaştı mı düzenli orduya katarak, hem nüve diye kullanmak onları, hem de, ilk komünistler nasıl 5. Alay’ın kuruluşuna temel olduysa, devrimci disiplinin kuruluşuna öyle temel saymak. Enrique’nin taburları gidiş geliş bir kolordu olmuştu. Motorlu bir bölüğe komuta ederek işe başlamıştı Manuel, Ksimenes’in yönetiminde tabur komutanlığı etmişti sonra, şimdiyse Madrid’de bir alayın komutanlığına atanmıştı. Gerçekte bu kadar hızlı “gelişen” Manuel değil, İspanyol ordusuydu ya!</p>

  <p>Rüzgarın içisıra, suratı Alcazar’daki yangın kuduzluğundan bakır çalığı, elinde bir sap rezene, Santa Cruz’a kazılan lağım ne halde onu görmeye gidiyordu. Heinrich, usturayla alınmış Prusyalı ensesi bir alın gibi kat kat, şehirde kalmıştı: Madrid’den arayacaklardı onu.</p>

  <p>Rüzgar top gümbürtüsünü ve silah seslerini kapıp götürdü mü, pıtır pıtır sürüp giden, cılız ama dokunaklı başka bir gürültü meydana çıkmaktaydı: Alcazar’ın çatısını kemiren alevlerin boğuk çatırtısı. Bu çatırtı topu, uzak çığlıklar, insanların telaşından ileri gelen her şeyi hiçe indirgeyen kokuyla, o yangın ve insan leşi kokusuyla pek uygun düşüyordu; öylesine yoğun ve kalın bir kokuydu ki zira, Alcazar tek başına böylesini çıkaramazmış da rüzgarla gecenin kendi kokuları zaten böyleymiş gibi geliyordu insana.</p>

  <p>Sonunda Toledo’daki bütün milisleri çekip Tage’daki savaşa sürmek gerekmişti işte. Bu gece yeraltı dehlizleri bir yana bırakılırsa, bütün Alcazar uçurulacaktı. Şehir boşaltılıyordu. Alcazar’dan değil de, bulutlardaki yansımalardan kıpkızıl aydınlanmış gecenin içinden keçilerini, domuzlarını önlerine katmış bitmez tükenmez köylüler geçiyorlardı.</p>

  <p>Santa Cruz salonuna vardığında, Toledo komutanlarından birini orada buldu Manuel: subay kasketini geriye kaykıltmış, kırk yaşlarında bir adamdı bu. Elleri cebinde, yukarıdan, fazla samimi ve meymenetsiz, ona doğru ilerleyerek:</p>

  <p>– Evet, evet! dedi. Ne var, ne oluyor?</p>

  <p>Manuel sordu:</p>

  <p>– Lağım diyordum ne zaman hazır olacak acaba?</p>

  <p>Komutan ona şöyle bir baktı:</p>

  <p>– Ne zaman bitirirlerse, dedi, o zaman. Artık akşama mı, yarına mı...</p>

  <p>Bu Allahlık heriflerle belli mi olur der gibi bir havası vardı. Ayrıca, matrak bir de bakışı: pek tuhafmış gibi bu. Hernandez’in mahzunluğunu az buçuk canayakın bulurdu Manuel, ama yukarıdan ve umursamaz bu alaycılık yok mu, düpedüz battı ona. Üstelik Ramos’la başlarına gelen kazadan beri, dinamit, hayli serüvenci işi, giderek sağı solu belirsiz bir silah niteliği kazanmıştı gözünde.</p>

  <p>Savaş cayırtısı bir an duralar gibi olunca ortaya çıkan sessizlikte, hem madeni hem boğuk, yerin dibinden ya da duvarların ardından geliyormuşa benzer düzenli darbeler işitildi. Manuel:</p>

  <p>– Lağımdan mı geliyor bu ses? diye sordu.</p>

  <p>Milisler başlarıyla evet dediler. Manuel birdenbire Alcazar’daki faşistlerin de aynı darbeleri aynı şekilde duymuş olduklarını düşündü.</p>

  <p>Lağımı kazanların başı çıkagelmez mi?</p>

  <p>– Saat kaçta bitirmeyi umuyorsun? En erken kaçta biter, en geç kaçta?</p>

  <p>– Saat üçle dört arasında.</p>

  <p>– Yüzde yüz mü?</p>

  <p>Adam düşündü biraz.</p>

  <p>– Yüzde yüz.</p>

  <p>– Nereleri uçacak?</p>

  <p>– Bak işte bu belli olmaz.</p>

  <p>– Canım, belli olduğu kadarını söyle!</p>

  <p>– Öndeki bütün çıkıntılı kısım.</p>

  <p>– O kadarcık mı?</p>

  <p>Adam yeniden düşündü biraz.</p>

  <p>– Bazılarına bakarsan hepsi uçacak. Benim aklım kesmiyor bunu. Bodrumlar üst üste değil, kat kat, kayalıktan farksız.</p>

  <p>– Peki teşekkür ederim.</p>

  <p>– Adam işinin başına gitti. Manuel, sol elinde hep o rezene sapı, komutanın koluna girerek:</p>

  <p>– Yarın çarpışma olursa, dedi aklınızda bulunsun yoldaş: mitralyözleri çok alçakta yuvalandırmışsınız, hiçbiri de gizlenmemiş, ateş ettiler mi alevlerinden yerleri belli oluyor.</p>

  <p>Sonra yeniden yangın kızılı geceye çıktı. Kızgın taş ve ceset kokusu dakikasında kuşattı her yanını, rüzgardan bir ara aralanır gibi olduysa da çok sürmedi bu, koku baskın çıkarak içi dışı kaput dolu bahçeye el koydu.</p>

  <p>Manuel sonra gitti, Alcazar’ın cumhuriyetçilerin elinde bulunan bölümlerine kadar, bütün ileri karakolları bir bir denetledi. Orada farklıydı durum: hücum kıtaları, sivil muhafızlar, milisler bütün örgütlenmişti. Yine de içini bir kurt kemiriyordu ama: lağım patlatıldıktan sonra girişilecek hücumun hazırlanışında tek bir askeri uzman bulunmamıştı.</p>

  <p>Topun dibek döver gibi gümlemesi ara verdikçe, lağımı kazanların gürültüsü, bu defa yerden doğru, adeta bacaklarını titreterek yükseliyordu. Hele, diye düşündü, dehlizdeki düşman kimbilir nasıl açıkça duymaktadır bunu?</p>

  <p>Heinrich ise, telefonda, Madrid’in savunmasıyla ilgili cevabı beklemekteydi. Toledo’yu savunmak niyetindeydi ama, Toledo dayansa da düşse de küçük birliklerle savaşmaktan vazgeçilmesini, 5. Müfreze’nin destekleyeceği kalabalık bir ihtiyat kuvvetin hazırlanmasını istiyordu o. Şehre cakalı girmek için beyaz atlar aramaya bile başlamış olan Franco, Madrid faşistlerinin ayaklanmasından çok şey ummaktaydı; birliklerinin ilerleyiş hızınaysa diyecek yoktu doğrusu.</p>

  <p>Hernandez nöbetten çıkınca arkadaşı Moreno’yla buluşmuş, sonra ikisi, ılık mılık, Toledo’da hala bira içilebilen tek yere, milisler merkezine atmışlardı kapağı, bir masaya çöreklenmişlerdi. Teğmen Moreno, faşistlerin daha ilk ayaklandıkları gün tutuklanmıştı, hemen ölüm cezasına çarptırılmış, cezaevinden bir başka cezaevine götürülürken şansın yardımıyla yakayı beladan sıyırarak üç gün önce Madrid’e ulaşmayı başarmıştı. Bilgisine başvurmak için çağırmışlardı onu: Hernandez gibi o da Toledo Askeri Okulu’ndan yetişmişti. Açık pencerelerden, koskocaman yangının ortasında, alev demetlerinin masmavi özü gibi kımıl kımıl kımıldayan milisleri görüyorlardı.</p>

  <p>– Deli bunlar, dedi Moreno perçemlerinin arasından. Ortadan ayrık ağır ve siyah saçları düşüp düşüp suratını saklıyordu. Hernandez anlamamış gibi ona baktı. On beş yıldır arkadaştılar, ama daha çok ortaklaşa anılardan, paylaşılmış duygusal sırlardan örülme kayıtsızca bir bağlılıktı arkadaşlıkları. Moreno:</p>

  <p>– İnandığım şeylerin hiçbirine inanmıyorum artık, diye sözünü sürdürdü, yine de alıp başını yarın akşam ateş hattına gideceğim.</p>

  <p>Saçlarını toparladı. Güzelliği nam salmıştı bütün Toledo’ya: çekme bir burun, iri gözler, -hapisten çıktığına tanık olsunmuş gibi uzun bırakılmış saçlarıyla bu akşam için bir tuhaf- herkesin bildiği latin yakışıklılığı. Tıraşı gelmişti üstelik, görünen kadarıyla, sakalına hafif kır da düşmüştü.</p>

  <p>Evler Alcazar’ı gözden saklıyordu ama, yansımalarını değil. Milisler, bulutlardan döndüğü için gölgelerini yere vuran, bütün kara üzüm renklerini kullanıp bırakan bu değişik aydınlıkta, topun derin uğultularını sırtlanmışlar, aralıksız geçiyorlardı.</p>

  <p>– Hapisteyken en büyük zahmeti neden çektin?</p>

  <p>– Kendimi oluruna bırakmayı öğrenmek zor oldu.</p>

  <p>Hernandez oldum olası Moreno’da dokunaklıya özel bir ilgi, bir eğilim sezmez değildi ama, yüzbaşı yapısını çıkaramasa da, bu seferki yürek darlığı apaçıktı.</p>

  <p>Biraz susup topun sesini beklediler. Karanlıkta sürüp giden göç geceyi araba gıcırtılarıyla dolduruyordu.</p>

  <p>“Ölüm cezası giymem yok mu, gerçekte hapsedilişimin onun yanında önemi çok az birader. Değişmiş olan... İnsanlar üzerine bir şeyler düşündüğümü sanıyordum. Öyle ya bir Marksistim ben, hatta ilk Marksist subaydım yanılmıyorsam. Peki şimdi düşündüklerimin karşıtını mı düşünüyorum? Yo, hayır! Düşünmekten vazgeçtim artık. Mesele bu.”</p>

  <p>Hemandez’in canı Marksizm tartışmasına girmek çekmiyordu hiç. Dışarda silah şakırtılarıyla milisler koşuşuyorlardı. Moreno:</p>

  <p>– Kulak ver sözüme, diyerek bitiştirdi. İdam hükmünü yiyince, avluya inmeme izin çıktı. Orada rastladıklarımın hepsi siyasetten yatıyor. Ağızlarında tek kelime siyaset lafı yok. Katiyyen! Yanılıp da biri siyasetten açsa çevresinde tek kişi kalmazdı namussuzum.</p>

  <p>Kambur bir milis kız Hemandez’e getirip bir zarf verdi. Moreno sinirli sinirli bastı kahkahayı.</p>

  <p>– Devrim bakımından, diye sordu, bu sululuğa ne diyorsun?</p>

  <p>– Sululuk demekle iş bitmez diyorum.</p>

  <p>Uzaklaşan kambur kızcağızı Hernandez bir süre bakışıyla izledi; Moreno’nun tersine, ona da, patlıcan moru gecenin içinden seçebildiği kadar milislere de dostça bakıyor, her şeyden önce onların çabalarını görüyordu, bakınca. Şimdiye dek kamburluğun yalnızlığında boğulup durmuş bu kızcağız da onlarla aynı yolun yolcusu değil miydi artık? Yüzbaşı miyop gözlerini Moreno’ya dikti: kuşkulanmaya başlamıştı.</p>

  <p>– Sen, diye sordu, yarın akşam mı cepheye gidiyorsun?</p>

  <p>Moreno birden bocaladı, bardağını devirdi ama umursamadı. Büyülenmiş gibi gözlerini Hernandez’den ayıramıyordu.</p>

  <p>– Bu gece, dedi nihayet, Fransa’ya hareket ediyorum.</p>

  <p>Yüzbaşı sustu. Yabancı bir milis, ödemek gerekmediğini bilmediğinden olacak, gümüş bir parayla hesap diye bardağına vurdu; Moreno onu görünce cebinden bir para da o çıkardı, yazı tura oynarmışçasına hafifçe havaya attı, ne düştüğüne bakmaksızın eliyle üstünü örterek bir tuhaf gülümsedi. Dökme gibi her yanı adamakıllı biçimli yüzüne derinden gelen her duygu nedense çocuksu bir izlenim veriyordu.</p>

  <p>“Önceleri cezaevinde değildik, birader, bir manastıra tıktılardı bizi, tam da yeri öyle ya! Ondan önceki cezaevinde, ne herhangi bir şey görmenin yolu vardı, ne herhangi bir şey duymanın (hep öyle değil midir?). Manastırda talih yardım etti sanki, her şeyi işitiyorduk. Geceleri kurşuna dizilenleri de.”</p>

  <p>Kaygılı kaygılı baktı Hernandez’e. O çocuksu halinde saflığa benzer bir şeyler seziliyordu ya, garip bir yabansılık da yok sayılmazdı hani.</p>

  <p>“Adamı lafla mı kurşuna diziyorlar sanıyorsun sen?”</p>

  <p>Cevap beklemeden sözünü sürdürdü:</p>

  <p>– Bir ışıldak aydınlığında kurşuna dizilmek... silah seslerini duyuyorduk dedim, başka bir şeyler de duyuyorduk ama. Gerçi üstümüzde ne para varsa almışlardı daha başında, nedense ufaklıklara ilişmemişlerdi: bu yüzden yazı mı tura mı oynuyordu herkes. Yarın avluya iniyor muyuz inmiyor muyuz, yazı mı tura mı? Yâ da sözün gelişi, haritada idam mangası var mı yok mu? Bir kere oynayıp bıraksalar, iyi, on kere, yirmi kere aynı şey. Silah sesleri hem uzaktan geliyorlardı, hem de arada duvarlar, hava yastıkları filan olduğundan boğuk boğuk. Gece oldu mu, sağımda solumda bir de bu para şıkırtısı. Cezaevinin genişliğini bu şıkırtıların uzaklık derecelerine göre kestiriyordum birader, var hesap et gerisini.</p>

  <p>– Ya gardiyanlar, bir şey demiyorlar mıydı?</p>

  <p>– Bir kere içlerinden biri şıngırtıyı duymuş, benim hücrenin kapısını araladı, bastı kalayı, bahtı kara dedi, bilmem ne dedi, çekti gitti. Boktan gardiyanlara rastlamadım değil, <i>boktan</i> diyorum yanlış anlama, ne var ki bu işe karışmazlardı. Çatal bıçak şıkırtısını duyar mısın? Ha bak bu da yaman bir sesti kulağımıza gelen. Zaten sonunda galiba olmayan sesleri de işitiyorduk ya! Adamın kafası bozuluyor yahu. Bazan bir de bakıyorum, kar gibi, dört yanımdan para şıkırtısı yağıyor. Üstelik kim bunlar, benim gibi daha ilk gün kıstırılıp içeri alınmış kimseler değiller ki, savaş görmüş adamlar, böyle ölecek miyiz kalacak mıyız diye yazı tura atmaları var mıydı yani? Budalaca bir şeydi bu, budalaca ama dokunaklı. Sen şimdi söylesene birader, yiğitlik neresinde bu işin?</p>

  <p>Elinin altındaki parayı aldı, attı. Şaşkın şaşkın:</p>

  <p>– Tura, dedi.</p>

  <p>Sonra cebine koydu. Hernandez, vaktiyle Moreno’yu Abdülkerim’in birlikleriyle savaşırken görmüştü, gözüpek bir adam diye bilirdi. Top, hala dövüp duruyordu Alcazar’ı. Ortalarda bir de, yangının çatırtısını kesip kesip atan araba dingillerinin acı çığlıkları.</p>

  <p>“... dinle birader: göreni olmadı mı, kahraman da yok. Adamın kafasına yalnızlık dank edince anlıyor bunu. Hani derler ya, körlerin ayrı bir dünyası var diye, yalnızların da öyle, namussuzum. Yalnız kaldın mı birden farkediyorsun kafandaki kendi benliğinin öteki dünyaya ilişkin bir fikir olduğunu. Artık terkettiğin dünyaya. Bu dünyada bir şey sanabilirsin kendini, san sanabildiğin kadar ya, aslında kendini başkası sanan deliden farkın yok. Bakunin’in itiraflarını hatırlıyor musun, hani. Tamam. Birbirinden kesinlikle ayrı bu iki dünya; aralarında ne bağlantı, ne bir şey. Birinde insanlar şarkı söyleyerek dişlerini sıkarak, ne bileyim, canları nasıl çekerse öyle, omuz omuza bir güzel ölüyorlar... ötekindeyse, birader, bu manastırla içindeki...”</p>

  <p>Cebinden parayı çıkardı, yazı mı tura mı diye attı, ürperdi; ne geldiğine bakmadan parayı alıp yeniden cebine koydu. Gözlerini sokaktan ayıramıyordu:</p>

  <p>“... bak hele şunlara, iyi bak hele. Birbirinin ardına takılmış gidiyorlar. Laf mı ararsın, gırla: yamansın be, gel kucaklaşalım, kafamız işliyor, tarihi bir an yaşamaktayız! Koy bunları bir zindana, hepsini, sonuç: yazı mı tura mı diye atılan paralar...</p>

  <p>“Yok, ben ölene kadar yeryüzündeki bütün ülkeleri faşistler basmayacak elbet. Kurtulunca, beklenmedik serbestlik başıma mı vurdu ne, yeniden hizmete alınayım diye başvurmuştum, ama şimdi gözüm açıldı. İyice kulağına koy bu dediğimi: her insan kendi gerçeğinin tehdidi altındadır, her an; üstelik kendi gerçeği ne ölümdür ne acıdır, ne şudur ne de bu, sadece şu paradır birader, havaya atılan şu para...”</p>

  <p>– Benim anlamadığım bak ne: senin gibi Tanrı’ya manrıya inanmayan biri için, hayatını yargılamak gerekti mi, neden ölüm anı herhangi başka bir andan daha geçerli, ya da, istersen, daha önemli olsun?</p>

  <p>– Aslında her şeye katlanabilir insan: bir gün sonra kurşuna dizileceğini, kafayı bir vurursa elinde kalan hayat parçasından nice saatleri çarçup edeceğini bile bile uyumaya; bakıp bakıp bozuluyorum, direnmeye gücüm kalmıyor diye sevdiğimin resimlerini yırtıp atmaya; mazgal deliğinden dışarıya bir kere daha boş yere göz atabileyim diye köpek gibi zevkle sıçradığını farketmek zilletine, her şeye canım, her şeye dedim ya!.. Tokatlanır, ya da kıyasıya dövülürken insanın katlanamadığı nedir biliyor musun, bu iş biter bitmez hemen öldürüleceğini iyice aklının kesmesi... ve yapılacak başka bir şey de olmaması.</p>

  <p>Yangın kızıllığının bazan menekşe rengi, bazan kulamsı aydınlığında, yeniden gerçek bir güzelliğe kavuşmuş parlak sinema artisti yüzü, heyecandan def gibi gerilmişti.</p>

  <p>– Yok birader, yok! diyerek sözünü sürdürdü. Ben anlatayım, sen hesabını yap: Palma’da iki hafta hücrede yatırdılar beni. On dört gün, bir fare her gün aynı saatte çıkmayı adet edindi, sanki saat mübarek. İnsanoğlu malum, sevgi salgılayan tek hayvan, ben de başladım bu fareyi sevmeye, iyi mi? On dördüncü gün avluya inme izni çıktı, indim, öteki tutuklularla çene çaldım biraz, o akşam hücreye dönünce fare bir canımı sıksın!..</p>

  <p>– Seninki gibi bir felaket yaşadı mı insan, yanına kalmaz elbet, türlü etkisi olur; bence, bir süre yiyip içip uyumalı. Öyle olura olmaza hemen kafanı yormamalısın.</p>

  <p>– Demesi kolay birader, ama yapması. Bir kere şunu kafana koy iyice: ölmek alışkanlığı yok insanoğlunun, ama nasıl yok, toptan yabancısı bu işin. Eh, başına gelince unutabilir mi öyle kolay kolay, ister istemez hatırlayacak.</p>

  <p>– Vallahi, ölüm cezasına çarptırılmadan da, öğreneceğin varsa, burada, öğrenmeye belki de hiç hazırlanmadığın şeyler öğreniyorsun... Kendi payıma ben basit bir şey öğrendim, o da şu: her şey özgürlükten bekleniyor, hem de dakikasında, hemen; oysa insanı bir parmak ilerletebilmek için nicelerinin ölmesi gerek. Allah bilir, şu sokak Charles Quint zamanında bir gece de aşağı yukarı böyleydi ama, Charles Quint’den bu yana dünya ne kadar değişti. Neden? İnsanlar yazı mı tura mı’ya rağmen -bilmem nerede ölüme yazı mı tura mı atıldığını belki de bile bile- değişmesini istediler de ondan. Aslında burada savaşmak ne umut bırakıyor adamda, ne de yüreklilik. Ne var ki, dünyada senin yaşadıkların kadar insanın ta yüreğine koyan tek şey ne biliyor musun: şu önümüzden gık demeksizin geçenler yok mu, işte onlara yardım edebilmek...</p>

  <p>– Sabahları, hücrede, ben de kendi kendime söylüyordum buna benzer şeyler. Akşam olmasın, gerçek dikiliyordu karşıma. Akşamın berbatlığı şundan ki, avuç içi kadar bir yerde dön Allah dön yürüdün de duvarlar birbirine yaklaşır gibi olmaya başladı mı, adama bir zihin açıklığı veriyor birader, felaket! Hem, devrimci mezarlarının ötekilerinden ne ayrıcalığı var, hiç!</p>

  <p>– Önce bütün tohumlar çürür, yeşerenleri de vardır ama. Çıkmayan candan umut kesilmez... Dünyada umut olmadı mı yaşanmaz ki. Taş hayatı yaşanır ya da. Subayların çoğu niye yatkın o kadar öylesine? Hemen hepsi birer taş hayatı sürdürdüler de ondan. Bize bakma, bizimki başka.</p>

  <p>“Bence kendine gelmek için onbeş gün izin al. Sonra sakin kafayla milislere baktığında sana yine oyun oynuyorlar gibi gelirse, içindeki hiçbir şeyin onlardaki umuda bağlanmadığını görürsen, boşver, çek Fransa’ya git: yapacak işin yok burda...”</p>

  <p>Süklüm püklüm birtakım adamların arkasından, içisıra zaman zaman yangın yalımıyla kıpkızıl bir şişe parıltısı, çuval ve sepet kamburu arabalar, bir de eşeklere binmiş, yüzü yok, yine de bakışları bin yıllık eski göçlerin kahrıyla dalgın, köylü kadınları geçiyorlardı. Göç, yorganlarına battaniyelerine sarınmış, topun aralıklı ve derin gümbürtüsüyle bölük bölük, karanlık bir ırmaktı sanki, akıyordu.</p>

  <p>Yıldızlar yukarıda kendi rahatında. Düşman tanklarının geleceği düzlüğe doğru omuz omuza alçalan tepeler. Uzak uzak, çiftliğin birinde, bir korulukta ya da bir kayalığın ardında bekleşen dinamitçi grupları.</p>

  <p>Toledo’daki cumhuriyetçi mevzileri iki kilometre gerilerinden geçiyor.</p>

  <p>On kadar dinamitçi zeytinlikte ağaçların altına uzanmışlar. Biri, yüzükoyun, çenesi avuçlarında, gözlerini gözcünün bulunduğu tepeden ayırmıyor. Ötekilerin hemen hepsinin ağzında birer cıgara, henüz yanmamış.</p>

  <p>Sierra dayanıyor, Aragon cephesi dayanıyor, Cordoba cephesi dayanıyor, Malaga dayanıyor. Asturya yakası dayanıyor. Dayanamayan, Toledo: Franco’nun kamyonları Tage Irmağı boyunca tam gaz ilerliyorlar. Toledo’da işler kötü. İşler kötü gitti mi her zaman nasıl yaparlarsa yine öyle yapıyor, dinamitçiler 1934 Asturya olaylarını anıyorlar. Pepe, Katalonya’dan Oviedo’ya gelen takviyeyi anlatıyor, bu yenilgiyi Halk Cephesi yenilgisinin izlediğini.</p>

  <p>– Silahhaneyi bir ele geçirdik, tamam diyoruz, kurtulduk artık, kimse kılımıza dokunamaz; oysa, içeride ne bulduysak işimize yaramıyor: obüsler var, ateşlemesiz, kovanlar var, kapsülsüz. N’apalım, bakıyoruz başka çare yok, obüsleri gülle diye kullanıyoruz. Hiç olmazsa dehşetli gürültü yapıyor, morali yükseltiyor, faydasız sayılmaz hani...</p>

  <p>Pepe sırtüstü dönüyor ki, ayışığı üstlerinde pırıl pırıl, gümüşlenmiş yaprakların arasından süzülen sanki yaldız tozu.</p>

  <p>“... güven veriyor, o güven verdikçe biz yürekleniyoruz, yüreklendikçe Allah mı yarattı demiyoruz... böyle böyle, kodesi boyladık.”</p>

  <p>Ay, sevimli beygir suratını aydınlatıyor.</p>

  <p>– Ne dersin, alacaklar mı Toledo’yu?</p>

  <p>– Şimdi başlarım ablandan, ha...</p>

  <p>– Bozulma, Pepe! Toledo bir curcuna, gitse de koymuyor bana, ben asıl Madrid’e güveniyorum.</p>

  <p>– Sanki bizim orası curcuna değil miydi?</p>

  <p>Başka biri: Dinamit olmasa, diyor, üç günde tamamdı işimiz. Kimi arkadaşlar bu işi biz biliriz dediler, silahhaneyi çalıştıralım. Ama kulak asma, yine de milleti çarpışmaya adam başına beşer mermiyle gönderdik; beş mermi diyorum, iyi mi, yanlış anlama. Pepe be, nasıldı karılar, ha ellerinde çuvallar, çarşı sepetleri? Evvelce başak toplayıcıları görmedim değildi ama kovan toplayıcıları ilk görüyordum! Bir alem canım, karıların aklı fikri kovanlarda, hızlı ateş etmiyoruz diye bizi dövecekler yahu! Kahrolası!</p>

  <p>Kim konuşuyor diye kimse dönüp bakmadı, sesinden tanımışlardı Gonzalez’i. İnsan şişkolara vergi şenlikli bir ses tonu var diyecek handiyse. Söyleşip dinliyorlar ama topunun kulağı kirişte tankların uzak uğultusu ha koptu ha kopacak diye bekliyorlar.</p>

  <p>Pepe: – Ama, diye sözü devralıyor, dinamitin hâli başka, dinamitle hem gürültü yaptık, ama hem de iş gördük. Ne mancınıktı o Mercader’in yaptığı be, ha, aklında mı? diyor ama, sözünü Mercader’i tanımamış olan Katalanlara dönerek sürdürüyor:</p>

  <p>– Bu Mercader eli çok işe yatkın bir adam. Koca koca dinamit paketlerini kaldırıp atan bir makina yapmıştı orada, makina dediğim, bomba atan bir çeşit mancınık. Eski savaşlarda olduğu gibi: krişleri var, geriyorsun, yalnız bu iş için üç adam lazım. Önceleri Araplar, iki yüz metre uzaktan tepelerine dinamit yağınca şaşırdılar çok, tebdilleri şaştı ki nasıl. O arada bir de kalkan yaptık ama iyi olmadı, açık hedef veriyordu düşmana.</p>

  <p>Uzaklardan bir yerden gecenin uçsuz bucaksız sonsuzluğuna dikiş makinası tıkırtısı gibi bir mitralyözdür dağıldı, kesilir gibi oldu, yeniden başladı. Fakat, asıl bekledikleri, tanklar, hala görünürlerde yok.</p>

  <p>Zehir gibi bir ses: – Onlar da, dedi, bu arada uçak yapmışlardı. Ne haber?</p>

  <p>Tankların yanyana hayaletlerinin bekleşip durduğu vadide, bir bakıma ne kadar yiğit, bir bakıma ne kadar beyhude eski hikayeler. Dinamitçi dediğin, insan kısmının makinaya karşı dikebildiği en son canlı savunma değil de ne? Katalanların orada olmasının önemi yok, ha orada olmuşlar ha başka yerde, ama Asturya’lılar için durum başka. Geçmişlerini sürdürüyor onlar: İspanya’nın nihayet bir düzene konabilmiş en eski köylü ayaklanmasının götürücüleri; savaş yaşantısıyla, yaldızlı devrim lafları gözlerinde ufalanıp gidecek yerde büsbütün büyüyüp de güzelleşenler. Başka var mı onlar gibi?</p>

  <p>– Arap süvarisinin hafif makinalıları varmış şimdi ama.</p>

  <p>– Deme, oralarına sokarız kerataların.</p>

  <p>– Sevilla’da kum gibi Alman kaynıyormuş, hepsi de uzman.</p>

  <p>– Atarsın içeriye olur biter.</p>

  <p>– İki İtalyan tümeni geliyormuş diyorlar.</p>

  <p>– Ne dersin, arkadaşlar tanklara pek direnemiyor değil mi?</p>

  <p>– Eh, alışkın değiller ne de olsa.</p>

  <p>Korkunun ağırlığına geçmişe sığınarak dayanıyorlar. Pepe yine bir ucundan başlıyor:</p>

  <p>– Bizim orada asıl kıyamet işin sonunda koptu. Köylü komitesindeki çocuklar iyi çocuklardı ya, ne yapsınlar? Ne yardım var ne bir şey, işleri dersen tepelerinden aşkın. Araplar da geliyor mu sana, üç saat içinde kuşatmış olacaklar bizi. Elde adam var, dinamit de, gelgelelim koyacak şey yok dinamiti. Cıvatalarla filan gazetelere sarıp sözüm ona bomba yapıyoruz. Ya silahlar diyeceksiniz, demeyin daha iyi, silah milah hakgetire. Bir gün silahhaneye birisini göndermişiz, elinde bir köşesi silahhane sorumlusunca karalanmış bir gazete parçası çıkagelmiş, sorumlunun dediği de belli, cephane için adam göndermeyin diyor, burada tek kartuş kalmadı. Son kalanları da saldırıya geçecek arkadaşlar üleşmişler, adam başına beşer mermi. Elde silah, hadi cepheye. O kadar. Kimse de gık demedi. Ne demek bu, bir düşünün hele. Köylü komitesindekiler, ne halt etsin, masanın başına çökmüşler, hepsinde surat bir karış. Ellerinden başka bir şey gelmiyor ki. Çevrelerini de arkadaşlar sarmış. Boktan bir sessizlik ki sinek uçsa duyulacak. Uzaktan uzaktan da, senin hacıların mitralyözleri işitilmeye başlıyor hani, tıpkı şimdiki gibi. Ama tam o sırada acayip bir gümbürtü... nasıl anlatmalı bilmem ki? Üstünü örtmüşsün gibi tıkanık bir patırdı, canım! Allah Allah, ne oluyoruz demeye kalmıyor, masanın üstünde bıçaklar çanaklar, duvarda resimler başlıyor mu sarsılmaya? Vay anasını, ne ola ki? Sonunda çıngıraklarından anladık: bak şu işe, hacıların sağa sola rastgele ateş etmesi yok mu, olanca sürüyü ürkütüp yola düşürmüş. Burnumuzun dibine kadar gelmiş hayvanlar. Komitede bir çocuk var, aklı her şeye erer, anasının gözü bir oğlan, o fırlıyor yerinden bağırarak. Önlerini kesip yanaşıyoruz çıngıraklarını toplamaya (yassı çıngıraklar da değil bunlar, derinlemesine dağlı çıngırağı) gidiş geliş, ortalıkta çıngıraklı tek hayvan kalmıyor. Peki çıngırakları ne yaptınız, diyeceksiniz. Bilmeyecek ne var, el bombası yaptık içine dinamit tıkıştırıp, böylece üç saat dayanabildik de geri çekilecek, gönderilecek ne varsa usulü dairesinde çekildi ve gönderildi. Ya... Diyeceğim, tank mank vızgelir. Eskisi gibi mi şimdi baksana, savunacak şeyimiz var.</p>

  <p>Ya zırhlı tren? Pepe onu da hatırlıyordu. Hep makinaya karşı çıplak elle savaşmak! Fakat örgütleneli, tanksavarları olmasa da tankları geçirmiyorlardı.</p>

  <p>Uzaklarda bir köpek havlıyor.</p>

  <p>– Eşeği anlatsana Gonzalez, eşeği!</p>

  <p>– Böyledir işte, savaş bittikten sonra akılda kala kala gırgır anları kalır, onları hatırlarsın... kahrolsun!</p>

  <p>Dinamitçilerin çoğu sessiz kimseler, ağızları laf yapmıyor. Pepe, Gonzales, daha birkaçı inadına bu işin erbabı. Anlatmakta, canlandırmakta üstlerine yok. Acaba geceleyin saldırmayı göze alamıyor mu tanklar, öyle ya, araziyi yeterince tanımadıklarından çukurlardan çekinebilirler. Ama şafağın eli kulağında. İyisi mi, anlat şu eşek hikayesini olsun bitsin.</p>

  <p>– Yok, sıpayı göndermek neşeli bir fikirdi aslında. Sırtına yükledik dinamiti, ateşledik fitilini, yallah hacıların arasına! Hayvan ne bilsin, itoğlu itliğin pek de farkına varamadan, kulakları havada, çekti gitti. Bıraksalar hepten gidecek, fakat karşımızdakiler durur mu, başladılar üstüne ateş etmeye. Önceleri aldırmadı sıpa, sinek kovalar gibi kulaklarını bir iki salladı, sonra durdu, besbelli, ulan ne oluyoruz dedi kendi kendine, aklı yatmamış olacak, sonunda tekrar yanımıza dönmeye kalkışmaz mı? Höst möst derken biz de verdik dumanı, verdik ama hayvan bizi tanıyor, mermi mermiye hesap kitap, bizim o yana gelmeyi yeğlediği açık...</p>

  <p>Yakınlarda bir yerden, yer yerinden oynamış da derinlemesine yarılmış gibi müthiş bir patlama, ağaçlardan üstlerine bir çerçöp ve kuru yaprak yağmurudur yağdırdı.</p>

  <p>Toledo’dan yükselen kıpkızıl yıldırım çakmasında, karanlıkta ansızın mosmor kesilmiş ağızları, açık, boş bakışlı suratlarıyla, öldükleri zamanki hallerini gördüler sanki.</p>

  <p>Bütün cıgaralar yere düşmüşlerdi.</p>

  <p>Patlamaların bin türlüsünü seslerinden ayırırlar, ama, bu ne patlamasıdır bilen çıkmıyor. Lağım değil. Dinamit de değil. Barut deposu da değil.</p>

  <p>– Torpil olmasın?</p>

  <p>Bunu diyorlar ya ne göreni var içlerinde, ne duyanı. Kulak kesilmişler, yukarıdan belli belirsiz bir uçak vızıltısı geliyor gibi ya, Kuzey Afrikalı kamyonlarının uğultusu olmadığı neresinden belli? Gonzales:</p>

  <p>– Toledo’da diye soruyor, gaz fabrikası var mı?</p>

  <p>Bilmiyorlar. Hepsinin aklı fikri Alcazar’da.</p>

  <p>Şimdilik kestirebildikleri tek şey, orada faşistlerin başlarının dertte olduğu. Az önce çatal çatal alev fışkıran yerde şüpheli bir kızıllık: Şafak mı söküyor, yangın mı var?</p>

  <p>Hayır, şafak olamaz, karşı taraftan sökmesi lazım şafağın, zaten ufak ufak başlamış da, zeytin ağaçlarından yaprak yaprak bir serinlik dökülüyor sanki.</p>

  <p>Tamam, anılarla yitirilecek vakit yok artık. Dinamitçiler, bulundukları her yerde tetik üstünde bekliyorlar: aynı zamanda sabahı ve düşmanı.</p>

  <p>Hala yakmadıkları cıgaralarını yeniden ağızlarına eklediler. İspanyol kırlarının üstünde her zamanki sessizlik, barış ve yoksulluk içinde geçmiş onca günün, Arapların ilk çıktıkları günün sessizliği. Ufuk kesiminde şafak aydınlığı başlıyor usul usul yayılmaya. Yere uzanmış bekleşenlerin sırtlarında gece çürüyüp dağılıyor. Az sonra gün aydınlığı çın çın çınlayacak ama, şu ara sabah karanlığının yoksul hüznü, alaca mor. Çiftliklerde birer ikişer sabah horozları, uzak ve ezik.</p>

  <p>Birden Pepe: – İşte, diyor, Ricardo geliyor.</p>

  <p>Ricardo dediği, gözcü. Koşarak geliyor gerçekten. Hemen ardından düşman tankları, yeri değil de asıl soluk göğü tehdit ediyorlarmış gibi dik dik, aynı kahırdan başverircesine aynı tümseğin üzerinde peydahlanıyorlar.</p>

  <p>Gonzalez, sonra Pepe, sonra hepsi cıgaralarını yakıyor. Varla yok arası insan hayaletleri, hemen her taraftan tanklara doğru, başlıyor sırtı sıra kaymaya.</p>

  <p>Tankçılar onların orada bulunduklarını belki de biliyor ama, görmüyorlar, göremezler de: dinamitçiler, iki büklüm ya da yüzü koyun, vadinin dip toprağına yapışık adeta, oysa tanklar göğe doğru şaha kalkmış.</p>

  <p>Gonzalez’in sağında Katalanların birisi, oraya geldi geleli ağzını açıp tek kelime söylememiş bir delikanlı, solunda Pepe. Gonzalez hayal meyal seçiyor onları. Şafak karanlığında çevik ve erkek yürüyüşlerini sezinliyor daha çok. Her çarpışma öncesinde, bir an, kabuğu sırtından alınıvermiş yumuşakçalar gibi görür nedense arkadaşlarını: çaresiz, gevşek, savunmasız! Hepsinin en irisi o değil mi, ötekiler çoluk çocuk gibi görünüyor gözüne. Tanklar, kabuklarının altında sımsıkı, paldır küldür yaklaştıkça yaklaşıyor; karşılarında, üstlerine olağanüstü bir sessizlikle kayarak gelen oynak dinamitçiler dizisi.</p>

  <p>Tanklar iki sıra halinde ilerliyor ama, sıraları birbirinden o kadar uzak ki, dinamitçiler bunu hesaba katmıyor, tek sıraymış gibi tankları paylaşıyorlar: her gruba bir tank. Oralarda uçuşan cıgara ateşleri: bir iki Katalan avuçlarında saklamasını bilememişler. Gonzalez dese dese budalalar diyebilir. Gözlerini zar zor farkedilen bu ışıklı noktalardan alamıyor bir türlü. Bereket versin, epeyce gerideler, önden bakıldı mı göze çarpmazlar belki de. Yüreğinde kardeşçe ve haşin bir coşkunluk, aynı dalgaya kaptırmış kendini, o da onlarla birlikte ilerliyor. İçisıra Asturya toprağının dokunaklı şarkısı yankılanıp dururken, gözlerini üstüne yürüyegelen tanka dikmiş, kararlı: erkek olmak ne demek, hiçbir zaman bunu şu anda hissettiğinden daha iyi hissedemez.</p>

  <p>Ansızın açıkta buldu kendini: gün yükselivermiş. Pepe yere yatıyor. Gonzalez de. Tank dört yüz metre kadar ilerisinde ama, gözlerinin önünde pisi otlarının perdesi olduğundan göremiyor: pisi otları, çocukken kol yenlerinden kol içlerine okşaya okşaya yürüttükleri, yabani yulaf türünden başaklı birtakım otlar; bir de upuzun sapının ucunda iri bir kır papatyası, başına karıncalar üşüşmüş, minnacık bir de örümcek. Demek böyle, toprakta yaratıklar otlarla kucak kucağa, savaştan ve insanların hayatından uzakta yaşayıp gidiyorlar. İşi başından aşkın iki karıncanın arkasından tankın güldür güldür, yan yan yaklaşan koskoca hayaleti. Düz yolda gitmiyor, iyi, dinamit usturuplu atılırsa devrilecek. Gonzalez vücudunu yana çekiyor, şöyle.</p>

  <p>Tankın sağından geçmesi gerek. Tam hizasına gelinceye kadar kulenin ateşinden Gonzalez’i hafif bir çıkıntı koruyacak. Ondan sonra kim daha çabuk davranırsa vuracak ötekini. Yalnız, yeni doğan güneş tankçının gözünü alabilir. Gonzalez sağ kolunu yokluyor bir rahatça oynatıp oynatamadığına bakıyor.</p>

  <p>Katalan nereye kayboldu yahu? Sağdaki tank ateş açtı. Gonzalez’inki hala öyle yan yan, ama son hızla, gözlerinin bir karış ötesinde dev karıncaların üstüne geliyor. Gonzalez’in fırlamasıyla, onca makina ve mitralyöz çatırtısı arasında dinamiti savurması, sonra da aynı hızla patlayışın içine dalıyormuş gibi kendini balıklama yere atması bir oluyor.</p>

  <p>Patır patır dökülüşen çakıl yağmuru altında başını kaldırıyor bakmak için: tank, karnı havada, kulesinin üstüne devrilmiş. Bu kuledeki kapaktan başka da çıkış yeri yok. Güneş hala dönmekte olan tırtıllarından birisine karşı yükseliyor.</p>

  <p>Gonzalez yere yatık ama siperde değil. Onun için gözü kulenin topunda, o da altüst, şimdilik kımıldamıyor. Kımıldarsa Gonzalez elinde hazır tuttuğu bombayı...</p>

  <p>Güneşin yatık ışınları altında tırtıl, tıpkı bir piyango fırıldağı gibi, gittikçe yavaşlayarak dönüyor.</p>

  <p>Gonzalez’in cıgarası elindeki son bombanın hemen ucunda. Mitralyöz kaportası da oynamıyor ama. İçerideki iki adam ya ölü ya yaralı; ya da kulesinin üstüne devrildiği için tankın içinde tepesi aşağı tıkalı kalmaya mahkûm. Ya benzin deposu patlarsa, beş dakikaya kalmaz tutuşurlar: İşte iç savaş bu.</p>

  <p>Hala ses soluk yok. Tırtıl da durdu.</p>

  <p>Gonzalez dönüyor. Hani ya cumhuriyetçi topçusu? Cumhuriyetçi topçusu var mı ki ateş etsin? Dizlerinin üstüne doğruluyor: denizdeki gemi izleri gibi tırtıl izleriyle çizik çizik vadide, tarih öncesi hayvanlar gibi yıkılmış ya da devrilmiş yatan savaş dışı edilmiş bir, iki, üç, dört, beş tank. (Devrilmiş bir tankı ilk gördüğünde yeni bir modelle karşılaştığını sanmıştı.) İkisi yanıyor. Öbürleri, ortalığı artık iyice ışığa boğan güneşin altında, cumhuriyetçi hatlarına canavar gibi saldırıyorlar. Gittikçe bir başka tümseğin ardında kaybolarak. Bu hatları da aşarlarsa, Toledo.</p>

  <p>Tankları durduramamışlardı.</p>

  <p>Gonzalez: – Katalan ne oldu? diye sordu.</p>

  <p>Pepe: – Vuruldu, dedi.</p>

  <p>Ortalık iyice aydınlandığı halde ölüler otlardan görünmüyor. Çok da bakamıyorlar zaten, çevrelerinde vızıl vızıl mermiler. Pepe, ahmakça ıslıklarına ağzıyla öykünüp yeniden yere atıyor kendini.</p>

  <p>Tankların geldiği tümseğin üzerinde, bu sefer, beyaz beyaz Kuzey Afrikalıların sarıkları.</p>

  <p class="ortali_yildiz">*<span class="buyuk_yildiz">*</span>*</p>

  <p>Lağım atıldıktan sonra ağzı açık bir dev gibi yatan Alcazar, daha bir zaman duman dumana kaldı: ceset kokularını da emdiğinden, sabah serinliğinde nemli ve ağır kokan bir dumandı bu, yukarıdan rüzgarla kesilmiş, nasılsa ayakta kalabilmiş duvarları sanki denizmiş de. kayalıklı bir dibi örtermiş gibi silme kaplamıştı; rüzgar daha zorluca esince yukarı yüzü dalgalandı, önce her yandaki taş toprak yığınlarını, sonra sonra sağ aşağıdaki yarık ve çatlakları taşarak doldurdu; büklüm büklüm, yığınlar halinde değil de, su akar gibi akıp gittiğinden, Manuel bir ara, “Koskoca bir su deposu gibi, su kaçırıyor Alcazar,” diye düşündü.</p>

  <p>Dumansa, savaşan oymuşçasına, her yıkıntı arasına bir güzel elkoyuyor, cumhuriyetçi siperlerini karış karış zaptediyordu. Lağım atılınca en uçtaki faşist hatları toptan havaya uçup geriye yalnız yeraltı mevzileri kaldığından, düşman taraflar daha bir uzaklaşmışlardı şimdi birbirlerinden.</p>

  <p>Gürültülerin kesiliverdiği bir an, Manuel, ardında birinin ayağıyla taşa vurduğunu işitti: bir alın gibi kat kat katlanan ensesinde şafak yansımaları, Heinrich’di ayağını vuran. Manuel elinde hala o rezene sapı:</p>

  <p>– Madrid mi? diye sordu.</p>

  <p>General, yüzüne bakmadan: – Hayır diyorlar, dedi.</p>

  <p>Gözlerini, çekilmekte olan bir denizden çıkar gibi, dumandan usul usul başlarını çıkaran en yüksek yıkıntılara dikmişti.</p>

  <p>Manuel: – Neden? diye sordu.</p>

  <p>– Hayır diyorlar. Karşıdaydı bizimkiler değil mi?</p>

  <p>– Lağım atılmadan geri çektik.</p>

  <p>– Uçurulan bölüme Alcazar’dan başka giriş yok muydu?</p>

  <p>Polonyalı bir ihtiyar köylü kadınınkinden farksız çizgisiz suratı dürbünün arkasında, kalenin delik deşik olmuş ön cephesine bakıyordu. Duman alçalıyor gibiydi. Dürbünü Manuel’e uzatarak:</p>

  <p>– Kanatlarda, diye sordu, mitralyözümüz var mı?</p>

  <p>– Hayır.</p>

  <p>– Olsaydı iyiydi, durduramazdık onları ya, geciktirirdik.</p>

  <p>Kayalığın üstünden sinekler gibi vızır vızır noktalar geçiyor, sırtı her geçen bir ara gözden kayboluyorsa da az aşağıda çok geçmeden yeniden peydahlanıyordu. Duman, lağım atılsın diye cumhuriyetçi hücum kıtalarının terkettiği eski ileri karakolları çoktan geçmişti. Duman perdesi arkasından faşistler geliyorlar.</p>

  <p>– Kanatlarda mitralyözlerimiz olsaydı?</p>

  <p>On gündür ellerine geçirdikleri bütün mevziler kaybedilmişti, hem de bir çırpıda. Heinrich:</p>

  <p>– Şehri, dedi, savunma durumuna sokmalıyız.</p>

  <p>Jerfatura’nın telefonu hanidir karşılık vermiyordu. Santa Cruz’da Arapların on kilometre yakına sokuldukları söyleniyordu.</p>

  <p>Kalkıp Hernandez’in eskici dükkanına gittiler.</p>

  <p>Sokaklar, ana baba günü: bayram garlarının en civcivli zamanını andıran sokaklardan birinde, milisin biri elindeki tüfeği Manuel’e uzattı: bir Mauser.</p>

  <p>– Al şu tüfeği komutan!</p>

  <p>Heinrich, Almanca: – Sende dursun, diye cevap verdi, nasıl olsa yakında gereksineceksin.</p>

  <p>– Nasıl olsa kaldırıp atacağım, iyisi mi, sen al bari.</p>

  <p>Heinrich’in ak ak kaşları mavi gözlerine bir şaşkınlık görünüşü verirdi ya, bakışları öyle bir dikleşti ki, kaşları basıp giden, tepesine kadar tıraşlı suratında şaşılacak bir sertlik belirdi. Neye yarar, milisle en az yirmi kişi vardı şimdi aralarında.</p>

  <p>Kanatları kapalı bazı evlerden, besbelli kapı önlerine bırakılıvermiş tüfeklerle, milislerin üzerine ateş edilmeye başlanmıştı.</p>

  <p>Çokluk kapalı yerlerdeyken üstüne gelen bir fenalığı, ömründe ilk defa böyle sokak ortasında hissetmekteydi Manuel: ayağının başparmağıyla yoklamadan adımını atamaz olmuştu. Ne Toledo’nun eski kalabalığı, ne Corpus geçit törenininki, ne de tarihi Madrid günlerininki aşık atabilirdi bu kalabalıkla. Ne yanına baksan, Meksikalı şapkalarını sirk çemberleri gibi dikine dikine ellerinde gezdiren milisler. Üstüste, ipin ucunu kaçırmış yirmi bin kişi. Kapı önlerinde bırakılmış tüfekler.</p>

  <p>Hernandez’in dükkanı ardına kadar açıktı. Hernandez kırmızı ve siyah kepli bir adamla konuşuyordu.</p>

  <p>– Kim buranın sorumlusu?</p>

  <p>– Benim. Yüzbaşı Hernandez.</p>

  <p>– Öyle mi, sen bana baksana “yüzbaşı”, Pazar Sokağı 25’de savaşıyorduk biz, bombaladılar; başka yere gidelim dedik, 45’e gittik, yine bombaladılar. İyice canımıza okusunlar diye karşı taraftaki “yüzbaşılara” yer değiştirdiğimizi sen haber vermiş olmayasın, ha?</p>

  <p>Hernandez, adama tiksintiyle baktı:</p>

  <p>– Devam et, dedi.</p>

  <p>– Devamı mevamı bu, bıktık usandık yahu! Nerede bizim uçaklarımız Allah aşkına?</p>

  <p>– Nerede olabilirlerse oradalar, havada.</p>

  <p>Alman ve İtalyan uçaklarına karşı, Hükümetin elinde uçabilir halde olan topu topu on uçak kalmıştı, son model.</p>

  <p>– Anlamam, ya yarım saate kadar yardımımıza gelirler ya da boşveriyoruz. Komünistlerin ya da burjuvaların kara gözleri için kendimizi gebertmeye gelmedik biz buraya anlaşıldı mı, boşveriyoruz, işte o kadar.</p>

  <p>Bir yandan da yüzbaşının ardında duran Manuel’in iri kızıl yıldızına bakıyordu. Heinrich’in gözleri yine bıçak kesilmişti.</p>

  <p>Hernandez herifi iki yakasından yakaladı, fakat sesini yükseltmedi:</p>

  <p>– Hadi, dedi, git, hemen boşver! Cehennem ol!</p>

  <p>Sonra da gık demesine meydan bırakmadan dışarı attı. Dönerek Heinrich’i selamladı sonra, Manuel’in elini sıkıp:</p>

  <p>– Bu, dedi, ya kalleş ya ahmak. Allah bilir ikisi de. Ağızlarında başka laf yok. Herkesi kendilerine ihanet ediyor sanıyorlar. Pek de sebepsiz sayılmaz ya... İşin kötüsü, bu böyle sürüp gittikçe yapılacak bir şey de kalmıyor.</p>

  <p>– Her zaman yapılacak bir şeyler bulunur.</p>

  <p>Manuel, yolda gelirken rezene sapını düşürdüğünden elini ne yapacağını bilemeyerek, Heinrich’in dediklerini İspanyolcaya çevirdi. Hernandez omuzlarını kaldırdı:</p>

  <p>– Emirlerinize hazırım.</p>

  <p>– Yerini terkederse bu herif kurşuna dizilmeli o dakika.</p>

  <p>– Kim dizecek?</p>

  <p>– Gerekirse, siz. Hala güvenebileceğiniz kimler var?</p>

  <p>– Kimse. Burada yapılacak hiçbir şey yok. Yine de... Bilmem ki... Bari sağlam birlikleri şehre sokmayın, bir saate kalmaz cılkı çıkar hepsinin. Kaçak yuvası burası. Onun için dövüşeceksek, başka birliklerle dışarıda dövüşelim. Elinizde ne var?</p>

  <p>Heinrich: – Bunca silahın, bu binlerce adamın hiçbiri de mi işe yaramaz? dedi. Olmaz öyle şey. Üstelik durumdan yararlanmasını da bilmeli.</p>

  <p>– Asker, hakgetire. Rahatça canını verecek üç yüz milis. Bir o kadar da Asturya’lı, isterseniz. Gerisi toptan kaçak, kaçaklıklarını her şeyi eleştirerek haklı çıkarmaya çalışan cinsinden hem de. Yoksa tüfeklerini kapı önlerine bırakıvermelerini akıl alır mı? Bıraktıkları yerden faşistler alıp üstümüze ateş etmeye başladılar bile. Pencere ardlarından kadınlar gözünü kırpmadan suratımıza küfrediyor.</p>

  <p>– Beş altı saat olsun kazansanız...</p>

  <p>– Visagra Kapısı savunulabilir ama, savunmayacaklar ki!</p>

  <p>– Savunmak bize düşer. Hadi gidip bir göz atalım.</p>

  <p>Daracık sokaklar arasından yolu hayli uzatarak sonunda kapıya vardılar. Sanki silah pazarı kurulmuş.</p>

  <p>Yere çöreklenmiş on kadar milis kağıt oynamaya dalmışlardı. Heinrich geçerken eğildi, gözlerinin içine baka baka kağıtları aldı, cebine koydu. Sonra hiçbir şey olmamış gibi yürüyerek kapıyı geçti, dışardan durumu gözden geçirdi. Manuel pek de eğri büğrü olmayan bir dal buldu. Ufacık; aldı eline: sinirlerini yatıştırmak için rezene sapının yerine bir şey koymalıydı, terkedilmiş tüfekleri görmek çılgına döndürüyordu onu.</p>

  <p>Heinrich: – Bırakıp çekilmek deliliğin daniskası, dedi. Damlardan ve teraslardan faydalanılarak, hiç değilse topçularını alıp gelinceye kadar dayanılabilir burada.</p>

  <p>Şehre döndüler. General gözlerini damlardan ayırmıyordu.</p>

  <p>– Hey Allahım, dedi, İspanyolca bilmeyişim ne talihsizlik!</p>

  <p>Manuel: – Ben biliyorum ya, dedi.</p>

  <p>O ve Hernandez başladılar teker teker adam seçmeye, yerleştirmeye, cephane buldurmaya, işe yarar terkedilmiş bütün silahları mevzilenmiş avcılara ulaştırmaya. Bu arada üç de hafif makinalı tüfek bulup çıkardılar. Bir saat kadar sonra kapının savunması tamamdı. Heinrich o zaman Manuel’e:</p>

  <p>– Belki de, dedi, enayinin biri sanacaksın beni ama, olsun, şimdi <i>Enternasyonal</i>’i söyletmek lazım bunlara; neden dersen, siperde olduklarından birbirlerini görmüyorlar, oysa yalnız olmadıklarını duymalılar.</p>

  <p>Bütün komünistler gibi “Sen” diyordu ama, sertliğinden yine de hiçbir şey yitirmiyordu Heinrich.</p>

  <p>Manuel: – Yoldaşlar! diye bağırdı.</p>

  <p>Bütün köşelerden, dirseklerden, pencerelerden birtakım başlar uzandı. Manuel, elinden bir türlü bırakamadığı, hatta tempo tutmak istediği yapraklı daldan rahatsız, başladı Enternasyonal’i söylemeye; sesi güçlüydü, Alcazar’a hemen hemen artık ateş edilmediğinden de basbayağı işitiliyordu. Milisler <i>Enternasyonal</i>’in sözlerini bilmiyorlardı ama.</p>

  <p>Heinrich donakalmıştı. Manuel nakaratla yetindi.</p>

  <p>Öbürü acı acı: – Hep böyledir bu dedi. Neyse, dört saate kalmaz biz Madrid’i tutarız, bu da dayanır o kadar.</p>

  <p>Hernandez, hüzünlü, gülümsedi.</p>

  <p>Manuel oradakilere şeflik edecekleri seçtikten sonra, üçü birden bu defa Güney Kapısı’na yollandılar.</p>

  <p>O kapının savunması da üç çeyrek saatte tamamlandı.</p>

  <p>Heinrich: – Visagra’ya dönelim, dedi.</p>

  <p>Pencere aralarından ateş eden gizli faşistler daha çoğalmıştı ama, sokaklarda deminki kalabalık yoktu: bir saat içinde on binden fazla adam çekip gitmişti. Toledo, kanını kaybeden bir adam gibi boşalıyordu.</p>

  <p>Otomobilleri hangarın birinde kapalıydı.</p>

  <p>Hernandez: – Hemen çıkarın alın onu oradan, dedi. Birazdan...</p>

  <p>Kapının önünde kırpık bıyıklı bir subay önlerini kesti.</p>

  <p>– Madrid’e gidiyormuşsunuz, öyle mi? Acele benim de orada bulunmam gerek. Yanınıza alabilir misiniz?</p>

  <p>Çıkardı görev kağıdını da gösterdi. Üçü birlikte yola çıktılar, önce doğru Visagra’ya. Direksiyonda Manuel. Her kapı eşiğinde bırakılmış tüfekler. Arabanın dönmek için yavaşladığı bir ara, kapılardan birinin aralandığını, içeriden bir elin dışardaki tüfeğe doğru uzandığını gördüler. Heinrich ateş etti, el içeri çekildi hemen.</p>

  <p>Subay: – İspanyol halkı, diyecek oldu, ülküsüne layık davranmayı bilemedi nedense.</p>

  <p>Üçüncü defa olarak generalin bakışı, Manuel’in önceden de gözlediği gibi, kaskatı katıldı kaldı.</p>

  <p>– Bu gibi hallerde, dedi, bir kriz olursa ortada, hemen daima bir komuta krizidir bu.</p>

  <p>Önce, ister istemez Ksimenes’i hatırladı Manuel, sonra da Madrid sokaklarında alfabe öğrenir gibi uygun adım yürümeyi öğrenen o gayretli ve kaygılı milisleri.</p>

  <p>Visagra’ya varınca Manuel seslendi ama cevap veren çıkmadı. Bir daha seslendi. Yine cevap yok. Damları iyice görebilmek için ilk evin çatı katına çıktı ki ne görsün, her adam yerleştirdiği köşede terkedilmiş bir tüfek. Üç hafif makinalıyı bile öylece bırakıvermişler. Evet, Visagra’nın savunması tamamdı ama, bırakılmış tüfekler bekliyordu onu.</p>

  <p>Oysa Malaga, Cordoba ve Aragon cephelerinde tüfek diye kırılıyordu millet. Madrid’de de kırılıyordu ya!</p>

  <p>İki adımlık yerde bir harmanda buğday dövüyorlardı.</p>

  <p>Manuel nihayet elindeki dalı kaldırdı attı, dizlerinde derman kalmamış bir halde tekrar aşağıya indi. Bütün kapılar ardına kadar açıktı. Pencere kenarlarında, perdelere dayalı son tüfekler Toledo’ya göz kulak oluyorlardı.</p>

  <p>Açık pencerelerden bakıncaysa, her dam başında, her baca arkasında bir tüfek göze çarpıyordu. Yanıbaşında fişek kutusuyla.</p>

  <p>Manuel, Heinrich’e durumu anlattı. Hernandez böyle olacağını kestirmişti zaten.</p>

  <p>Heinrich: – Gençleri yığmalı buraya, dedi. Çabuk Madrid’e. Bu duruma göre Toledo’yu boşaltmak zor olmayacak.</p>

  <p>Hernandez: – Artık, dedi, vakit yok.</p>

  <p>– Deneyelim hele.</p>

  <p>Manuel: – Ya sen, diye sordu, ne yapmak niyetindesin?</p>

  <p>Hernandez, omuzunun biri havada, sarı beygir dişlerini göstererek acı acı gülümsedi:</p>

  <p>– Ne yapabilirim ki? Şurada doğru dürüst mitralyöz kullanmasını bilen epi topu yirmi kişiyiz.</p>

  <p>İlgisiz ilgisiz mezarlığı göstererek:</p>

  <p>– Ha orası, dedi, ha burası.</p>

  <p>– Hayır. Tam zamanında geleceğiz.</p>

  <p>Hernandez omzunu kaldırdı yeniden.</p>

  <p>Manuel güvenle, kaşla göz arasında bulup aldığı dalı pabucuna vura vura: – Hayır, diye tekrarladı, zamanında yetişeceğiz.</p>

  <p>Hernandez, şaşkın, bakakalmıştı yüzüne.</p>

  <p>Manuel, Hernandez’le şimdiye kadar hiçbir zaman bu biçimde konuşmamış olduğunun sonradan farkına vardı. Saatlerdir Heinrich’in komutlarını onun verdiği tonda çevire çevire komuta havasına girmiş, tıpkı yabancı bir dil öğrenir gibi otoriteyi tekrarlaya tekrarlaya öğrenmişti. Bir komut da düz konuşmayla çevrilemezdi ki!</p>

  <p>– Yirmi kişi varsa, diye sürdürdü sözünü, niye bu kapıyı savunmayı bir denemeyesin?</p>

  <p>Heinrich: – Gitmeden, dedi, başkalarını yerleştiririz mevzilere.</p>

  <p>Hernandez hep aynı umutsuz ilgisizlikle:</p>

  <p>– Başüstüne! dedi.</p>

  <p>Adamları yerleştirdikten sonra dükkana döndüler. Pencerelerden faşist kurşunları, pencere arkalarından, hatta bazı bazı sokak ortasında küfürler çoğaldıkça çoğalıyordu. Manuel:</p>

  <p>– Bunların istediği, dedi, bir kere İkinci Filip’i tahta oturmak. Önce bu, sonrasını Allah bilir. Hernandez, kapılardakilerden başka nerede silah bulursan toplat, e mi: kamyon dolusu hücum kıtası göndereceğim sana.</p>

  <p>– Toplatmak bir şey değil silahları, iş kullandırabilmekte.</p>

  <p>Şehrin can çekişmesi gittikçe hızlanıyordu.</p>

  <p>Heinrich: – Gündüz dayansınlar yeter, dedi. Gece dinamitçiler dayanır. Gençleri, hele bir de 5. Müfreze’nin askerini buraya yığdık mı, en az daha sekiz gün dayanırız. Eh, sekiz güne kadar da...</p>

  <p class="baslik4">BÖLÜM SEKİZ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Hernandez ne yana gitsem diye bir an bocaladı. Son savaşçıların hemen hepsi gibi tulumunu çıkarmış, sivil giyinmişti. Gürültüye bakılırsa, cumhuriyetçiler sağ yandaydı ama, önemli olan ne istediğini kestirmesiydi: Canını kurtarmak mı istiyordu? İki saat önce elini kolunu sallaya sallaya çekip gidebilirdi, niye gitmemişti öyleyse? Yoksa son dakikaya kadar savaşmak mı istediği? Her şeyden önce şu yalnızlıktan kurtulmak, bir başına dolaşmaktan. Tercio’nun daha ilk hücumunda birliğinden ayrı düşmüştü. Şimdi ne yapıp yapıp yeniden bulmak istiyordu onu.</p>

  <p>(Soldan düşman mitralyözlerinin yaklaştığını işitince) bulunduğu daracık sokağın duvarı boyunca koşarak başka bir sokağa çıktı, daha bir genişçesine. Yüksek ve soluk ev suratlarını cumhuriyetçi mermileri çizip çizip atıyor, değdikleri yerden ufacık ve yoğun bir duman kaldırıyordu: alçı tozu. Düşman mitralyözleri o kadar yakından çatırdamaya başlamıştı ki, bunun böyle olması için, Lejyon’un az önce Hernandez’in bulunduğu köşeye varmış olması gerekirdi. Şimdi hem karşıdan yağıyordu kurşunlar, hem arkadan.</p>

  <p>On metre kadar ilerisinde bir sokak lambası, altına geldi, silahını başının üstünde sallayıp kendini tanıtmak istedi. Ateş ettiler, bir mermi tabancasının burnuna vurup elinden yere savurdu. Hernandez bir kapı aralığına dar attı kendini. Tercio’nun ateşinden sokak dirsekleri koruyordu onu, cumhuriyetçilerden duvarın kalınlığı. Her iki yandan birer mitralyöz pek de bir şey görmeden, sinirden tir tir titreyerek veriyordu dumanı. Bir mermi sağnağı lambayı tuz parça dağıtıncaya kadar sürdü bu böyle, sonra mitralyözler bütün bütüne körlemesine atışa başladılar: artık yalnız köşe başlarında kısa mavi alevli ağızlarının aralıklı kıpırtısı.</p>

  <p>Hernandez yattı, yatay bir mermi dokumasının altında uzanarak, tabancasını aldı, yeniden kapı aralığına sindi.</p>

  <p>– Hernandez! Hernandez!</p>

  <p>– Ha, kim o?.. Efendim?</p>

  <p>Yanına gelen (o da sivil) milis, birer saniye aralıkla ard arda üç el ateş etti, ikisi birden fırlayıp çıktılar. Geldiklerini farkedince cumhuriyetçi mitralyöz ateşi kesti. Ona ulaştıkları sırada, arkalarından yetişen bir başka milis:</p>

  <p>– Araplar! dedi.</p>

  <p>Mitralyözü kullanan öbürlerine komutanlık da eder gibiydi.</p>

  <p>– Çabuk, dedi, arenaya!</p>

  <p>Başta o, sırtında mitralyözü diken diken, hepsi ara sokaklardan bir koşu gittiler.</p>

  <p>Hernandez yalnız ölmek istemiyordu.</p>

  <p>Bir ara mitralyözcü durdu, mitralyözü indirip elli mermilik bir yaylım ateş açtı, atışı bir şeye benzemiyordu ama, Kuzey Afrikalılar durakladı bir süre, sonra o mitralyözünü sırtlayıp yeniden yola düşünce, onlar da yeniden ardına takıldılar.</p>

  <p>Şurdan buradan tak tuk silah sesleri. Birdenbire rüzgar cumhuriyetçilerin ardından bir mızıka sesi getirdi, bakır çalgılar ve davul: sirk, lunapark ve tören müziği. Hernandez, dönen hangi atlıkarınca kaldı ki, diye geçirdi aklından, sonunda çalınan parçanın faşistlerin marşı olduğunu farketti. Demek Tercio’nun bandosu Zocodover Alanı’nda çalmaya başlamıştı bile.</p>

  <p>Mitralyözcü nedense durdu yine, ateşe başladı. On saniye ya sürdü, ya sürmedi ateşi, ona şerit veren açtı ağzını yumdu gözünü: “Yürü ulan ahmak, durmanın sırası mı!” Hem bağırıyor, hem de mitralyözcünün kıçına kıçına basıyordu tekmeyi: “Ne, hala duruyor musun, sana yürü dedik be!” Tekmeler Arapların gelişinden de, mermilerden de etkili oldu doğrusu, adam mitralyözü kaptığı gibi yola düştü.</p>

  <p>Arenaya vardılar.</p>

  <p>Otuz kadar milis daha vardı orada. İçerden, kaleden farksızdı arena. Kağıttan bir kale ama, diye düşündü Hernandez. Dışarı bir göz attı: Araplar kapıları tutmaya başlamıştı şimdiden. Topçulardan biri, o da sivil:</p>

  <p>– İlk bombayı yedik mi, dedi, işimiz tamamdır.</p>

  <p>Bir milis: – Sivil faşistler, diye şaştı, beyaz kolluk takmış bile.</p>

  <p>– Katedralde ayin yapıyorlar. Papaz da başlarında. Meğerse oldum bittim burada saklanırmış, domuz!</p>

  <p>O bizim toptan kırımlar yok mu, diye düşündü Hernandez.</p>

  <p>Hala dışarıya bakıyordu. Şehrin sol kanadı faşistlerde değildi henüz.</p>

  <p>Birisi: – Arap süvarisi! diye bağırdı.</p>

  <p>– Oynattın mı sen?</p>

  <p>Oynatmasa da farketmezdi.</p>

  <p>Hernandez karıştı söze: – burada durmak enayilik, dedi. Geldikçe daha çok gelecekler. Hiç yoluna gideceksiniz. Soldan kırların yolu daha açık. Kapıları boşverin, tuttular çünkü kapıları. Mitralyözle size yolun bir ucunu bir güzel temizlerim. Ardından aşağı atlar, sakatlanmadan bu işi becerirseniz, nasılsa sağ kalmış da sizi tutsak etmeye kalkışan Arapları temizlersiniz, zaten kaç kişi olacak, ya üç ya beş. O iş bitti mi, sola doğru ipi kırarsınız. Hadi düşünmeyin, yapacağınız en iyi şey kendinizi kurşuna dizdirtmek değil, daha faydalı şeylere yararsınız. Arkadan başkaları çıkar gelirse korkmayın, siz selamette olana kadar onları da oldukları yere mıhlarım ben.</p>

  <p>Mitralyözü mevzie soktu, gitme gelme iki uzun yaylımla sokağı taradı. Araplar ya biçildiler ya sakatlandılar. Bu arada dışarı atlayan arenadakiler son kalanlarını haklamakta hiç zorluk çekmedi. Sağdan başka faşistler geliyorlardı ama, mitralyöz uzunlamasına yakaladı onları, oldukları yerde çivileyerek kapı aralıklarına sığınmak zorunda bıraktı. Son cumhuriyetçiler atlarken ayağı burkulmuş arkadaşlarını sırtlamış, ağır aksak uzaklaşmaktaydılar. Hernandez iliklerine kadar mutluydu o an, hiçbir şey düşünmüyor sadece mitralyözü sıkı sıkı omzuna bastırıyordu.</p>

  <p>Arenada tek kişi kalmamıştı. En son o atladı, atlar atlamaz da kırbaca benzer bir şey şakladı alnında, fışkıran kan gözlerine doldu. Daha ağır ve yayvan başka bir vuruş, belki bir silah dipçiği, ensesine indi arkasından. Kollarını açarak tepesi üstü yere yıkıldı.</p>

  <p class="baslik4">BÖLÜM DOKUZ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Toledo Cezaevi’nin avlusunda adamın biri başladı bağırmaya. Bağırmak değil, düpedüz ulumak. Seyrek rastlanır bir şeydi bu. Devrimciler, devrimci olduklarından susarlardı; öbürleriyse -çevrelerinde herkes devrimci diye kendilerini devrimci sanmış olup da, birden ölümle burun buruna gelince aslında yaşamaktan, ama nasıl olursa olsun yaşamaktan başka hiçbir şeye önem vermediklerini farkedenler- susmak tutuklunun yapacağı en akıllıca şeydir diye. Başı belada böcekler, başlarını kurtarmak için yaprağa dala benzetmezler mi kendilerini?</p>

  <p>Bir de tabii canı bağırmak bile çekmeyecek kadar her şeyden geçmiş olanlar vardı.</p>

  <p>Bağıran: – Ulan pezevenkler, diye yırtınıyordu, boynuzlu sürüsü, tramvay biletçisiyim ben diyorum size!</p>

  <p>Avazı çıktığı kadar da basıyordu kelimenin üzerine:</p>

  <p>“Biletçiyim diyorum size, biletçi, şaşkolozlar!”</p>

  <p>Hernandez, hücresinin kafesinden henüz göremiyordu onu, ama herif görüş alanına girinceye kadar bekledi. Sol elinde parlak bir ceket, olanca gücüyle tozunu silkelermiş gibi vuruyordu üstüne. Faşistler ele geçirdikleri birçok şehirlerde ceketinin omuz yeri parlak her işçiyi, dibcik izi bu, silah kullanmış diye ölüm cezasına çarptırmışlardı. Oysa askılı para çantası taşıyanların omzunda askı kayışı aynı parıltıyı bırakıyordu.</p>

  <p>“Gidinin puştları, ulan umurumda mı sizin politikanız benim?”</p>

  <p>Durup durup yeniden: – Ulan, diye başlıyordu, hiç olmazsa insan omzumu açar bakar be! Sürekli silah atanların omzu çürür, tüfeğin geri tepmesinden. Bakın çürük var mı benim omzumda? Nasıl olsun, tramvay biletçisiyim diyorum size.</p>

  <p>İki gardiyan onu alıp götürdüler. Hernandez, herhalde “münferid”e kapayacaklar diye düşündü, serbest bırakacak değillerdi ya! Her şeyin bir yolu vardı. Tutsaklar, her biri kendi kara bahtını sırtına almış, avluda volta vuruyordu. Dışarıdan gazeteci çocukların bağırışları.</p>

  <p>Her gün olduğu gibi bugün de yeni tutuklular gelmişti. Her gün baktığı gibi Hernandez onlara baktı. Ve her gün olduğu gibi onunla göz göze gelmemek için başlarını çevirdiler. İdamlıkla bakışırsan cezası bulaşırmış gibi.</p>

  <p>Dışardan hücresinin sürgüsünü çektiler. Onun için gürültülerin en önemlisiydi şimdi bu. Hanidir kurşuna dizilmeyi bekliyordu. Usanıp bıkmıştı. Bıçak kemiğe dayanmıştı çoktan. Birlikte yaşamaktan hoşlanacağı insanlar ölmeye yarıyordu ancak, geri kalanlarıyla yaşamayı ise artık onun canı çekmiyordu. Cezaevi yönetiminin, bir düzen olarak, dayanılmaz bir yanı yoktu; yöneticiler Sevilla’dan getirilmiş, bu işi meslek edinmiş kişilerdi. Ama cezaevindeki hayat, o başka bir şeydi işte. Bazan bir kerede yirmi otuz tutukluyu birden alıp götürüyorlardı, arkasından bir silah cayırtısıdır kopuyordu, bir de onu izleyen daha cılız tek silah sesleri: ölmemişlerin işini bitiren kurşunların sesi. Bazan da gecenin bir vaktinde çekilen bir sürgünün sesi, ardından bu adamın -değişmez- sorusu: “Ne var?” Sonra papazın çıngırağı. Sonra hiçbir şey. Yalnız, can sıkıntısı düşünmeye zorluyordu onu, hükümlülürse ölümden başka ne düşünürlerdi ki?</p>

  <p>Bir gardiyan Hernandez’i uzman polis bürosuna götürdü. Subay gelmemişti henüz, başında beklemeye koyuldu. Yine avluya açık bir pencere, aynı tutukluların bitmez tükenmez volta atışları.</p>

  <p>Henüz yargılanmamış olanlar koğuşlardaydılar, idamlıklar ise zindanlarda. Hernandez avlunun üzerinden pencerenin karşısına düşenlere şöyle bir göz atayım dedi ama, arası hayli vardı, ışıklı yanında parmaklıkları kıskıvrak yakalamış birtakım ellerden başka şey görünmüyordu. Simsiyahtı içersi. Zaten görmeye pek de iştahlı değildi, ölümden çok hayatla göz göze gelmek istiyordu aslında.</p>

  <p>Büronun şefi, ip gibi upuzun boyunlu ufacık kafalı ve Queipo de Llano bıyıklı elli yaşlarında bir subay, elinde Hernandez’in cüzdanıyla çıktı geldi sonunda.</p>

  <p>– Sizin cüzdanınız ya bu cüzdan?</p>

  <p>– Evet.</p>

  <p>Polis içinden bir demet banknot çekti.</p>

  <p>– Bunlar da sizin paralarınız?</p>

  <p>– Orasını pek bilemem. Cüzdanımda biraz para vardı ama...</p>

  <p>– Ne kadar?</p>

  <p>– Saymadım ki!</p>

  <p>Polis, ah bu kızılların dersiz topsuzluğu gibilerden gökyüzüne kaldırdı gözlerini, fakat bir şey demedi. Hernandez, sağ omuzunu yükseltip:</p>

  <p>– Yedi sekiz yüz peseta kadar olacaktı, dedi.</p>

  <p>– Şu banknotu bildiniz mi?</p>

  <p>Topluiğne başlı polis, acaba bir ipucu yakalar mıyım diye Hernandez’in davranışlarından sinek sektirmiyordu. Hernandez, ilgisizliğe yakın bir yorgunluk içinde parayı gözden geçirdi ve acı acı gülümsedi.</p>

  <p>Özel servisin kafasına, banknotun üstüne rastgele çizilmiş;, besbelli hiçbir anlamı olmayan bir sürü karalamanın ortasında, tepede kavuşmuş çıkıp inen iki çizgili bir kırık hat -bir çeşit çizgisiz “A” takılmıştı. Özel bir işarete, bir şifreye benzetmişlerdi galiba.</p>

  <p>Moreno’nun çizdiği. Sonunda Fransa’ya değil, yine Tage cephesine giden Moreno’nun. Ne diyordu o gün? “Tutuklular cezaevi avlusunda her şeyden konuşuyorlar da birader, politikanın lafını bile ettirmiyorlar. Katiyyen! Kalkıp aralarından birisi dese ki, doğruluğuna inandığım şeyleri savundum, kaybettim, n’apalım ceremesini çekeceğiz. Vallahi o dakika yalnız bırakırlardı onu avluda. İnsan ölürken de yapayalnız, Hernandez: unutma bu sözümü.”</p>

  <p>Şu pencerenin ardında dolaşanlar neyi düşünüyorlardı acaba? Politikayı mı, üstlerine çevrili tüfeklerin namlularını mı yoksa hiçbir şeyi mi?</p>

  <p>Hernandez ne demişti? “Ölüme onca aldırdığım yok benim, fakat işkence, bak bu önemli..” Ne cevap vermişti, Moreno? “Bizim cezaevinde yatanlardan işkence edilmiş kim varsa sordum o anda ne düşündüklerini. Hemen hepsi işkenceden sonrasını düşünüyorduk dediler. Ölümün şaşmazlığı yanında işkence ne ki? Öyle bir şaşmazlık ki kendinden önce ne yaşanmışsa, doğru yanlış, bir daha düzeltilemez, onarılamaz kılıyor; hele işkencenin, kirletilmenin hemen ardından gelen ölüm, büsbütün dehşet bir şey.” İşte Moreno bu sırada başlamıştı banknotun beyaz yerlerine bir şeyler çizmeye: “İşte böyle. Ne kadar müthiş olursa olsun, her heyecan bunun gibi. Fakat sonradan...”</p>

  <p>Polis, yeniden: – Şu banknotu bildiniz mi? diye sordu.</p>

  <p>Hernandez’in gülümsemesine bozuluyordu galiba.</p>

  <p>– Evet, tabii.</p>

  <p>Aslında Hernandez bu parayı masanın üzerine yanlışlıkla koymuştu: Milisler Merkezi’nde parasızdı her şey.</p>

  <p>– Peki, şu işaretlerin anlamı ne?</p>

  <p>Hernandez cevap vermedi.</p>

  <p>“Size şu işaretlerin anlamı ne diyorum?”</p>

  <p>Allah Allah, insanlar bu kadar ciddiye mi alıyor kendini? Hernandez adamın topluiğne başına, ip gibi ince boynuna bakıyordu. Adam öldüğünde besbelli daha da uzayacaktı boynu. Yolu yok, o da ölecekti herkes gibi. Üstelik kurşuna dizilmekten çok daha zahmetli bir ölümle belki de, koca şapşal!</p>

  <p>Dışardaki tutuklular, pencerenin önünden geçerken başlarını çevirerek geçiyorlardı nedense. Hernandez, hep öyle acı acı gülümseyerek, sonunda:</p>

  <p>– Bir arkadaş vardı, diye başladı, bir ay kadar önce idama mahkûm etmişsiniz, sonra da yolunu bulup cezaevlerinizin birinden kaçmış, o çizdi bunları. Hayatta, diyordu, her çıkışın bir inişi vardır, her şey bir yerde denkleşir; bu çizgilerden, diyelim ki birisi bahtsızlık çizgisi, ötekisi de tesellisi. Yalnız, ölümün acıklı yanı şu ki, hayatı birdenbire kader haline sokuveriyor; gelmeyegörsün, hiçbir şeyi denkleştirmenin yolu yok artık, ne inişe bir çıkış bulmanın, ne çıkışa bir iniş. Tanrı’ya inanmaz birisi için bile ölüm anının aşırı ağırlığı burada işte.</p>

  <p>Hernandez, bir yerde konferans veriyorum duyguları içindeydi. Daha yavaş olarak: – Hoş yanılıyordu ya... dedi.</p>

  <p>Bu sefer polis ses çıkarmadı bir zaman. Acaba anlamış mıydı? Talihliydi anladıysa. Şapşallar her zaman bir şey anlamazlar mı? İnsanların nicesi saçma sapan şeylerle ömür tüketiyor. Yalnız tamamlayıcı açıklamalar istemeye kalkışırsa işler sarpa saracak.</p>

  <p>Zira, gözü pek mek ama, Hernandez’in ağzına bile almayacağı bir kelime var ki, işkenceydi o da.</p>

  <p>Polis hala düşünüyordu. Nihayet:</p>

  <p>– Kendine ait bir iş bu, dedi.</p>

  <p>Tutuklular bu defa öbür tarafa geçtiler.</p>

  <p>Polis: – Bir subayım, diye bağladı sözünü, böyle acayip şeyler düşünmesine çok şaştım, kiliseye gitse daha iyi ederdi.</p>

  <p>– Görevli değildi de!</p>

  <p>Hernandez gülümsemiyordu artık.</p>

  <p>– Ya şu küçük çizgiler ne?</p>

  <p>– Hiç. Onların hiçbir anlamı yok. Bu konu arkadaşın asabını bozuyordu da ondan.</p>

  <p>Isırgan değil, dalgın dalgın konuşuyordu Hernandez.</p>

  <p>Zil sesi. Dışardaki posta erlerinden birisi girdi.</p>

  <p>Subay: – Gidebilirsiniz, dedi.</p>

  <p>Hernandez’in aklı Moreno’ya takılmıştı. Baharın (Cid’in yaşadığı çağdan bile uzak bir çağ sanki) Toledo’da, aynı masada Ramon Gomez de la Serna’nın, “İnsanın maymundan geldiğini yer fıstığını kırıp da yiyiş biçiminden anlıyorum” dediğini duymuşlardı. Nerede kalmıştı tatlı tatlı şakalaştıkları o zamanlar? Hernandez selamını verip kapıya doğru bir adım atmıştı ki, polis arkasından kinli kinli uludu:</p>

  <p>– Dursanıza biraz!</p>

  <p>“Gerçi sizin özellikle hoş tutulmanız konusunda emirler aldık, fakat...”</p>

  <p>Hernandez bir yandan anılarına kaymış gitmiş, bir yandan “gidebilirsiniz”in askerce söylenişine aldanmış, çıkarken, subayı iki aydır Toledo’da aralıksız yaptığı gibi yumrukla selamlamıştı. Şimdi bir de bunu mu tartışacaklardı yoksa?</p>

  <p>– “Hoş tutulmak” mı? dedi. Ölüm hücresinde mi? Hem ne demeye özel emir veriliyor?</p>

  <p>Subay ters ters baktı ona, şaşkın ya da öfkeli:</p>

  <p>– Acaba niye, dedi, kara gözleriniz için mi?</p>

  <p>Sonra aklına birdenbire bir şey gelmiş gibi eliyle korkma korkma anlamına bir işaret yaptı, benden gizlemene lüzum yok der gibi; ve:</p>

  <p>– Haberim var benim, dedi.</p>

  <p>Hernandez, sakin: – Neden haberiniz var? diye sordu.</p>

  <p>Faşist onu biraz biraz Allahlık bulmaya başlamıştı. Kızılın böylesi?</p>

  <p>– Neden olacak, dedi, Alcazar’ın komutanlarına nasıl davrandığınızdan.</p>

  <p>– Tiksintiden çıldırılmıyor. Çıldırılsa o anda Hernandez çıldırırdı. Birden uzamış dört günlük ve pis sakalını suratının çevresinde sımsıcak hissetti. Masaya değen elini yumdu, polise bakıp yumruğunu masanın üstüne basarak:</p>

  <p>– Dua edin de, dedi, yeniden başlamayalım o işe!</p>

  <p>Omuzları titriyordu.</p>

  <p>– Sizin işiniz tamam, böyle bir fırsat bir daha elinize geçmez.</p>

  <p>Hernandez kısaca cevap verdi:</p>

  <p>– Aman ne iyi...</p>

  <p>– Size ait bir iş... Bu banknotu niye saklamıştınız?</p>

  <p>– Harcanıncaya kadar saklanması adettendir de.</p>

  <p>Başka bir subay daha girdi. Polis banknotu ona uzattı. Gardiyansa Hernandez’i hücresine götürdü.</p>

  <p class="baslik4">BÖLÜM ON</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Hernandez bir kere daha Toledo sokaklarından geçiyor: son geçişi bu. Hükümlüler, ikişer ikişer, bağlanmışlar.</p>

  <p>Bir otomobil. Yanyana iki kız çocuğu. Elinde testisiyle yaşlı bir kadın. Bir araba daha, içinde faşist subayları. Hernandez, demek, diye düşünüyor, “silahlı ayaklanma”dan giydik ölüm cezasını. Birinin elinde bakkal paketleri, ötekinin elinde bir kova, iki kadın daha. Aylak bir herif.</p>

  <p>Yaşayanlar.</p>

  <p>Hepsi de ölecek. Kadın dostlarından birinin, bir tarihte, vücudunu saran kanserden nasıl öldüğünü hatırlıyordu; üstelik doktordu kadın, bütün her yanı saçları gibi koyu kumral bir renge dönmüştü. Sonra Toledo’da tankın ezdiği o milis. Üremiden can çekişmek... Hepsi de ölecekler. İdamlıkları götüren bu Kuzey Afrikalı erleri sayma: katiller, hayatın da, ölümün de dışında.</p>

  <p>Köprüye yaklaştıkları sırada Hemandez’le bağlı olan hükümlü mırıldanarak: – Sokul biraz, dedi. Jilet var, ipi keseceğim.</p>

  <p>Hernandez sokuldu. Yanlarından bir aile geçiyor. (Hayret, demek hala aileler var.) Ufak bir oğlan bakıyor, onlara. “Aa, ihtiyarmışlar!” diyor. Hernandez, “Yok artık,” diye düşünüyor, “o kadar da değil. Acaba öleceğim diye mi her şeye takılmak istiyorum?” Eşeğe binmiş siyahlı bir kadın şimdi de. Onlarla birlik olduğu anlaşılmasın istiyorsa içlerine düşer gibi bakmaması daha iyi olacak. Hemandez’in upuzun vücudu boyunca şu anda hissettiği, yalnız ve yalnız, ipin bileklerini bastırışı. Kesmeye uğraşan jilet yüzünden.</p>

  <p>– Tamam oldu.</p>

  <p>Hernandez hafifçe çekiyor. Sahi be! Yanındakine bir göz atıyor şöyle: ufacık, sert sakallı bir adam.</p>

  <p>– Bizimkiler, diyor ona, uzaklaşamadılar henüz, şu sırtın arkasındalar. Hazır ol, ilk kavşakta.</p>

  <p>Köprüyü geçtiler. İlk hendekte atıyor adam kendini.</p>

  <p>Hernandez atlamıyor.</p>

  <p>İçi boşalmış sanki, hayattan da boşalmış. Yeniden koş, koş!.. Hendeğin öbür yanında ne var acaba, çalılar mı? Görülmüyor. Moscardo’nun mektupları geliyor nedense aklına. Kaçanın ardından Araplar da atlayıp ateş ediyorlar ama, az olduklarından çoğu hükümlülerin başında kalıyor. Öteki öldü mü kurtuldu mu, bunu artık hiç öğrenemeyecek Hernandez. Kimbilir belki de kurtulmuştur: Arapların asık suratla döndüklerine bakılırsa.</p>

  <p>Sürü yola koyuluyor.</p>

  <p>Şimdi, arazi yükseliyor hafifçe, Hernandez’in derinliğini seçemediği uzunca bir çukurun başında, yerinde rahat on falanjist, bir de subay. Sağda öteki idamlıklar, gelenlerle hepsi elli kişi olacak. Kuzey Afrikalıların haki üniformaları düpedüz Toledo’nun rengine baktığından, sabah aydınlığı içinde kara kara gözü alan tek şey, bunların sivil giysileri.</p>

  <p>İşte nihayet o an, sık sık onu kurcalamış olan an: insanın öleceğini bildiği halde elinden bir şey gelmemesi.</p>

  <p>Görünüşte hükümlüler ölecek olmaktan, falanjist ve Arapların öldürecek olmaktan olduğu kadar rahatsız değiller. O tramvay biletçisi de orada, ötekilerin arasında, artık onlardan farksız. Hani çok yorulununca bir şaşkınlık gelir ya adamın üstüne, hepsinde öyle bir şaşkınlık, ne fazlası ne eksiği. Oysa idam mangasında bir telaş, bir telaş: beklemekten, dolu tüfeklerini boşaltmaktan başka yapacak bir şeyi olmadığı halde.</p>

  <p>– Hazır ol!</p>

  <p>Olağandan iki kere hızlı bir “Hazırol” bu; duyar duymaz, disipline uymak soytarılığına kendilerini vermiş on adam oldukları yere bıçak gibi çakıldılar. Hernandez’in çevresindekiler, çoktan her türlü soytarılığın dışına çıkmış elli kişi, boş boş bakıyorlardı.</p>

  <p>Üç faşist gelip hükümlülerden üçünü alıyor, çukurun başına dikip geri çekiliyor.</p>

  <p>– Silah omza!</p>

  <p>Soldaki hükümlünün saçları yusyuvarlak kesilmiş. Acayip bir tıraş. Üç adam, nedense olduklarından daha bir uzun, kendilerini seyredenlere yukarıdan bakıyorlar; üçü de, çok arkalarındaki ünlü Tage dağları ufkunun önünde birer karaltı! Hey gidi, can bedende durdukça -henüz durdukça- tarih marih nasıl da vızgeliyor?</p>

  <p>Birden bir cambaz taklası atıyorlar geriye, idam mangası ateş ediyor ama, onlar çoktan çukurdalar. Olacak şey mi bu, kurtulabilirler mi hiç? Hükümlüler arasında sinirli sinirli gülüşmeler. Oysa kaçmaya kalkışan yok, onlar önce taklayı görüyorlar ama, manganın ateşi takladan önce. Ne de olsa sinirleri bozuk.</p>

  <p>Sıra başka üç kişide. Peki, buradaki bu elli hükümlüyü birbiri ardısıra o çukura sıçratacaklar mı öyle? Akıl alır iş değil bu. Bir şeyler olmalı, bu durmalı.</p>

  <p>Bu sefer gidenlerden birisi dönüp çukura bakacak oluyor, bir adım çekiliyor elinde olmaksızın, kaçmak istermiş gibi, başını kaldırınca ne görsün, idam mangasının ayaklarına yaklaşmamış mı, kalakalıyor ve sağdaki hükümlünün bağırmak için ağzını açtığı o anda üçü de karınlarını tutarak kıvrılıyor, çukura devriliyorlar: Manga az daha aşağıya nişan almış besbelli bu sefer.</p>

  <p>Sırasını bekleyenlerde parmak kımıldamıyor. Ne ses, ne çığlık. Güneşin altında, şehirden kopan hüzünlü bir eşek anırması, <i>alarazas</i> satan bir kadının bağırışı birbirine karışıp toz oluyorlar.</p>

  <p>Hükümlüleri kurşuna dizilecekleri yere götürenlerden biri, elinde tabanca çukura eğilmiş, avlanıyor sanki. Işıktan çıldırmış gökyüzü. Hernandez’in aklına kefenlerin temizliği takılmış. Avrupa’nın sevdiği pek bir şey kalmadı ama, ölülerini sevmiyor denemez. Çukurun başına çömelen herif tabancanın namlusuyla kımıldanan bir şeyi izleyip ateş ediyor; zaten gitmiş bir başa öldüren son mermiyi sıkmak neyse, canı çekilmekte olan bir başa sıkmak aynı şey, ha birini tasarlamak, ha ötekini, farketmez. Şimdi şu saatte İspanya’nın yarısında kendilerini bu iğrenç oyuna kaptırmış birtakım delikanlılar aynı göz kamaştırıcı sabah aydınlığında, saçları suratına suratına akmış köylülere ateş edip onları aynı çukurlara deviriyorlar. Ya da sıçratıyorlar takla attırarak. Sirkte gördükleri bir yana bırakılırsa, Hernandez arkaya sıçrayan kimseye rastlamamıştı hiç.</p>

  <p>Şimdi aynı yere az sonra öyle sıçrayacak üç başka adam gelmiş dikilmiş.</p>

  <p>Eğer Moscardo’nun mektuplarını göndertmemiş -insan gibi davranmaya kalkışmamış olsaydım- bu üç adam yine oraya dikilecekler miydi? İçlerinden ikisi nasıl dikileceğini bile kestiremiyor, fazla öne çıkmışlar, tam karşı da değiller. Hele birisi, yüzünü mü dönsün yoksa sırtını mı, bilemiyor artık Hernandez, asabi, insan tren kalkarken de, diye düşünüyor, ne yana döneceğini bilemez. Evet, acaba başka türlü davranmış olsaydım, sonuç değişir miydi? İyi ama başka türlü davranmış olanlar yok değil ki!</p>

  <p>Ölüm teşrifatçıları bu üç beceriksize doğru geliyorlar, omuzlarından tutuyorlar onları, usul usul, nasıl duracaklarını gösteriyorlardı. Hükümlülerin yardıma çalışır gibi bir halleri var: kendilerinden ne istendiğini iyice anlamaya, istenene uymaya çalışır bir halleri. “Sanki cenaze törenine gidiyorlar.” Evet, kendilerininkine.</p>

  <p>“On yedi, on sekiz, on dokuz, yirmi...” Hükümlüler, üç sıra üzerine sıralanmışlar, sayan kendisine kaç kişi kaldığını anlamaya çalışıyor. “Yok: on yedi, on sekiz, on dokuz...”</p>

  <p>Doğru dürüst sayamıyor ki! Sayamayacak da. Hernandez dönüp söylese mi kaç kişi kaldığını? Zaten ne on dokuz, ne de yirmi, epi topu on yedi kişi daha kalmış. Ama söylemiyor. Başka birisi başka bir şey söylüyor: Ölmek diyor galiba. Başka biri parlıyor öteden: “E, yeter canım! Uzatmasana, beterin beteri var.”</p>

  <p>Allah vere de rüya olmasa bu, yeniden başlamak gerekmese!</p>

  <p>Hükümlülerin, bu yatay tüfek namluları karşısına, düğün fotoğrafı çektirir gibi sıra sıra dizilmesi ne zaman sona erecek? Ne zaman?</p>

  <p>Tage tepeleri hizasında titreşip duran aydınlık bir gök altında, Toledo pırıl pırıl. Hernandez, tarihin nasıl yaratıldığını öğrendi öğrenecek. Bu oldum bittim kara bağlamış kadınlar ülkesinde binlerce yıllık dul milleti yeniden canlanıyor. Bir kere daha. Bu kaçıncısı?</p>

  <p>Karakter soyluluğu neye denir böylesi bir eylemde? Cömertliğe mi?</p>

  <p>Peki, ödeyen kim bunu?</p>

  <p>Toprağa tutkuyla bakıyor, Hernandez. Ey ağzı var dili yok ana toprak! Tiksinti, yürek daralması, ne ararsan yalnız canlı kısmında.</p>

  <p>En korkuncu da, idamlıkların yürekliliği. Uysallar ama, sinmiş değiller. Mezbaha mı? Saçma! İnsan takımının kesimi mi olurmuş hiç, öldürmek zahmetine girmek gerek onları. Hemandez, Pradas’ı hatırlıyor, cömertliği. Üç idamlık nihayet, yüzlerini döndüler, eh resim çekilebilir artık. Cömertlik mi, yenmek demek bu, yenmek.</p>

  <p>Ateş. İkisi çukura devrildiler, biri bu yana. Ölüm teşrifatçılarından birisi yaklaşıyor. Ayağıyla mı itecek yoksa? Hayır, eğilip bacağından ve kolundan tutarak çekiyor ama ceset ağır (arazi eyimli). Öldükten sonra bile başa dert bir adam. Hadi çukura! Hey Allah, ne zaman bitecek bu iş?</p>

  <p>Yavaş yavaş sağdakiler öldürmeye alışıyorlar, soldakiler öldürülmeye. Üç yeni karaltı öncekilerin dikildiği yere gidip dikiliyor; manzara, o kapalı fabrikaların, harap, dökülen şatoların kirli sarı görünümü, birden bir mezarlık sonsuzluğudur kazanıyor: kıyamet gününe değin durmaksızın yenilenen üç dikilmiş adam sanki burada kurşuna dizilmeyi bekleyecekler. Faşistlerden birisi:</p>

  <p>– Toprak mı istiyordunuz, diye bağırıyor, alın size toprak!</p>

  <p>Üç kişinin biri kim, tramvay biletçisi; sırtında onu ölüm cezasına çarptıran ceket, güneş sağ omzunun parlamış kumaşında yansıyıp gidiyor. Kafa tutmaktan vazgeçmiş. Bekliyor yalnız. Öbürleri gibi sesini çıkarmadan geldi dikildi. “Gidinin puştları, ulan umurunda mı sizin politikanız benim?” Doğrulan silahlarınkine benzer bir hareketle yumruğunu kaldırarak birden selama duruyor, Halk Cephesi’nin selamına. Kara zeytini andırır ufacık da bir adam.</p>

  <p>Hernandez, parmakları bir dakika sonra toprağa kenetlenecek bu ele dalıyor bir an.</p>

  <p>İdam mangası bocalıyor gibi, etkilendiğinden değil de, çizgi dışına çıkan bu hükümlüyü düzene soksunlar diye: yeniklerin düzenine, ölülerinki az sonra. Üç teşrifatçı yaklaşıyorlar. Biletçi onlara bakıyor, suçsuzluğunun toprağına bir kazık gibi çakılmış daha şimdiden öbür dünyaya ait ağır ve mutlak bir kinle bakıyor hem de.</p>

  <p>Yakayı bir kurtarırsa, diye kuruyor Hernandez. Kurtarabilir mi hiç, subay ateş komutunu verdi bile.</p>

  <p>Sonraki üç kişi çukurun oraya kendi başlarına gidiyorlar.</p>

  <p>Yumrukları havada.</p>

  <p>Subay bağırıyor: – İndirin ellerinizi!</p>

  <p>Yumrukları hala havada, omuzlarını silkiyor hükümlüler. Subay eğilip pabucunu bağlıyor. Hükümlüler bekliyorlar. Subay doğrulunca, o da omzunu silkip, ateş komutunu veriyor.</p>

  <p>Sırası gelen başka üç kişi, biri Hernandez, kazılmış toprak ve kızgın çelik kokuları ortasında, çukurun başına ilerliyorlar.</p>
</body>
</html>
