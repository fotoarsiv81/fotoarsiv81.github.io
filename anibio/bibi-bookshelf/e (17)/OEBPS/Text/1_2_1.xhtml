<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik2">2. Kıyametin İşleyişi</p>

  <p class="baslik3">I</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Garcia, piposunun ve burnunun ardına düşmüş, Toledo’daki komuta yerlerinden birine girmek üzereydi. Burası kunduracı dükkânıymış eskiden.</p>

  <p>Kapının sağına resimli bir gazeteden kesilmiş kocaman bir fotoğraf yapıştırılmıştı. Arkalarında faşist süngülüleri, rehinelerin Alcazar’a götürülüşü: “Falanın karısı, filanın oğlu, feşmekanın kendisi”. Cumhuriyetçi birlikler saldırıya geçtiklerinde güya onları sakınacak. Çarpışma sırasında yüzlerini hatırlayabilirlermiş gibi. Garcia güneşteki çıplak göğüs ve Meksikalı şapkası kalabalığından çıkarak dükkâna daldı. İçerisi tabii zindan gibi karanlık göründü ona.</p>

  <p>Birileri ana avrat düz gidiyordu.</p>

  <p>– Batarya bizi dövüyor yahu!</p>

  <p>– Hangi batarya Negüs?</p>

  <p>– Hangisi olacak, bizimkisi.</p>

  <p>– Telefon ettim, “Mermileriniz kısa düşüyor,” dedim, subay ne cevap verse beğenirsin: “Bizimkileri dövdüğüm yeter, şimdi sıra sizde.”</p>

  <p>Hiç de efendice olmayan bir ses, belirli Fransız aksanıyla:</p>

  <p>– Ah, dedi, uygarlığın en kutsal ilkelerine düpedüz meydan okumak bu!</p>

  <p>Bir başkası, hem yorgun hem de acı bir ses, daha aşağıdan:</p>

  <p>– Aramızda, dedi, hain eksik değil. Bu da onlardan birisi.</p>

  <p>Garcia’nın yüzünü hayal meyal seçmeye başladığı yüzbaşıydı bu, hemen arkasından bir teğmene, “Yanına,” dedi, “yirmi kişi al, bir de mitralyöz, koş git bakalım oraya, ne oluyor?” Sonra da bir sekreteri uyardı: “Albaya da bildirin.”</p>

  <p>Negüs: – Hacet yok yahu, dedi. Bataryadakilerin işini görsünler diye üç kişi yolladım bile ben.</p>

  <p>– Ben atmıştım bu herifi oradan ama, ne yaparsın, FA.I. aldı tekrar yerine koydu.</p>

  <p>Dışarısına göre içeride daha az patırtı olduğu halde, Garcia sözün arkasını duyamadı. Zaman zaman yeraltından gelen patlamalar, alan radyosundan çevreye dağılan <i>Walkyrie’lerin Seferi</i>’ni küt küt tokmalıyordu. Gözleri karanlığa alıştıkça Yüzbaşı Hernandez’i daha açık ve seçik görür olmuştu: Ünlü portrelerdeki İspanya krallarına benzeyen bir adamdı yüzbaşı. O da onlar gibi Charles Quint’in gençliğini andırıyordu; tulumunun üstündeki yıldızlar alacakaranlıkta, yaldızlı yaldızlı parıldıyorlardı. Başının çevresinde, tıpkı bazı İspanyol ermişlerinin heykellerini çevreleyen kutsal halkalar gibi, birtakım düzgün biçimlerin duvarı kaplamış olduğu yavaş yavaş seçilmekteydi: Dükkânda öylece unutulmuş kalmış kunduracı kalıpları ve taban köseleleriydi bunlar. Yüzbaşının yanıbaşında sorumlu bir anarşist duruyordu, Barcelona’lı Sils.</p>

  <p>Hernandez, piposu gülümsemesine yan girmiş Garcia’yı nihayet görebildi:</p>

  <p>– Binbaşı Garcia mı? dedi. Askeri İstihbarat’tan bildirdiler geleceğinizi.</p>

  <p>Önce elini sıktı, sonra aldı sokağa götürdü onu.</p>

  <p>– Ne yapmak niyetindesiniz?</p>

  <p>– Hele izninizle birkaç saat beraber olalım, ne yapacağımızı o zaman düşünürüz.</p>

  <p>– Santa-Cruz’a gidiyordum ben, askeri hükümet binalarına bir de dinamit deneyelim dedik.</p>

  <p>– İyi ya, hadi gidelim.</p>

  <p>Ardları sıra gelmekte olan Negüs, Garcia’ya sevimseyerek bakıyordu. Hele şükür, Madrid’dekiler bu seferlik olsun adama benzer bir adam gönderebilmişlerdi; kulakları matrağına, sağlamlığına taş gibi, üstelik pek burjuva kılıklı da olmayan birisini. Sırtına deri bir ceket geçirmişti ya Garcia, bu da ondandı işte. Negüs’ün yanıbaşında ayaklarında süvari pantolonu ve çizmeler, sırtında alpaga ceket, dalgalı kır düşmüş saçlar, ayakta, her yanı kiriş birisi, elini kolunu sallayıp durmaktaydı: Hani Magnin’in Savunma Bakanlığı emrine verdiği Yüzbaşı Mercery vardı ya, oydu bu; Bakanlık da tutmuş Toledo Komutanlığı emrine göndermişti.</p>

  <p>Dükkandan biri: – Hernandez yoldaş, diye seslendi, bataryadaki subay ipi kırmış. Teğmen Larreta telefon ediyor.</p>

  <p>– Söyle yerine o geçsin.</p>

  <p>Tiksintiyle omuz silkti Hernandez, sokağın orta yerine neredense düşmüş bir dikiş makinesinin üstünden atladı. İkisinin ardından bir alay kollayıcı geliyordu.</p>

  <p>Garcia dudağının ucunda ha var ha yok bir alay:</p>

  <p>– Komuta eden kim burada? diye sordu.</p>

  <p>– Kim etsin istiyorsunuz? Herkes... Hiç kimse... Gülersiniz, değil mi?</p>

  <p>– Bakmayın siz ona, alışmışım, gülümserim hep. Komutları kim veriyor peki?</p>

  <p>– Subaylar, zıpırlar, siyasi örgütlerin temsilcileri, ne bileyim, daha da bir sürü unuttuklarım.</p>

  <p>Düşmanlık yoktu Hemandez’in konuşmasında; daha çok var ha yok dudağının üstündeki kara bıyık çizgisini eğrilten, umutsuz bir dudak büküşüyle yanıtlıyordu soruları.</p>

  <p>Garcia bu sefer: – Meslekten subaylarınızın, diye soracak oldu, siyasi örgütlerle ilişkileri ne haldedir?</p>

  <p>Hemandez, bu ilişkilerin ne felaket bir halde olduğu söze de jeste de sığmazmış gibi, ona sadece baktı. Ne ağzını açıp bir şey söyledi, ne bir hareket yaptı. Güneşin alnında horozlar ötüştüler. Garcia:</p>

  <p>– Neden? diye sordu. Her önüne gelen ahmak kendini yetkili gibi satıyor diye mi? Başlangıçta her devrim böyledir, bir yetkim var yetkin yok çorbasıdır.</p>

  <p>– Önce bu elbet. Bununla bitmiyor ki, anlayan anlamayan kalkıyor teknik sorunları bizimle tartışmaya. Bu milisler yok mu bu milisler, ikibin işini bilen asker çil yavrusu gibi dağıtırdı hepsini. Siz ne söylüyorsunuz, gerçek siyasi liderler arasında bile halka askeri bir güç gözüyle bakanlar çok.</p>

  <p>– Ben onlardan değilim. Zamanla belki. Başka?</p>

  <p>Gölgenin ikiye biçtiği sokaklarda sürüp giden hayat, domates sepetleri arasında av tüfekleri. Alandaki hoparlör birden Walkyrie’lerin <i>Seferi</i>’ni kesti; yerine yoğun ve genizden, biraz ağıt yakmayı, biraz da kervancıların umarsız çığlığını andıran bir <i>flamenco</i> başladı: Vurulmuşların eli toprağa nasıl kenetlenirse, şehrin ve ceset kokularının üstüne öyle kenetlenir gibiydi bu şarkı.</p>

  <p>– Binbaşım, sosyalist, komünist ya da liberal partilerimizden birinin üyesi olmak için, her şeyden önce, azın azı bir garanti gerekmez mi? Gerekir, değil mi? Oysa C.N.T.’ye önüne gelen elini kolunu sallaya sallaya giriyor. Siz elbet bilirsiniz bunu, benden öğrenecek değilsiniz ya, ne yapalım, bizce işin en önemli yanı burası, çünkü ne zamanki bir falanjist tutuklayacak olsak, herif C.N.T. kartını dayıyor burnumuza. Değerli anarşistler yok demiyorum, var elbet, şu ardımızdan gelen arkadaş onlardan biri sözün gelişi, ama, kapıyı kapamak şart! Biz kapıyı açık tuttukça bütün felaketler o kapıdan girecek. Bataryadaki teğmenle olup bitenleri siz de kulaklarınızla işittiniz.</p>

  <p>– Meslekten subaylarınızdan bizimle birlik olanlar, hangi nedenlere dayanarak olmuşlar?</p>

  <p>– İçlerinde Franco duruma birden hakim olamadı ya, eninde sonunda yenilecek diye düşünüp katliam da var; Franco’ya düşman yüksek subaylardan herhangi birine, Queipo’ya, Mola’ya da bir başkasına bağlılıklarından katılanı da var; kimileri de, sünepelikten mi, ne yapacağını kestiremediğinden mi, artık nedense, işin başında neredeyse orada kalmadı mı, bunlar da bizim taraftaydılar, orada kaldılar... Siyasi komitelerce haşlanmaya başlayalı, Allah bilir, köpek gibi pişman oldu bu sonuncular kaldıklarına kalacaklarına...</p>

  <p>Garcia, kasıla kasıla Cumhuriyetçiyim diyen bu subaylardan nelerini görmemişti ki: Sierra’da, milislerin saçma sapan davranışlarını göklere çıkarıp da arkalarından ağız dolusu tükürenlerini mi istersiniz, yoksa askeri bir hava üssünde hırpani kılıklı yabancı gönüllüler gelince, oturmasınlar diye subay gazinosundan masaları, iskemleleri kaldırtanları mı? Milislerin her yaptığı yanlışı bıkmadan usanmadan düzelten, onları yorulmaksızın yetiştirmeye, örgütlemeye çalışanlarını da görmüştü ama, ona asıl Valencia’daki asi alaylardan 13. Mızraklı Süvari Alayı’na komutan atanmış olan Cumhuriyetçi subayın başına gelenler koyuyordu. Hiçbir şey yokmuş gibi, başkaldırmış alayın kışlasına komutayı devralmaya gitmişti bu subay, göze aldığı tehlikenin büyüklüğünü bile bile içeri girmişti, kapı arkasından kapanır kapanmaz da bir silah cayırtısıdır kopmuştu içeriden.</p>

  <p>– Öyleyse subaylarınızdan hiçbirisi anarşistlerle anlaşamıyor mu?</p>

  <p>– Anlaşamaz olur mu, en kötüleri en iyi anlaşıyor. Anarşistlerin, daha doğrusu anarşistim diyenlerin bir dereceye kadar baş eğdikleri tek subay şu Fransız yüzbaşısı işte. Besbelli pek ciddiye almıyorlar onu ama, galiba seviyorlar.</p>

  <p>Garcia şaşkın, piposunu kaldırdı.</p>

  <p>Hernandez: – ... bana, diye sözünü tamamladı, aklınca taktik öğretiyor, ipe sapa gelmez laflar... pratik önerilerine diyecek yok ama, olağanüstü şeyler doğrusu.</p>

  <p>Çevredeki bütün sokaklar alanda birleşiyorlardı. Alan, Alcazar’la onu kuşatanları birbirinden ayırmıştı. Böyle olunca, boydan boya geçemediklerinden, Garcia ve Hernandez, biri sekerek, öteki ayağını sürüyerek, çevresini dolanıyorlardı. Hangi sokak arasından bakacak olsalar, alanla birleştikleri yerin, çoğu gereğinden alçak, yatak, karyola ve kum torbası barikatlarıyla kapatılmış olduğunu görmekteydiler.</p>

  <p>Sağda solda gelişi güzel yere yatmış, yayılışı kötü, mitralyöz ateşine fena halde açık birtakım adamlar ateş ediyordu.</p>

  <p>Garcia göz ucuyla bakarak:</p>

  <p>– Şu barikatlar konusunda, dedi, ne düşünüyorsunuz?</p>

  <p>– Siz ne düşünüyorsanız? Ama gelin bakın hele.</p>

  <p>Hernandez ortalarda barikat komutanı havasıyla dolaşan birine yanaştı: Arabacı suratlı biriydi bu, bıyıkları vardı ki aman Allah! Ayrıca birinci sınıf bir Meksika şapkası ve dövmeleri. Lastikle sol koluna bir de alüminyumdan kuru kafa bağlamıştı. Dehşet, canım.</p>

  <p>“Barikatı şöyle bir elli santim daha yükseltmek, nişancıları, daha seyrek olarak, mazgallara “V” şeklinde yerleştirmek doğru olur.”</p>

  <p>Yakından atılan silahların takırtısı içinde Meksikalı:</p>

  <p>– Kim... ğin? gibi bir şeyler homurdandı.</p>

  <p>– Efendim?</p>

  <p>– Kimliğin, dedik, kağıtlarını göster anlayalım.</p>

  <p>– Zocodover Bölgesi Komutanı Yüzbaşı Hernandez.</p>

  <p>– Ee, C.N.T’den değilsin sen, benim barikata ne karışıyorsun?</p>

  <p>Garcia adamın şapkasına dalıp gitmişti. Şapka da şapkaydı hani, tepeliği çepçevre kuşatmış yapma güllerden bir çelenk, altında bezden bir şerit, üstünde mürekkeple bir yazı: Panço Villa’nın Dehşeti.</p>

  <p>– Ne demek bu, diye sordu. Panço Villa’nın Dehşeti.</p>

  <p>Öbürü: – Anlamı üstünde, dedi.</p>

  <p>Garcia: – Öyle ya, diyerek sustu.</p>

  <p>Hernandez sessiz sessiz şöyle bir baktı ona. Bırakıp gittiler. Radyodaki görkemli şarkı bitmişti. Bir sokaktaki sütçünün önünde upuzun bir süt kapları kuyruğu çıktı karşılarına. Her kabın yanına ad yazılı bir mukavva konmuştu. Kuyrukta beklemekten sıkılan kadınların buldukları çareydi bu; sütçü doldursun diye kaplarını bırakıyor gidiyorlardı, bir süre sonra da dolu olarak almaya geliyorlardı, tabii eğer...</p>

  <p>Ateş kesildi. Arkadan gelenlerin ayak sesleri sessizliği tek başına dövdü bir zaman. Garcia’nın kulaklarında, “Karım, Madam Mercery, kafalı kadındır arkadaşlar; onun bana yazdığı gibi, Afrika’daki yenilgilerinin yüz karasını işçilerin kanıyla silebileceklerini sanıyorsa, aldanıyorlar,” sözleri yankılanırken, siperdeki sokakların birinden çocukların tekerlekli patenle kaydıkları işitildi.</p>

  <p>Yeniden ateşe başladılar. Sokak üstüne sokak, bunların çoğu Alcazar ateşinin değmediği, öbürleri gibi gölgeyle ikiye biçilmiş sokaklar, gölgeli yanlarında kapı önlerine birikmiş, kimisi oturur, kimisi ayakta, bir av tüfeğine dayalı, çene çalar insanlar. Daracık bir sokağın köşesindeyse, arkasında, sıcağa rağmen ceketli ve fötr şapkalı bir adamın ateş edip durduğunu gördüler.</p>

  <p>Alcazar Kalesi’ne eklenti yapılar vardı ya, onlardan birisinin adamakıllı yüksek duvarına değin dayanıyordu bu sokak. Görünürde ne düşman, ne pencere, hatta ne de mazgal deliği. Olsun, hiç istifini bozmadan, dört bir yanı vızır vızır sinek, mermi üstüne mermi yakıyordu adam. Şarjörün biri boşalınca çıkardı, bir yenisini koydu. Arkasından birilerinin yaklaşıp durduklarını farkedince geriye dönerek şöyle bir baktı: Kırk yaşlarında olmalıydı, aklı başında bir adama da benziyordu.</p>

  <p>– Ateş ediyorum, dedi.</p>

  <p>– Nereye, duvara mı?</p>

  <p>– Nereye gücüm yeterse.</p>

  <p>Ağır bir bakışla süzdü Garcia’yı.</p>

  <p>“Hiç sizin çocuğunuzu alıp içeriye kapattılar mı? Oraya?”</p>

  <p>Garcia ne diyeceğini bilemedi.</p>

  <p>“Kapatmadılar, değil mi? Anlayamazsın öyleyse.”</p>

  <p>Yeniden sırtını döndü koca koca taşlara ateşe başladı.</p>

  <p>Öbürleri yürüyüşlerini sürdürüyorlar.</p>

  <p>Garcia piposuyla elinin sırtına hafifçe vurup, Hernandez’e:</p>

  <p>– Neden, diye sordu, hala alamadık Alcazar’ı?</p>

  <p>– Nasıl alabilirdik ki?</p>

  <p>Hem konuşuyor, hem yürüyorlardı.</p>

  <p>“Siz hiç, bir kalenin pencerelerine ateş edilerek ele geçirildiğini duydunuz mu? Kuşatma var, hücum yok. Hücum olmayınca...”</p>

  <p>Kulelere bakıyorlardı.</p>

  <p>“Bu korku içinde, size şimdi bir şey söyleyeceğim. Binbaşım, şaşakalacaksınız: <i>Bir oyun haline düştü Alcazar.</i> Düşman var gibi gelmiyor bize içinde, duymuyoruz düşmanı... Önceleri, bak, duyuyorduk. Ne yaparsın, bitti artık... Böyle oldu mu, işi ciddiye alırsak katilmişiz sanacağız kendimizi... Bilmem Saragossa cephesinde bulundunuz mu?”</p>

  <p>– Henüz, hayır! Huesca’yı biliyorum, ama...</p>

  <p>– Saragossa üstünde uçtunuz diyelim, ne görüyorsunuz: Bütün dolaylarını uçak bombaları allak bullak etmiş. Ama nasıl? Stratejik noktalar, kışlalar filan, taşa toprağa oranla on kere daha az isabet almışlar. Sebebi ne ödleklik, ne beceriksizlik, ne şu ne bu: Sadece iç savaşın dakikalık kinden çok daha tutturabildiğine olması. Evet, olan olur, gereken gereklidir, anlaşıldı ama, kevgire dönmüş Saragossa çevrelerini sevmiyorum ben. Ne var ki, İspanyolum ve anlıyorum.</p>

  <p>Güneşe yükselen bir alkış tufanı yüzbaşıyı durdurdu. İçi dışı afiş dökülen bir <i>music-hall</i> önünden geçmekteydiler. Hernandez, daha önce de yapmış olduğu gibi yorgun yorgun omuzlarını silkerek, bıraktığı yerden, ama biraz daha yavaş, söze başladı.</p>

  <p>“Alcazar’a yalnız Toledo’lu milisler saldırmıyor, bu doğru, ama saldıranların çoğu Toledo’lu, bu da doğru. Hele faşistlerin içeriye kapadıkları çocuklar bunların çocuklarıysa, ne yaparsın?”</p>

  <p>– Ne kadar rehine var ellerinde?</p>

  <p>– Öğrenmenin yolu yok ki!.. İstediğiniz kadar sorun soruşturun, sıfıra sıfır, elde var sıfır... Aslında hayli yüksek bir rakam, çoğu da kadın ve çocuk, işin başında ellerine ne geçirdilerse almışlar içeriye. Bizim elimizi kolumuzu bağlayan rehinelerin kendisi değil, efsanesi... Hem bakalım korktuğumuz kadar çoklar mı, canım?</p>

  <p>– Bu işin çıkar bir yolu kesinlikle yok mu yani?</p>

  <p>Yüzbaşı gibi Garcia da Jefatura’daki dizi dizi kadın ve çocuk fotoğraflarını (bunlar hiç değilse adı belli rehinelerdi), şurada burada oyuncaklar unutulmuş boş oda resimlerini görmüştü.</p>

  <p>– Dört kere denedik...</p>

  <p>Moğol atlılarını andıran bir manga köylü süvarisinin tozu toprağı arasından Santa-Cruz’a vardılar. Bundan ötesi askeri hükümetin düşman pencereleriydi artık, üstüyse Alcazar.</p>

  <p>– Burada mı atılacak dinamit?</p>

  <p>– Evet.</p>

  <p>Müze salonuna varıncaya dek birbiri ardınca yanık bahçelerden, serin salonlardan, birtakım merdivenlerden paldır küldür geçtiler. Pencereler kum torbalarıyla ve heykel kırıklarıyla kapatılmıştı. Tuğla duvarın üst kısmını düşman mermileri öylesine kevgire çevirmişti ki, sanki bir kazan dairesi cehenneminde ateş edip duran milislerin çıplak gövdeleri, tıpkı panterlerin kara benekleri gibi ışık lekeleriyle benek benekti. Garcia’nın hemen arkasında, mitralyöz şeritlerini, bir havarinin uzanmış koluna kurusun diye çamaşır asar gibi asmışlardı. O da deri ceketini çıkarıp gergin işaret parmağına astı heykelin.</p>

  <p>Bu arada Mercery ilk defa olarak yanına sokuldu. Vaziyet alarak:</p>

  <p>– Binbaşım, dedi, değerli heykelleri emin yerlere kaldırdığımızı arz etmek isterim.</p>

  <p>Ermişin bir eli kendi elinde, Garcia, Allah vere de öyle olsa, diye düşündü.</p>

  <p>Koridorlardan, karanlık odalardan geçerek çatıya çıktılar. Işıktan rengi atmış kiremitlerin ötesinde, bembeyaz ufka değin, hasatla örtülü Castilla, kavrulmuş çiçekleriyle alev alev parıldıyordu. Kendini bu deli yansımalara kaptırmış, sıcaktan ve göz kamaşmasından kustu kusacak bir halde, Garcia uzaktan mezarlığı gördü ve sanki bu taşlar, bu mezarlar, aşı boyası bu açıklığın enginliklerinde her türlü çarpışmayı beyhude kılıyormuş gibi, içinde bir ezikliktir duydu. Mermilerin kimisi kulakları dibinden yumuşak arı vızıltılarıyla geçiyorlardı, kimileriyse kiremitlere değip onları tabanca gibi patlatıyordu. Hernandez, elinde revolveri, başta; arkasında Garcia, Mercery, dinamiti taşıyan milisler; yukarıdan güneşin, aşağıdan birikmiş sıcaklığını kusan kiremitlerin yalazından, sırtları ve karınları yanarak, sürüne sürüne ilerlediler. Faşistler on metre ötelerinden ateş ediyorlardı pek pek. Milisin biri, bir atılımda iki dinamiti salladı, çatının birinde patladı dinamit, kiremitler Hernandez’i, Garcia’yı ve dinamitçileri koruyan duvara kadar sapır sapır döküldü. Başlarının üzerinde mermilerden eğik bir ağ örülüverdiğini farkettiler.</p>

  <p>Mercery: – Olmadı, dedi, çok başarısız bir atış.</p>

  <p>Hiç hesapta yokken, hadi bir mitralyöz de işe karıştı. Garcia, dinamit kasasına diye düşündü, bir el bombası değerse... Mercery, belden yukarısı duvarın üstünde, kalktı dikildi. Faşistler ancak beline kadar görebiliyorlardı, gerçi onu, ateş etmekten de geri durmuyorlardı ama, o, kulaklarını pamukla bir güzel tıkamış, inanılmaz alpaga ceketi ve kırmızı kravatıyla disk atacakmış gibi yaylanıyordu hiç tınmadan. Sonunda kaldırdı attı dinamiti.</p>

  <p>Bütün çatı, vahşi bir çatırtıyla, olduğu gibi havaya uçtu. Tâ tepelere fırlamış kiremitler çığlıklar arasında yere yağarken, Mercery, duvarın arkasında Hernandez’in yanına çöktü. O tehlikeli yükleriyle duvara bitişik milislere:</p>

  <p>– Gördünüz mü, dedi, böyle olacak işte!</p>

  <p>Yüzbaşının yüzüyle arasında bir karış ancak vardı.</p>

  <p>Yüzbaşı: Ya 14 savaşı, diye sordu, nasıl bir savaştı, ha?</p>

  <p>– Yaşamak... Yaşamamak... Beklemek... Bazı şeyler uğruna oraya gelmiş olmak... Korkmak...</p>

  <p>Hareketten kalmıştı ya, Mercery, korkunun yakasına yapışmak üzere olduğunu hissediyordu. Tabancasını kavradı, olanca başını duvardan çıkarıp nişan alarak ateş etti. Yeniden kımıldayınca korku da çekti gitti. Üçüncü dinamit de patladı bu arada.</p>

  <p>Tesadüf, Hernandez’in, duvardaki bir yarığın tam karşısına gelmişti şapkasının püskülü, çatlayan hava bir fiskede onu profilin öte yanına gönderince, şapka da düştü. Meğerse dazlakmış Hernandez. Yeniden gençliğini kazanması için şapkasını tekrar başına giymesi gerekti tabii.</p>

  <p>Garcia, duvardan mı yoksa çatlaklardan mı ne, birkaç mermi burnunun ucundan vızıldıyarak geçince, nihayet piposundan vazgeçebildi, söndürüp cebine koydu. Tam da sırasıymış, o anda, faşist yapısının bütün ön çıkmaları mayınlanmış gibi havaya uçmaz mı? Sağ yanında ise, dinamiti atan eli hala havada, öylece yıkılan milisin başından kan adeta fışkırıyordu. Kan püskürten bu ensenin devrilip bıraktığı boşlukta, uzakta, mezarlıktan az beride, cayır cayır ateş ve sert güneşin altında, sapasağlammış gibi duran bir otomobil meydana çıktı: İkisi önde, üçü arkada, içindeki beş kişi taş kesilmişlerdi. On metre kadar daha aşağıda bir kolunu uzatmış, başını öteki kolunun çaprazına (vadiden aşağı bakarmış gibi) koymuş, kıvırcık saçlı bir kadın uzanmış yatıyordu; şimdiden boşalmışa benzeyen robunun altında, yamyassı vücudunun ancak cesetlere vergi bir güçle toprağa sımsıkı yapıştığı hissedilmese, uyuyor sanılabilirdi. Zaten bu ışıltılı güneş hayaletlerinin ölüye benzer yanları kokularıydı, yalnız.</p>

  <p>Hernandez: – Madrid’de, diye ona sordu, bildiğiniz dinamit uzmanları var mı hiç?</p>

  <p>– Hayır.</p>

  <p>Mezarlığa dalmıştı Garcia, iliklerine kadar o bunaltıcı, o bitip tükenmez kokmuş et kokusuyla dolu, içi bu servilerde ve bu mezartaşlarında ölümsüz ve anlaşılmaz ne varsa onunla karmakarışık, göz kamaştırıcı ışığın aynı parıltı içinde ölülerle öldürülmüşleri harmanlayışını seyrediyordu. Ansızın son dinamit faşist yapısının ayakta kalan son bölümünde patladı.</p>

  <p>Müze salonunda cehennem sıcağı da, patırtı gürültü de yerli yerinde duruyordu. Dinamitçilerle, yeraltında ve müzede çarpışan milisler, hani hani birbirlerini kutluyorlardı.</p>

  <p>Garcia ceketini ermişin işaret parmağından alayım dedi ama, astarı bir yere takılmıştı, kolay olmadı bu: Sanki ermiş ceketini vermek istemiyordu. Herhalde mahzenlere giden merdivenin birinden, yeşil altını ve açık pembe ipeği ufak ufak pırıldayan papaz kılıklarını sırtlamış birtakım yarı çıplak milisler çıkıyor, getirdiklerini bir kolu dövmeli, tepesine bir onaltıncı yüzyıl kalpağı kaykıltmış başka bir milise kaydettiriyorlardı.</p>

  <p>Garcia: – Şimdi niye yaptık, diye sordu, bu yaptığımızı?</p>

  <p>– Attığımız yapılar var ya, onlarla asilerin çıkış yollarını tıkamış olduk, hepsi o kadar; eh, ne yaparsın, yine de en az saçma görüneni bu... Üstelik bomba diye şimdiye kadar şekerli ya da potasyum kloratlı pamuğa sarılmış, benzinli ve sülfirik asitli bombalar kullanıyorduk... Demek ne de olsa...</p>

  <p>– Yine çıkmaya kalkışıyor mu harbiyeliler?</p>

  <p>Mercery, yanıbaşındaydı ya, kollarını kaldırdı.</p>

  <p>– Harbiyeliler mi? Ne harbiyelisi? Buna inanmak, tarihin en büyük sahtekarlığına inanmak!..</p>

  <p>Garcia anlamamış anlamamış bakıyordu ona.</p>

  <p>“Müsaadenizle bir şey rapor edeceğim, binbaşım.”</p>

  <p>Fakat Hemandez’in Garcia’nın kolunu tuttuğunu görünce ast üst düzenine saygılı Mercery geri çekildi. Bir uçak sesi duyar gibi oldular. Hernandez, subaylarla anarşist örgütleri arasındaki ilişkiler sorunu söz konusu olunca nasıl öyle “uzak uzak” baktıysa çevresine, şimdi yine öyle “uzak uzak” -fazladan, şaşırmış da olarak- bakıyordu.</p>

  <p>– Siz de ha, Askeri İstihbarattakiler bile?!..</p>

  <p>Garcia, burnunu dikmiş, koca sincap gözü dikkat kesilmiş, ne diyeceğini beklemekteydi.</p>

  <p>– Alcazar’daki harbiyeliler şahane bir propaganda balonu, içeride yirmi harbiyeli ya var ya yok. Ayaklanma başladığında askeri okul tatildeydi, eh çocuklar da sılaya dağılmıştı tabii. Alcazar’ı sivil muhafızlar savunuyor, komutanları da askeri okulun subayları, Moscardo ve ötekiler...</p>

  <p>Başlarında Negüs, on on iki milis telaşlı telaşlı onları buldu:</p>

  <p>– Bu sefer de alevsalarla hücum ediyorlar.</p>

  <p>Koridor, merdiven derken Hernandez, Garcia, Negüs, Mercery ve milisler yüksek kubbeli bir mahzene ulaştılar; içeride dumandan göz gözü görmüyor, bir patırtıdır gidiyordu; karşılarındaysa, içi sıra dumanın kızıla döndüğü geniş bir yeraltı geçidi vardı. İki yanlarından su dolu kovaları kimi kucaklamış kimi eline almış milisler geçiyorlardı koşuşarak. Dışarıdaki çatışmanın cayırtısı yokmuş gibi işitilmekteydi; köpek leşi kokusunun yerini keskin bir benzin kokusu almıştı şimdi. Faşistler yeraltı geçidini tutmuşlardı.</p>

  <p>Alevsaların karanlıkta parıl parıl alevden dili oradan uzanıyor, tavanı, karşı duvarı ve tabanı nedense ağır ağır, kullanan faşist uzun bir benzin hortumunu zar-zor fakat aralıksız kaldırırmış gibi, yalıyordu. Kapının kasası sınırladığından, odanın ne sağına ulaşabilirdi ne de soluna. Milisler kova kova suyu duvarlara da, çatırdayan benzine de çılgınca şaklatıyorlardı ama. Hernandez, faşistlerin kapıda peydahlanacağı dakikayı tetik üstünde beklediklerini seziyor, hele bazılarının duvara neredeyse girecekmiş gibi sindiğini gördükçe, çözüleceklerinden korkuyordu. Böyle bir belayla çatışmak başka bir şeydi, savaşla mavaşla ilgisi yoktu bunun. Benzin püskürdükçe püskürüyordu, milisler bir yandan kova kova suyla duvarları çılgınca tokatlamak yarışına girmişlerdi, bir yandan boğazlarına sarılan yakıcı petrol kokusundan zangır zangır öksürüyorlardı. Buharlaşan suyun cızırtısını, alevsaların iğrenç yılan ıslığıydı bastıran. Adım adım, çıtırtılı alev demetleri ilerledikçe, milislerin çılgınlığı da artıyordu; bu mavimsi, bu duvarlarda sersem sepelek gölge salkımları oynatan alevlere bağlıydı sanki telaşları. Canlıların çılgınlığını çepçevre saran korkunç bir hayaletler cümbüşüydü bu, üstelik bu cümbüşte insanların, delimsirek gölgeler kadar da, her şeyi hayale çeviriveren boğucu dumanlar kadar da, alevle birleşmiş suyun vahşi cızırtısı kadar da, hatta fena halde yanmış ürüyen birinin iniltileri kadar da esamisi okunmuyordu.</p>

  <p>– Göremiyorum, göremiyorum! Çıkarın beni buradan!</p>

  <p>Hernandez’le Mercery omuzlarından tutmuş çekiyorlardı ama, o hala “Çıkarın beni buradan!” diye bağırıp durmaktaydı.</p>

  <p>Alevsalar odaya girdi girecek. Negüs, duvara yamyassı yapışmış, tabancası elinde, kapının yanında bekliyor. Alevsaların bakır ağzı kapıdan görünür görünmez, dağınık saçları benzin aydınlığında masmavi, birden sol eliyle şöyle bir kavradı, kavramasıyla derisini üstünde yapışık bırakarak çekmesi bir oldu. Her yönden mermiler uçuşuyordu çevrelerinde. Faşist, alev fıskiyesini handiyse göğsüne dokunan Negüs’e tutabilmek amacıyla yana doğru sıçrayacak olduysa da, sektirmeden tetiğe bastı Negüs, alev kusan hortum bütün gölgeleri tavana fırlatarak yere düştü, çınladı; eczanın fosforlu aydınlığıyla yüzü aşağıdan yukarıya parıl parıl, faşist -epeyce yaşlı bir subay- şöyle sallandı bir, sonra Negüs’ün boylu boyunca ağır ağır yere kaydı; alev kaynağının tam üstüne düşen kafası, o dakika kaynadı, tekme yemişçesine savruldu gitti. Negüs alevsaları kaptığı gibi öbür tarafa çevirince, zifiri bir karanlık bastı, bulundukları odayı, göz gözü görmez oldu; oysa, içi sıra gölgelerin kaçıştığı yeraltı geçidi aynı anda duman dumana önlerine serilmişti.</p>

  <p>Alevden dilin artık tersine yaladığı geçitte silah sesleri ve çığlıklar birbirine karışıyor, milisler, alt alta, üst üste, koşuşuyordu. Ansızın beklenmedik bir karanlığa gömüldüler. Yalnız bir gemici feneriyle bir elektrik feneri kaldı ortalarda, kör kör. Odadan biri:</p>

  <p>– Benzini kestiler, dedi. Alevsaların bize geçtiğini farkedince musluğu kapadılar. Aynı ses bir saniye sonra, “Ne dediğimi biliyorum,” diye tamamladı sözünü, “itfaiye komutanlığı ettim ben.”</p>

  <p>Geçitten Hernandez’in sesi yükseldi o anda:</p>

  <p>– Durun, koridorun sonuna barikat kurmuşlar!</p>

  <p>Milisler, yavaş yavaş, gemici fenerlerini yakıyorlardı. Negüs, geçitten çıkageldi, Hernandez’e:</p>

  <p>– Yok, dedi, kendini sattığı kadar vahşi değildi herif, gerçi her şey göz açıp kapayıncaya kadar geçti ama, isterse, ben tetiğe basmadan alevi bana çevirebilirdi.</p>

  <p>“Bakakalmıştım ona. Hayat bir tuhaf!</p>

  <p>“Gözlerini size dikmiş bakan bir adamı diri diri yakmak pek kolay olmasa gerek...”</p>

  <p>Çıkış tüneli zindan gibi karanlıkta, yalnız ta nihayetinde kapının dört köşe alacası gözüküyordu. Bir cıgara yaktı Negüs, ardı sıra gelenlerin hepsi tutup birer cıgara yaktılar, sanki yeniden yaşamaya bir dönüştü bu. Çakmak ya da kibrit aydınlıklarında, her biri kısa bir an göründü, sonra kayboldu. Müze salonuna gittikçe yaklaşıyorlardı. İçeride birileri:</p>

  <p>– Bulutların üstünde, diye bağırışıyordu, bir uçak dolaşıyor.</p>

  <p>Negüs: – Asıl zor olan, diye sözüne döndü, tereddüdü yenebilmek. Saniye meselesi. İki gün olmadı, bir Fransız böyle bir alevsaları, belki de bunu geri çevirmeyi becermişti... Yanmadan, ama herifi de öldürmeden. Fransız, biliyorum diyor bu işleri ben. Olabilir. Gel gör ki, insana canlı canlı bakıp duran birini alevsalarla yakmak olacak şey değil... Yok, yok, aklım ermez buna benim...</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Uluslararası Hava Gücü’nden bir subay her gün Harekat Dairesi’ne, bazan da Emniyet’e uğrardı. Magnin, geniş kültürü, çoğunluğu eski ordudan subayların teşkil ettiği Hava Kurmayıyla ilişkilerini kolaylaştırdığından, Scali’yi gönderiyordu çokluk. (Sembrano’yla pilotları, ayrı bir gruptular.) Henüz tombul ama yaşlandıkça şişmanlayacak ince fikirli tıknaz içtenliği vardı ya onun, Emniyet dahil, herkesle gül gibi geçinmesini pek güzel sağlıyordu. Üç aşağı beş yukarı filodaki bütün İtalyanların ahbabıydı zaten, onu sorumlu seçmişlerdi, ötekilerin çoğuyla da su sızmıyordu aralarından. İspanyolcayı gürül gürül konuşması da caba.</p>

  <p>Az önce, acele polisten çağırtmışlardı.</p>

  <p>Emniyetin kapılarını mitralyözler bekliyordu. İçeride, yaldız kaplamalı, çalımlı ve bomboş koltukları mutsuzlar sarmıştı çepçevre, hani her savaşta meydana çıkan o ezik yüzlü mutsuzlar. Ufak yemek salonlarından birinde (Emniyetin bir bölümü otele yerleşmişti ama eşyasına el sürmemişti) Leclere’in arkadaşı Seruzier, iki nöbetçi arasında hiç olmadığı kadar uçar-şaşkın, hop oturup hop kalkıyordu. Onu görür görmez boynuna sarılacaktı az kalsın:</p>

  <p>– Vay Scali sen ha, Allah gönderdi be seni, başıma gelenleri bi bilsen!</p>

  <p>Scali gürültüyü kessin diye bekledi.</p>

  <p>“... bir ara, ulan tamam dedim, hesabımızı görecekler...”</p>

  <p>Scali’yi yanında Emniyet’ten iki memurla görünce, iki yanındaki nöbetçiler az açılmışlardı ama, Seruzier besbelli bir türlü serbest sayamıyordu kendisini.</p>

  <p>– “Bilmezsin ne katmerli puştlar, ağbiy, bunlar...”</p>

  <p>Kaşsız kirpiksiz yüzünde, oturmuşken bile, kara kara kukla gözleri dört dönüyordu; üstünde, bir odada kısmış kalmış şaşkın bir kelebek hâli.</p>

  <p>Scali, parmağını kaldırıp: – Dur bakalım, dedi. Başından başla, sırasıyla anlat.</p>

  <p>– Tamam ağbiy, başından. Dinle bak, kaltak beni Gran Via’da dolaşırken enseliyor, bir şeyler patırdıyor ama, çakmıyoruz: Anladığım kadarı, ben diyor, şey de yapmasını bilirim, şey de yaparım. İyi ya, ben de diyorum ki: “İtalyan usulü de sevişir misin?” Orospuda cevap şipşak hazır: “Si.”</p>

  <p>“Eh, birlikte evine çıkıyoruz. İtalyan usulü dedik ya, biz yukarıdan atlayalım istiyoruz karıya, hayır diye diretmez mi, ille her zamanki gibi olacakmış. Şimdi sen söyle tepem atar mı atmaz mı? Ulan diyorum, kaltak, İtalyan usulü demedik mi başında? Hiç tınmıyor seninki. Ulan diyorum sen enayi mi tavlıyorsun, ben de çeker giderim. Tam giyineceğim, İspanyolca bir telefon açıyor bu, küt bir madam geliyor, şişko, geliyor ama anlaşamıyoruz ki! Durmadan bana anadan doğma karşımda duran, laf aramızda hiç de fena olmayan pilici gösterip, hadisene ulan ne duruyorsun gibilerden işmar çakıyor. Kızın yanaşmadığını biliyoruz ya, şişkoya anlatmaya kalkışıyoruz, o da ters anlıyor lafı, biz kaytarıyoruz sanıyor, bak şu işe! Şimdi sen diyeceksin ki, ulan ne var bu İtalyan usulünde, hasta mısın, boşversene. Yok ağbiy, bi bok yok, zaten hastası da değiliz ama, göz göre göre de makasa mı alınacağız yani?”</p>

  <p>– İyi ama burda ne arıyorsun? Herhalde kadın düşkünü diye tutuklamadılar ya seni?</p>

  <p>– ... şey, ne diyorduk? Şişko bakıyor ki bana laf anlatamayacak, o sarılıyor telefona. Kendi kendime, ulan diyorum...</p>

  <p>– ... şimdi daha bir şişkosu gelecek.</p>

  <p>Bu sözler üzerine Seruzier birden ayıldı; Scali alayındaydı işin, bu da sonu sarpa sarmayacak demekti. Scali gülümsemesin, gülümsedi mi gülmüş kadar oluyor, gülünce gözleri silinip gittiğinden yüzünün melezliği büsbütün ortaya çıkıyordu.</p>

  <p>– ... keşke! F.A.I.’den altı kişi, yanlarında çakaralmazları, trak ensemizde bitiyorlar.</p>

  <p>“Vay canına diyorum, yavu ne istiyor benden bu herifler. Sil baştan durumu anlatıyorum: Ben kızdan bir şey istemedim, o bana asıldı filan. Bir yandan da kafa işletiyoruz: Bunlar anarşist, orospuluğu tutmuyorlar, kızdan değil benden yana olmaları lazım, ama erdemli geçiniyorlar bir yandan da, hiç değilse prensip olarak, İtalyan usulüne karşı olabilirler, etyemez keratalar. N’aparsın, kızı aradan çıkarabilsek kolay, anlarsın ya bu gibi durumlarda erkek erkeğe daha bir kolay anlaşır insan; ne var ki ben anlattıkça herifler bozuluyor, her birinde surat bir karış. İçlerinden biri, ulan, tabanca çekmez mi, vay anasını! İtalyan usulü yapmadık diye bağırdıkça ben, çapanoğlu çıkıyor altında. İki karı da karşıma geçmiş İtaliano, İtaliano diye gıdaklamıyorlar mı bütün cinlerim toplanıyor tepeme, şaka maka oynatacağım. Sonunda, Allah tarafından, heriflere İspanyolca filo kimliğini göstermeyi akıl ettim, tuttukları gibi buraya getirdiler, buradan da telefon açtırdım alana.”</p>

  <p>Scali yanındaki memura İspanyolca sordu:</p>

  <p>– Ne yüzden tutuklanmış?</p>

  <p>Öteki elindeki fişe bir göz attı:</p>

  <p>– O kadar önemli değil. Fahişelerle atışmışlar, onlar suçlamış bunu... durun bakayım, hah işte: İtalyanlar hesabına casus şebekesi kurmaya kalkışmak!..</p>

  <p>Beş dakika sonra, türlü matrak arasında, serbest bırakıldı Seruzier.</p>

  <p>Memur, Scali’ye: – “Hepsi bu kadar değil, dedi. Başka bir iş daha var, üstelik daha da ciddi. Toledo güneyinde bir yerlerde iki faşist havacısı, iki İtalyan, bizim tarafa düşüyorlar. Biri ölmüş, öteki burada. Askeri İstihbarat kağıtlarını bir gözden geçirmenizi istiyor.”</p>

  <p>Scali, kısacık ufak parmağıyla, diken üstünde gibi, çantadan çıkan mektupları, kartvizitleri, resim, makbuz ve üyelik kartı yığınını ve uçakta bulunan haritaları şöyle bir karıştırdı. Gönlünde aldatıcı bir yakınlık duygusuyla, düşman bir İtalyana ilk rastlayışıydı bu. Yazık ki o da bir ölüydü, talihine.</p>

  <p>Kağıdın biri dikkatini çekti.</p>

  <p>Katlanmış uçuş kartı gibi upuzun bir kağıt, belki de pilotunkine yapışıkmış. Üstündeki yazılara bakılırsa uçuş çizelgesi işini görüyormuş. İkiye ayrılmış ortadan, birinci yanı ...den ...ye, ikinci yanında tarihler. 15 Temmuz (Franco’nun ayaklanmasından <i>önce</i> demek): La Spezia; sonra Mellila, 18, 19 ve 20; sonra Sevilla, Salamanca. Yanında uçuşun amacı: Bombardıman, gözlem, refakat uçuşu, koruma... Nihayet, bir gün önceki tarih hizasında: Segovia’dan, ....’ye. Ölümün yeri boş bırakılmıştı.</p>

  <p>Fakat, aşağıda, birkaç gün daha önce başka bir kalemle iki sütun üzerine yayvan yayvan yazılmış başka bir yazı: TOLEDO. Ve üç gün sonrasının tarihi. Bu durumda, Toledo üzerinde yapılacak önemli bir hava harekatının eli kulağındaydı.</p>

  <p>Odanın birinden avaz avaz telefona bağıran birinin sesi işitiliyordu:</p>

  <p>– Hayır sayın başkan, kesinlikle karşıyım buna... Birliklerimizin güçsüzlüğünü bilmiyor değilim, fakat siyasi kuruluşlarca garanti edilmemiş adamları dünya yıkılsa hücum kıtalarına sokmam, anlıyor musunuz, dünya yıkılsa diyorum...</p>

  <p>– ...</p>

  <p>– Bırakalım içimize adam koysunlar, sonra o birliklerle faşist ayaklanması bastırmaya gidelim, olacak şey mi bu? Sorumlu ben oldukça, temiz kağıdı olmayan adam almıyorum. Montana’da yeteri kadar falanjist vardı ama, Emniyet’de gölgesi bile olmayacak.</p>

  <p>Daha başında Emniyet Şefinin sesini tanımıştı Scali.</p>

  <p>Memurun biri: – Torunu, dedi, Cadiz’de tutsak.</p>

  <p>Bir kapı çarpıldı, ses işitilmez oldu. Sonra yemek odası tarafından öteki memurun geldiğini gördüler. Scali’ye:</p>

  <p>– İstihbaratta başka kağıtlar da varmış, dedi. Binbaşı Garcia önemli kağıtlar diyor. Rica etti, bu elinizdekilerin arasından ölen pilota deyginlerle gözlemciye deyginleri ayırıp bana vereceksiniz, onları götüreceğim. Ayrıca Albay Magnin’e de bilgi verilecek.</p>

  <p>– Güzel ama, bunların çoğu kart ya da basılı kağıt, kimin nesi olduğu anlaşılmıyor ki!</p>

  <p>– İyisi mi gözlemciye sorun, nasılsa burada.</p>

  <p>Scali isteksiz isteksiz: – Peki, öyle olsun! dedi.</p>

  <p>Nasıl kağıtlarla karşılaşınca birbirini tutmaz duygulara kapılmışsa, tutsak karşısında da karşıt duygular arasında bocalıyordu; hem görmek istiyordu onu, hem istemiyordu. Merak etmiyor da değildi ama. Önceki gün Sierra’da hem de Kurmay Karargahı’nın burnunun dibinde (denetlemeye gelmiş iki de bakan varmış meğer) düşen bir Alman pilotunun serüvenini dinlemişti de: Sorguya çekilmek üzere karargaha getirilince şaşakalmış pilot: “Kızıllar”ın generalleri filan yok sanırmış da ondan. Bunun üzerine tercüman orada bulunanları bir bir tanıtmış ona. “Hay Allah!” diye yarı öfke yarı hayretle bağırmış Alman. “Bunların üstünden en az beş defa uçtuğum halde, bir bomba olsun atmadığımı düşünüyorum da...”</p>

  <p>Scali ayrılırken, memura: – Bir dakika, dedi. Binbaşıya söyleyin, gözden geçirdiğim kağıtlar arasında bir tanesi var ki, önemli olabilir.</p>

  <p>Uçuş çizelgesiydi sözünü ettiği belge; önemi de, İtalya’dan çıkış tarihinin Franco’nun ayaklanmasından önce oluşundan ileri geliyordu.</p>

  <p>Sonra gözlemcinin kapatıldığı odaya geçti. Tutsak oturmuş, dirseklerini yeşil çuhalı bir masaya dayamıştı, kapıya sırtı dönüktü. Scali ilk bakışta deri ceketli mavi pantolonlu yarı asker yarı sivil bir karaltı gördü ama, faşist havacı kapıyı duyar duymaz ona dönerek ayağa kalkınca bacaklarının, uzun ve cılız kollarının kımıldanışından olduğu kadar, hafif kambur duruşundan da anlaşıldı ki sinirli bir veremlidir bu.</p>

  <p>Scali, en olağan sesiyle: – Yaralı mısınız? diye sordu.</p>

  <p>– Hayır, şuram buram berelenmiş biraz.</p>

  <p>Scali kağıtları ve tabancasını masanın üzerine koyup oturdu, nöbetçilere dışarıya çıkmalarını işaretledi. Faşistle yüzyüzeydiler işte: Havacılar arasında iyice yaygın o serçe suratı vardır ya, hani gözleri küçük küçük, burnu kalkık bir surat, bununkisi de ondandı, yalnız fırça tıraşı, bir de irice kemikleri yüzünden daha bir kabaca görünüyordu. House’a benziyor denemezdi gerçi, aynı türden yüzlerdi yine ikisininki de. Acaba niye şaşırmış görünüyordu bu kadar? Scali arkasına baktı bir şey mi var diye, Azana’nın resmi altında, en az bir metre boyunda bir gümüş kapkacak kalabalığı gördü: Tepsiler, tabaklar, çaydanlıklar, iğnelikler ve Müslüman sinileri, vazolar, çatal bıçak takımları, çalar saat vs. Savaş salması diye toplanmış eşya.</p>

  <p>– Sizi şaşırtan bunlar mı yoksa?</p>

  <p>Öteki ne diyeceğini kestiremedi.</p>

  <p>– Bunlar mı?.. Ne? Şey mi?..</p>

  <p>Scali eliyle Sindbad’ın hâzinesini gösterince:</p>

  <p>– Ha, o mu? Yok canım!”</p>

  <p>Kapana kıstırılmış gibi bir hâl vardı üstünde.</p>

  <p>Kimbilir onu şaşırtan Scali’nin kendisiydi belki de. O Amerikan komiklerine çalan havası; kalın dudaklı, bağa gözlüklerinin bir türlü bozamadığı düzenli yüzü değilse bile, Şarlo gibi yürümesine sebep olan, o gövdesine göre kısacık bacakları, sonra bir “Kızıl”a hiç de yakışmayan süet ceketi ve kulağının ardındaki kurşunkalem.</p>

  <p>Scali, İtalyanca olarak: – Yok, dedi, yanlış anlamayın, polis değilim ben, gönüllü bir havacıyım, buraya teknik sorunlar için çağırdılar. Sizin kağıtlarınızı... ölen arkadaşınızınkilerden ayıracağız, hepsi bu kadar.</p>

  <p>– Öyle mi, bana göre hava hoş.</p>

  <p>– Sizinkileri sağa koyun, gerisini sola.</p>

  <p>Gözlemci, handiyse bakmadan, kağıtları ayırmaya başladı; gözlerini asıl tavandaki elektrik ampullerini dizi dizi yansıtan gümüş yığınındaki pırıltılara dikmişti.</p>

  <p>Scali: – Savaşta mı düştünüz, diye sordu, uçağınız mı bozuldu yoksa?</p>

  <p>– Keşif uçuşundaydık. Bir Rus uçağı bizi düşürdü.</p>

  <p>Omuzlarını kaldırdı Scali:</p>

  <p>– Rus uçağı mı? Yazık ki tek Rus uçağı yok. Ama ne zararı var, gelecekler belki diye bekleşip duruyoruz nasılsa.</p>

  <p>Üstelik pilotun uçuş kağıdında keşif uçuşu değil de bombardıman diye yazılıydı. Scali birinin yalanını tutmuş olmanın dehşetli üstünlüğünü şiddetle duydu ama, bildiği kadarıyla, İspanya cephesinde iki kişilik İtalyan bombardıman uçağı olmamak gerekirdi. Bana ne, polisler düşünsün diye omuz silkti, yine de bir kenara not düşmekten kendini alamadı. Sağdaki yığına gözlemci bir makbuz, birkaç İspanyol lirası koydu, ufak bir de resim. Neymiş görmek için gözlüklerine davrandı Scali (miyop değil de presbitti o). Hayret, Piero della Francesca fresklerinden bir köşenin resmiydi bu.</p>

  <p>– Sizin mi bu resim, yoksa onun muydu?</p>

  <p>– Kendininkileri sağa koy demediniz mi?</p>

  <p>– Peki, devam edin.</p>

  <p>Piero della Francesca. Olur şey mi? Scali, pasaportuna bir göz attı: Öğrenci, Floransa. Faşizm araya girmeseydi, Allah bilir, öğrencisi olacaktı bu delikanlı. Bir an, belli belirsiz kendisini gönüldeş hissettiği ölüye daha çok yakıştırmıştı fotoğrafı. Nedense. İşin garibi. Piero freskleri üzerine yazılmış en önemli çözümleme yazısını Scali yayınlamıştı.</p>

  <p>(İşe polis karışmadı mı böyle oluyor, geçen hafta polis yerine bir İspanyol havacısının yürüttüğü soruşturma, sonunda havacılık rekorlarının tartışmasına dökülmemiş miydi?)</p>

  <p>“Paraşütle mi atladınız?”</p>

  <p>– Yok, uçak yanmıyordu ki. Tarlalara mecburi iniş yaptık. Hepsi bu.</p>

  <p>– Tökezlediniz mi?</p>

  <p>– Evet.</p>

  <p>– Sonra?</p>

  <p>Gözlemci ne demeli diye bocaladı bir an. Scali göz ucuyla rapora baktı: Gözlemci -yani şimdi konuştuğu- henüz uçağın enkazı içinden çıkmaya uğraşırken, pilot dışarıya atlamıştı bile. Karşısında bir köylü peydahlanıverince tabancasına davranmıştı hemen. Köylü hiç bozmadan yaklaşmış da yaklaşmıştı. Üç adım kalınca aralarında, pilot elini sol cebine atmış ve bir avuç binlik peseta çıkarmıştı, beyaz binlik kağıtlar. Köylü daha da sokulunca, pilot, sağında hep tabanca olduğundan yine sol eliyle -belki de, ne olur olmaz diye hazırlamış olduğu- dolarları da katmıştı pesataların arasına. Fakat boşuna. Köylü dokunacak kadar pilota yaklaşınca çiftesini ateşleyip vurmuştu onu.</p>

  <p>– Arkadaşınız hemen ateş etmemiş, niye?</p>

  <p>– Ne bileyim ben?</p>

  <p>Scali’nin aklına yine uçuş çizelgesi geldi, gidiş ve dönüş diye ikiye ayrılmışlığı. Dönüş, bu köylü olmuştu işte pilot için.</p>

  <p>– Peki, siz ne yaptınız öyleyse?</p>

  <p>– Bekledim. Daha bir sürü köylüler geldiler, beni önce köy odasına götürdüler, oradan da buraya... “Yolunca yargılanacak mıyım?”</p>

  <p>– Yargılanmak mı, o da niye?</p>

  <p>Gözlemci: – Yargılamadan mı, diye uludu, yargılamadan mı kurşuna diziyorsunuz?</p>

  <p>Böyle bağırması korkusundan çok, işin buraya varacağına önceden inanmasındandı: Düştüğünden beri, <i>en azından</i>, yargılanmadan kurşuna dizileceğini kurmuştu bu delikanlı. Şimdi ayağa kalkmış, elinden almasınlarmış gibi, sımsıkı iskemlesinin arkalığını yakalamıştı.</p>

  <p>Scali usulca gözlüklerini çıkardı, sınırsız bir hüzünle omuzlarını kaldırdı. Düşman, sadece düşman olduğundan aşağılıktır ve aşağılanmaya layıktır düşüncesinin faşistlerin arasında onca yaygın olması, budala takımının her şeyi hor görmeye onca yatkınlığı, memleketinden uğramasının başlıca sebeplerinden değil miydi?</p>

  <p>Birden öğrencisini azarlayan bir öğretmen tavrı takınarak:</p>

  <p>– Hadi oradan, dedi, kurşuna murşuna dizilmeyeceksiniz!</p>

  <p>Öteki inanamıyordu. Böyle bunalmasına için için sevinmiyor da sayılmazdı Scali, çünkü, acı da olsa, gözünde hak yerini bulmuş oluyordu.</p>

  <p>– Bir dakika, diyerek kalktı, kapıyı açtı, dışarıdaki memura, “Yüzbaşı Vallado’nun resmini getirir misiniz?” dedi, adam alıp getirince resmi gözlemciye uzattı.</p>

  <p>– Havacı olmasına havacısınız, tamam mı? Bir uçağın içinden size mi yoksa bize mi ait olduğunu anlarsınız.</p>

  <p>Sembrano’nun dostu iki Fiat alaşağı ettikten sonra, Sierra’da bir köy dolaylarında düşürülmüştü. İki gün sonra köyü yeniden ele geçiren milisler, mecburi iniş yapmış olan uçağın içindekileri, şaşılacak bir şekilde yerlerinde oturur bulmuşlardı. Gözleri çıkarılmıştı yalnız. Nişan almasını bilmeden Montana Kışlası’nı topa tutan bir yüzbaşı vardı ya hücum kıtalarından, Vallado’nun bombacısı da oydu.</p>

  <p>Gözlemci, gözleri çıkarılmış yüzlerine bakarken dişlerini sıkıyordu ama, yanakları tir tir titriyordu.</p>

  <p>– Ben de... tutsak bir sürü kızıl pilot gördüm... hepsi sapasağlamdılar... ne işkence izi ne bir şey.</p>

  <p>– Savaş konusunda sizin de benim de kara cahil olduğumuzu öğreneceksiniz bir gün... Savaşmak başka şey, savaşın ne olduğunu bilmek başka.</p>

  <p>Tutsağın gözleri dönüp dönüp büyülenmiş gibi fotoğrafa saplanıyordu; çok genç, ufacık ve ayrık kulaklarına iyice uygun düşen bir şeyler vardı bu gözlerde; resimdekilerinse gözü mözü kalmamıştı. Sonunda kekeleyerek:</p>

  <p>– Bu resmin, dedi, hileli bir resim olmadığı... yani size üstünde oynanıp da verilmediği nereden belli?</p>

  <p>– Aşkolsun, nasıl da bildiniz! Evet, sonra resimlerini çekmek için, Cumhuriyetçi pilotların önce gözlerini oyduruyoruz. Özel cellâtlarımız var bunun için, Çinli komünistlerden.</p>

  <p>İnsanlar omuz omuza savaştıklarının iğrençliğine kolay kolay inanamazlar. Scali de “anarşist cürümleri” adı verilen bazı fotoğrafları ilk gördüğünde hileli sanmamış mıydı?</p>

  <p>Gözlemci yeniden kağıtların ayrımına verdi kendini.</p>

  <p>Scali: – Şu anda, diye sordu, sizin yerinizde ben bulunsaydım, acaba sizinkiler...</p>

  <p>Sözü havada kaldı. Gümüş yığınından, sanki bu yürekler acısı öteberi kalabalığının derinliklerinde kalmış herhangi bir çalar saattan değil de, ta Alaeddin’in hâzinelerinden geliyormuş gibi, pırıltı ve hafif sesler yükseldi: Bir, iki, üç, dört... gümüş fare çıkmıştı adeta. Konuşmalarının orta yerinde, sahiplerinden ayrı düşmüş -kurmaları daha ne kadar sürer kimbilir- bu saatlerin rastgele bir saat başını çalıvermesi yok mu, Scali’yi öylesine derin bir kayıtsızlık ve ölümsüzlük boşluğuna itiyor, dedikleri diyecekleri öylesine beyhude görülüyordu ki, susmaktan başka çıkar yol kalmıyordu ona. O da öyle yaptı, sustu.</p>

  <p>İkisi de ne yapacaklarını seçmiştiler: Gözlemci, Vallado’nun resmini çevirmişti, Scali’yse, bir elinde kulağının arkasından aldığı kurşunkalem, dalgın dalgın, ölen pilotun haritasını gözlüyor, kalemin ucuyla bazı doğruları izleyerek oyalanıyordu. Birden gözlüklerine davrandı, bir gözlemciye baktı, bir haritaya: Vay canına!..</p>

  <p>Uçuş çizelgesine göre pilot Toledo’nun güney doğusundaki Caceres’ten havalanmış görünüyordu. Oysa Caceres üssünü gözlemekte olan Cumhuriyetçi uçaklar Allah’ın günü bomboş olduğunu bildirip durmaktaydılar. Bu önündeki harita en iyisinden bir İspanya havacılık haritasıydı, üzerinde her havaalanı menekşe rengi bir dikdörtgenle gösterilmişti. Caceres’in kırk kilometre uzağında bir dikdörtgen daha işaretlenmiş gibiydi ya, belli belirsizdi, zor farkediliyordu: Çünkü haritanın kaymak kağıdına sonradan elle çizilmiş, kurşunkalemin siyahı bu kağıda işlemediğinden yalnız ucun derinlemesine izi kalmıştı. Böyle bir dörtgen Salamanca taraflarında da vardı, daha başkaları Estramadura’nın güneyine, Sierra dolaylarına dağılmıştı. Faşistlerin gizli havaalanlarıydı bunlar. Hele Toledo cephesine uçan uçakların kalktığı Tage bölgesindekiler!..</p>

  <p>Yüzünün adeta çekildiğini hissediyordu, Scali. Tutsakla bakıştılar. Her ikisi de durumu karşısındakinin kavradığını farketmişti. Faşistte ne bir ses, ne bir hareket. Kafasını omuzlarının arasına gömmüş, öyle duruyor, yalnız Vallado’nun resmine bakarken olduğu gibi yanakları tir tir titriyordu.</p>

  <p>Scali haritayı katladı.</p>

  <p>Darras’ın yarı ıhmış uçağı mermilerden parça parça tekerleklerinin üzerine nasıl çökmüşse, ağır İspanyol ikindi göğü alanın üstüne öyle çökmüştü. Zeytinliklerin içinde köylünün bir bir Endülüs ağıtına yatmıştı, yanık yanık.</p>

  <p>Magnin, Bakanlıktan döner dönmez, herkesi bara toplamıştı. Tek şey sordu:</p>

  <p>– Toledo’ya, Alcazar üzerine yok mu gönüllü bir ekip?</p>

  <p>Birden, sinek vızıltılarıyla çizik çizik, upuzun bir sessizlik bastırdı. Eskisi gibi değildi durum, şimdi uçaklar her gün ya yaralı dolu, ya geceleyin benzin deposu tutuşmuş olarak -ya da motorları çalışmaz bir halde cehennem sıcağı içinde yalpalaya yalpalaya- dönüyorlar, bazan da hiç dönemiyorlardı. Faşistlere, Vargas’ın haber verdiği yüz uçak gelmekle kalmamış, onları başkaları izlemişti. Cumhuriyetçilerin elinde işe yarar tek bir avcı uçağı yoktu, oysa bütün düşman avcıları Tage üzerine üşüşmüş, cirit atıyorlardı.</p>

  <p>Magnin: – Alcazar için, diye tekrarladı, yok mu gönüllü giden?</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Mercelino da, Magnin gibi, avcı korumasında olmadın mı, bulutlarla korunacaksın diye düşünürdü. Çokluk, Güney Tage cephesi çarpışmalarından dönüşte, güneş battı batacak, hasatlar ortasında bir kocaman süs gibi görmüştü o, Toledo’yu: Irmağın dirseğinde şaha kalkmış Alcazar’ı ve bir yerlerde yanmakta olan evlerin, onu köşelemesine kaplayan, kıvrımları ışık zerreleri yüklü kalın dumanlarıyla. Evler, batan güneşe karşı, savaştaki ölü saatların o karşı konulmaz dinginliğine varmış, birer köy ocağı sakinliğiyle, yere bitişik, yanarlardı. Uçak arkadaşlarının tepkisini kestirebilecek kadar havacılığı da, pilotluğu da bilen Marcelino pilotluğa heves etmemişti yeniden, fakat uluslararası Filonun hem birinciye gelen bombacısı oluvermişti, hem de iyinin iyisi bir takım kaptanı. Şu saatte, şu bulutların altında bir yerlerde, avcı uçakları ha deyince elinin altında olan Toledo, kan ve ateş içindeydi.</p>

  <p>Oysa gök, bulutların üstünde olağanüstü bir arılıktaydı. Yukarılarda ne şehre yol olan herhangi bir düşman uçağı vardı görünürlerde, ne de başka bir şey; beyazlar arasında tam bir uzay barışıklığı hüküm sürüyordu. Hesapça ya varmışlardı Toledo’ya, ya varayazdılar: Uçağa tam yol verdi. Jaime bir türkü tutturmuştu; öbürleri, dalgınlar gibi gözleri sanki bir yere bağlı, olanca güçleriyle boşa bakıyorlardı. Uzaklarda, birkaç dağ doruğu altları sıra uzanan pamuk ovasını deliyor, zaman zaman da bulut yırtıklarından bir harman yerinin görünmesiyle kaybolması bir oluyordu.</p>

  <p>Uçak şehrin üstünde uçuyordu besbelli. Fakat dikine vurması gereken rüzgarın, uçak rotasına vereceği sapmayı, göstergelerin hiçbirisi göstermemişti henüz. Bulutlardan alçalsalar, Toledo onları görecekti; kör uçuşla şehrin çok uzaklarına düşseler, düşman avcıları bombardımandan önce üşüşecekti başlarına.</p>

  <p>İyisi mi uçak daldı.</p>

  <p>Aynı anda toprağı, Alcazar’ın uçaksavarlarını ve düşman avcılarını bekleyerek, pilot ve Marcelino, hiçbir insan gözünün hiçbir zaman yüklenemeyeceği bir tutkuyla, gözlerini altimetreye dikmişlerdi: 800-600-400... Uçak alçaldıkça alçalıyor, fakat bulutlardan çıkamıyordu. Yeniden yükselmek, altlarından bir bulut yırtığının geçmesini beklemekti en doğrusu. Öyle yaptılar.</p>

  <p>Gökyüzü, dünyanın dönüşünü izler gibi yürüyen bulutların üstünde, olduğu gibi duruyordu. Rüzgar batıdan doğuya kovuyordu bulutları; ova üstlerinde daha bir paçal, yırtık pırtıktılar. Uçak, uçsuz bucaksız boşlukta, bir uydu düzeni ve yalnızlığıyla başladı dönmeye.</p>

  <p>Jaime, burun mitralyözcüsü yerinden Marcelino’ya şöyle bir işaret yaptı: Dünyanın dönüşünü vücutlarında ilk defa duyuyorlardı ikisi de. Uçaksa, hem başka dünyaların birbirinden habersiz evrensel çekimleri arasında kayıp bir minik gezegen gibi dönüyor, hem de altından yeryüzü işlerinin saçma telaşına kapılmış Toledo’nun o baş kaldırmış Alcazar’ı ve kuşatanlarıyla birlikte geçmesini bekliyordu.</p>

  <p>Daha ilk delikte -çok ufacıktı bu- yeniden bir yırtıcı kuş içgüdüsüdür sardı herkesi. Uçak, daha büyük bir delik bekleyerek, havada şahin gibi çemberler çizedursun, içindekiler bütün gözleriyle pusuya yatmış yeryüzünü kolluyorlardı. Sanki durmuştu uçak, olduğu yerde kımıldamıyordu da, bu bitmez tükenmez bulut zenginliği bir gezegen ağırlığıyla onun çevresinde dönüyordu.</p>

  <p>Yerden kopup bir bulut yırtığının kenarından bir yumak duman peydahlandı; ufacık bir kümeydi bu, uçağa şöyle ikiyüz metre kadar da sokuldu: Alcazar ateş açmıştı.</p>

  <p>Yeniden daldılar.</p>

  <p>Büzülüverdi uzay, ne gökyüzü kaldı ne bir şey; uçak bulutların altına inmişti artık, uçsuz bucaksızlık duygusu gitmiş, yerine Alcazar gelmişti.</p>

  <p>Toledo az sola düşüyordu, iniş açısından bakınca ırmağa hakim vadi, şehrin bütününden de, hatta Topçu Okulu subaylarının yönetiminde ateş edip duran Alcazar’dan da daha ayan beyan görünüyordu. Neyse ki gerçek hasımları, düşman avcıları yani, ortalarda yoktu henüz.</p>

  <p>Eğri Toledo git git doğruldu, yataylaştı. Hep öyle süse benzer bir hal içindeydi, öyle ki, pek garibine gidiyordu şu anda insanın; üstelik, yine boylamasına yangın dumanları yol yol çizmişti her yanını. Uçak, Alcazar’ı teğete alıp dönmeye koyuldu.</p>

  <p>Kaleyi kuşatanlarla kale birbirine çok yakın olduklarından, isabeti tam bir bombardıman için böyle şahin çemberleri atmak zorunluydu bir bakıma gerçi, yalnız her çemberi atmak düşman avcılarına bir o kadar zaman kazandırıyordu. Üçyüz metreye alçalmıştı uçak. Aşağıda, Alcazar’ın önünde, yusyuvarlak beyaz şapkalı birtakım karıncalar gördüler.</p>

  <p>Marcelino bomba penceresini aralayıp nişanını aldı, hedefin üstünden geçti ama bomba filan atmadı, denetledi yalnız: Hesapça, nişanı tamamdı. Alcazar ufaktı bir kere, ondan; hafif bombaları atarsam belki dağılıverirler diye korkuyordu, bir de ondan. Marcelino, yalnız ağır bombalarını kullanmayı kararlaştırmıştı. Kimseye bir şey söylemediği, işaret mişaret de etmediği için, herkes merakla ne yapacağını beklemekteydi. Komuta göstergesi ikinci defa olarak, pilota dön komutunu verdi. Çevrelerindeki uçaksavar çiçekleri gittikçe yaklaşıyorlardı.</p>

  <p>Marcelino – Kontakt! diye bağırdı birden.</p>

  <p>Uçağın içinde, ayakta, üstünden dökülen yine kuşaksız tulumuyla salaklıkta üstüne yok gibiydi, ama göz hapsine almıştı Alcazar’ı kaçırmıyordu. Bomba penceresini sonuna kadar açtı bu sefer, başına çömeldi. Bir anda uçağın içine doluveren ayazdan hepsi çarpışmanın başlamak üzere olduğunu anladılar.</p>

  <p>Ayrıca, İspanya savaşının ilk ayazıydı yedikleri ayaz.</p>

  <p>Alcazar döndü dolaştı yine altlarına geldi. Marcelino iyice uzanıp yumruğu havada sanki pusuya yatmıştı, saniye sektirmiyordu. Deminki şapkalar yine aktı geçti. Koluyla bir perde yırtarmış gibi bir hareket yaptı Marcelino. Alcazar, tepesinde uydular gibi yanlış açmış obüs çiçekleri, ana avlusunda duman kıyamet, çabucak geçerek döndü ve sağa kaydı. Avludaki duman bombanınki miydi acaba?</p>

  <p>Pilot, Alcazar’a teğet çemberlerini sürdürüyordu; evet, avlunun tam göbeğine düşmüştü bomba; uçaksavar ateşiyle çevreleri benek benek, yeniden kalenin üzerine gelip ikinci ağır bombayı salladılar; dolaşıp üçüncüsünü atmak için yeniden geldiklerinde, Marcelino’nun kalkmış yumruğu havada kaldı inemedi: Avluda palas pandıras yayılmış beyaz bayrakları görmüştü: Alcazar teslim mi oluyordu, yoksa?</p>

  <p>Sevinçten Jaime ile Pol birbirlerini yumrukladılar. Uçakta herkes başladı tepinmeye.</p>

  <p>Bulutların arasından düşman avcıları da işte o anda göründüler.</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Kolejden bozma Jefatura Kışlası’nda, Lopez, her zamanki gibi candan ve gaga burunlu, Alcazar’dan kaçanların sorgusunu bitirmek üzereydi. Biri kadındı bunların, kendi de kaçak silahçıbaşıdan almayı becerdiği bir çıkış kâğıdıyla savuşmuştu; ötekileriyse, daha ilk gün içeride tutuklanmış on asker, ölümü göze alarak hendeklerden birine atlamışlardı.</p>

  <p>Esmer, kırk sularında top gibi bir mahalle karısıydı, kadın, domates gibi bir burnu, felfecri okuyan gözleri vardı; belirli bir şekilde zayıflamıştı.</p>

  <p>Lopez: – Kaç kişiydiniz? diye sordu.</p>

  <p>– Aa, ne bileyim ben kumandan bey, hepimizi bir yere koymuyorlardı ki, yaa, birazını oraya tıkıyorlardı tutukluların, birazını buraya, körolasıcalar! Beni attıkları bodrumda, eh, bir yirmibeş kişi vardık ama, alt tarafı koğuşlardan bir koğuştu bu, değil mi ya...</p>

  <p>– Yiyecek veriyorlar mıydı size?</p>

  <p>Kadın Lopez’e baktı.</p>

  <p>– Henüz çok...</p>

  <p>Koca koca yabalarını ayaklı şamdanlar gibi omuzlarına vurmuş, tüfeklerini sağ koltuklarına kıstırmış bir takım köylüler geçti Jefatura’nın önünden; ardları sıra, boynuzları katırtırnaklarıyla süslü öküzlerin çektiği yaman bir hasat ağır ağır Toledo’ya giriyordu.</p>

  <p>– Burada herkesin ağzında bir laf: Alcazar’da dirhem yiyecek yokmuş güya, millet açlıktan kırılıyormuş? Yalan kumandan bey, vallahi yalan, billahi yalan: Kara bir ekmekle at eti yiyorlar ama, yiyorlar işte, gözlerimle gördüm, üstelik aşçıyım ben, dükkan işletirim, benden iyi mi bilecekler... Yiyecekleri var, var olmasına...</p>

  <p>Kaçak askerlerin biri bağırarak: – Uçakları da yukarıdan ha bre jambon atıyor, kutu sardalyası atıyor, diye söze karıştı. Subayları tıkınıyor bunları, erata zırnık koklatmıyorlar. Felaket değil de ne bu, böyle bir zamanda? Hele muhafızların da onlarla birlik olduğunu düşünürsen...</p>

  <p>Kadın: – Öyle mi, diye sordu, peki sen muhafızlar ne yapsın istiyordun oğlum?</p>

  <p>– Biz ne yaptıysak onu.</p>

  <p>– Maşallah! Sen elini Toledo’lu kanına bulamamışsın ki, sana kolay. Onlara öyle mi ya?</p>

  <p>Lopez de böyle açıklamıştı durumu: Sağcılar iktidarda iken bu sivil muhafızlar Toledo bölgesinde yapılan baskının aracı olmuşlar, çok da cana kıymışlardı; teslim olunca canları resmen bağışlansa bile, kendilerinden alınacak öcü olanların buna kulak asmayacaklarından çekiniyorlardı.</p>

  <p>– Peki, faşistlerin karıları ne yapıyor, içeride?</p>

  <p>Kadın: – Ah, canları çıkasıcalar!.. dedi.</p>

  <p>Lopez’le konuşurken son derece saygılı olan yüzü birden değişti.</p>

  <p>“Bilmem ki ne oluyor erkeklere, niye kadınlara ilişmekten ödleri kopuyor? Hadi biri ananız, ikisi ananız, hepsi de analarınız değil ya, canım! Bu karıların bize yaptıklarını herifler yapmadı, vallahi! Yok, eğer karşılarına çıkmayı gözünüz yemiyorsa, bombaları verin bize bari, biz atıverelim.”</p>

  <p>Lopez biraz bozulmuş, yine de gülümseyerek:</p>

  <p>– Elinden gelir mi bakalım? dedi.</p>

  <p>Bloknotları elinde o ara ortaya çıkan iki gazeteciye dönüp:</p>

  <p>– Çarpışmaya katılmayanların, diye ekledi, kaleden çekilmesini önerdik onlara, karılarının kendileriyle kalmak istediğini söyleyerek reddettiler.</p>

  <p>Kadın parladı birden: – Öyle miymiş? dedi. Şaştım doğrusu. İçeride doğuran da kalmak mı istiyormuş? Hani o bir karı vardı, tabancayla vurayazdı az kalsın kocasını, o da mı kalmak istiyormuş? Bu sefer gebertirim diye istemiştir zahir. Ya o keçileri kaçıran, her gece kurt gibi aya karşı uluyan, o da mı kalmak istiyormuş?</p>

  <p>Askerlerden biri: – Uluma ki ne uluma, diye karıştı. İnsan istemese de, duymamak elde mi?</p>

  <p>Yumruklarıyla kulaklarını tıkayarak tekrarladı.</p>

  <p>“Hala kulaklarımdan gitmiyor. Hala kulaklarımda çınlıyor...”</p>

  <p>Dışarıdan seslendiler: – Lopez yoldaş, telefon. Madrid’den arıyorlar.</p>

  <p>Lopez inerken kaygılıydı. Değişik şeyleri severdi o, acıyı değil. Yukarıda dikilip duran şu Alcazar yok mu, çocukların dünyaya geldiği, insanların avlularında çatır çatır kurşuna dizildiği Alcazar, kafasını kızdırmaya başlamıştı hani. Geçenlerde bir sabah, hiç kimseyi görmemişti ama, kendi kulaklarıyla işitmişti kalenin içinde, “Teslim olmak istiyoruz, teslim olmak!” diye bağırıldığını. Arkasından bir silah cayırtısı kopmuş, içeride ses seda kesilmişti.</p>

  <p>Rehinelerden edindiği bilgiyi telefonda özetledi. Zaten ne kadarcık şeydi ki! Sonunda:</p>

  <p>– Kısacası, dedi, bu insanları kurtarmamız lazım, lâmı cimi yok bunun.</p>

  <p>– Niye? İspanya’nın her yanında rehine toplamadı mı faşistler, niye onları değil de bunları?</p>

  <p>Yarım yamalak işitiyordu Lopez: Avluda bir subay kaldırıma öylece bırakılmış bir piyanoyu çalmak hevesine kapılmıştı; neredeyse bir gramofon gibi eski bir rumbayı çalıyor, civardaki bir hoparlörse avaz avaz yanlış bir sürü haber veriyordu.</p>

  <p>Madrid’in sesi daha güçlü olarak işitildi:</p>

  <p>– ... evet, ben de onlar için en olmayacak çarelere bile başvurmamız gerektiğinde sizinle beraberim ama, bitmeli artık bu Alcazar hikayesi, milisler de bir an önce Talavera’ya yollanmalı. Kaledeki alçaklara yine bir şans tanıyın siz, en kısa zamanda bir arabulucu koyun araya, Dışişleri kanalıyla o zaman bizzat ilgilenebiliriz.</p>

  <p>– Bir rahip istedilerdi. Madrid’deki rahiplerden birini...</p>

  <p>– Arabulucu bir papaz mı, ala. Teşekkür ederim. Biz mevki komutanıyla doğrudan doğruya çözümleriz gerisini.</p>

  <p>Lopez yerine döndü.</p>

  <p>Askerlerden biri: – Kadınları, diyordu, uçak korkusundan mahzenlere koyuyorlar, bizi de ahırlara. Felaket bir yer bu ahırlar, bir koku, bir koku. Allah muhafaza! Neden mi? Yarım yamalak gömülmüş otuz kadar ceset yatıyor bir kere altında, buna bir de kaşağı görmemiş beygir kokusunu kattım mı tamam: Evlere şenlik bir koku! Cesetler kimin dersin, teslim olalım diyenlerin cesetleri. Bak şimdi şu halimize, ayağımızın altında ölüler, dışarıda, ahırın önündeki avluda yere beyaz çarşaf serenler... Uçak geldiğinde biz de avludaydık aslında... gelse bir türlü bu uçak, gelmese bir türlü, hem seviniyoruz, hem de bomba değecek diye ödümüz patlıyor... onlar da serdiler yere çarşafları...</p>

  <p>– Peki, kimdi onlar? Sivil muhafızlar mı?</p>

  <p>– Hayır, askerler, öbürleri önce bıraktılar istedikleri gibi sersinler diye, ses çıkarmadılar. O ki uçak çekildi gitti, çevirdiler mitralyözleri bizden taraf, başladılar taramaya. Arkadaşlar sağa sola, çarşafın üstüne, artık nere olursa, sapır sapır döküldüler. Arkasından muhafızlar geldi, mendil gibi ucundan tutup sürüye sürüye götürdü çarşafları ama, kandan beyaz denecek yerleri kalmamıştı. İşte o zaman dedik ki, vay, burada kalırsak bizim sonumuz da bu, iyisi mi her türlü belayı göze alırız, atlarız, öyle de yaptık.</p>

  <p>Aradan biri: – Acaba, diye sordu, Morales Onbaşıdan bir haberin var mı? Kardeşimdir de... Sağ mı, yoksa öldürdüler mi onu da? Sosyalistçeydi biraz...</p>

  <p>Asker cevap vermedi. Yalnız kadın, boynunu bükerek:</p>

  <p>– Vallahi, dedi, bunların öldürmediği yok ki!..</p>

  <p>Lopez, Jefatura’dan çıktığında çocuklar, çanta koltukta, okuldan dönüyorlardı. Dalgın dalgın, kolları değirmen kanatları gibi havalarda, yürüyüp giderken, bir ara, karamsı bir sıvı birikintisini çiğneyip geçecek oldu; anarşistin biri, sanki yaralı bir hayvanı ezmek üzereymiş gibi tuttu Lopez’i, kenara çekti:</p>

  <p>– Bastığın yere bak, arkadaş, dedi ve saygıyla sözünü tamamladı:</p>

  <p>“Solcu kanı o.”</p>

  <p class="baslik4">BÖLÜM BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p>Pelikanların yarısı barın iskemlelerine dağılmış kestiriyordu. Öbür yarısıysa... Makinistler işlerinin başındaydı, herhalde; pilotlarla mitralyözcülerin geri kalanı, Allah bilir, nerelerde. Magnin’in derdi, disiplini kurtarmaktı: Herhangi bir yasaklamaya başvurmadan bu işin altından nasıl kalkacağını bilemiyordu. Dalgacıydılar, söz anlamaz, ikide bir maraza çıkarır, fırsat buldular mı kaytarırlardı ama, yine de pelikanlar yediye karşı bir savaşıyorlardı. Sembrano’nun İspanyolları arasında da, Cuatro Vientos ve Getafe’deki Breguet’ler arasında da farksızdı durum: Hepsi yarı yarıya azalmışlardı. Ücretlilerin çoğu, bu arada Sibirsky, yürekten de paradan da olmamak için, ay aşırı parasız savaşacaklarını bildirmişlerdi. Ermiş Antonio cıgara, dürbün ve gramofon plağıyla yüklü olarak yine her gün damlıyordu ama, gittikçe daha üzgündü. Avcısız çıkış yapan uçaklar (isteseler de yoktu) Sierra’yı kazara geçebilirlerse, bu ya şafakta, ya ihtiyatlıkları ya da düşman avcılarının başka bir yerde savaşa tutuşması sayesinde oluyor, yine de geri dönenler, her iki seferde bir, kevgir gibi delik deşik dönüyordu. Barda içki tüketimi iyiden iyiye artmıştı.</p>

  <p>Scali, bacaklarının arasında Raplati, az önce kestirenlerle çıkıp barın terasında tutuklular gibi volta atmaya başladı. Saat bekçisi saati söylese de söylemese de, hepsi Marcelino’nun hala dönmediğini biliyorlardı. En fazla bir çeyrek saatlik benzini kalmıştı uçağında.</p>

  <p>5. Alay’ın<a href="../Text/dipnot.xhtml#Footnote0003" id="Feedback0003"><sup>[3]</sup></a> komiserlerinden o Meksikalı geçinen, Allah bilir ya sahiden de Meksikalı olan Enrique’yle Magnin alanda dolaşmaktaydılar. Güneş arkalarında batmıştı ya, pelikanlar şöyle baktılar mı, komiserin totem suratının hemen ardında Magnin’in salkım saçak bıyıklarını görüyorlardı.</p>

  <p>Komiser: – Sağlam hesap, diye sordu, kaç uçak kaldı elinizde?</p>

  <p>– O konuyu hiç açmamak daha iyi. Doğru dürüst bir hava gücü olmaktan çıktık... Hala da işe yarar tek mitralyözümüz yok. Bilmem ki ne bekliyor Ruslar?</p>

  <p>– Ya Fransızlar ne bekliyor?</p>

  <p>– Boş laf bunlar, bırakalım bunları, iyisi mi. Önemli olan eldekiyle ne yapabileceğimiz. Beklenmedik fırsat çıkmadı mı, ya gece bombardımanına yatıyoruz, ya bulut saklambacına. Neyse ki sonbaharın eli kulağında...</p>

  <p>Başını kaldırıp baktı: Güzel olacaktı gece.</p>

  <p>“Şimdi derdim gücüm, hava nasıl olacak onu kollamak. Madem ki hava çeteciliği yapıyoruz artık, bu böyle. Ya dışarıdan yeni uçaklar gelecek, ya da en iyi nasıl ölebiliriz onu araştıracağız, başka çare var mı? Ha, bir şey daha diyecektim ya, neydi o, şey, sahi aslı ne yahu şu Barcelona’ya gelmiş Rus uçakları hikayesinin?”</p>

  <p>– Önceki gün Barcelona’daydım, açık bir hangarda bir uçak gördüm, ama ne uçak! Gıcır gıcır, silme kızıl yıldız, kuyruğunda orak çekiç, her iki yanında yazılar, burnunda da tek kelime: Lenin. Gel gör ki Rus “i”si İspanyo “N”si gibi (parmağıyla çizerek gösterdi) ters yazılmış. İçime bir kurt düştü, şöyle bir yakından göreyim dedim: Meğerse sizin Haile Selassie’nin uçağı değil miymiş!</p>

  <p>Magnin, Londra pazarında uçak ararken bulmuştu Habeş İmparatoru’nun özel uçağını, satın da almıştı: Hayli hızlı, benzin yedeği geniş tutulmuş bir uçaktı bu, yönetmesi zordu yalnız biraz. Pilotun biri son günlerde sakatladığından, onarılsın diye Barcelona’ya göndermişlerdi.</p>

  <p>– Ne diyorsunuz? Peki niye boyamışlar böyle?</p>

  <p>– Çocukluk, böyle yapıp da gerçek Rus uçaklarını getirtebilir miyiz umudu. Aslına bakılırsa, kışkırtıcılık düpedüz...</p>

  <p>– Yok canım, niye?.. Şey, peki... Ee, sizde ne var ne yok?</p>

  <p>– İyilik sağlık, hem geç hem güç oluyor ama, esaslı oluyor.</p>

  <p>Enrique durdu, cebinden bir örgütlenme planı çıkarıp, elektrik feneriyle aydınlattı. Ortalık kararayım diyordu çünkü.</p>

  <p>– Bakın, bütün bunlar daha şimdiden gerçekleşti. Sağlam olarak!</p>

  <p>Plan aşağı yukarı Sturm-Taburları planıydı. Magnin’i düşündüren şeyler ne kadar başkaydı oysa: Çarpışmaya fişeklikleri boş giden milisler, handiyse bütün Aragon cephesinde tek telefonun olmayışı, Toledo’da cankurtaran yokluğundan milis kızların alkolüne, tentürdiyotuna kalmış yaralılar...</p>

  <p>– Disiplin kurabildiniz mi?</p>

  <p>– Evet.</p>

  <p>– Yasaklar koyarak mı?</p>

  <p>– Hayır.</p>

  <p>– Nasıl öyleyse?</p>

  <p>– Komünistler disipline yatkın oluyor. Hücre sekreterlerinin de, askeri sorumluların da sözlerini dinliyorlar, çokluk bu iki nitelik aynı adamda birleşiyor ya... Zaten dövüşmek isteyip de aramıza katılanların çoğu ciddi teşkilat diye katılanlar. Eskiden bizimkiler komünist oldukları için disipline yatkın olurlardı, şimdi çoğu disipline yatkın olduğu için komünist oluyor. Her birlikte disiplini koruyan, başkalarına da ona saygı göstertecek kafada olan yeteri kadar komünistimiz var, bunlar sağlam nüveler, çevrelerindeki acemilerin örgütlenmesine mayalık ediyorlar; bir kere yetiştiler mi, acemiler de nüvelik etmeye başlıyor tabii. Uzun sözün kısası, faşizme karşı bizimle olursa daha faydalı mücadele edeceğini anlamış adam çok: Bizim örgütlendirebileceğimizden on kat fazla.</p>

  <p>– İyi aklıma geldi, şu Almanların durumunu da konuşsak diyordum...</p>

  <p>Sağdan soldan o kadar sıkıştırılmıştı ki bu yüzden, konu Magnin’in canını sıkıyordu.</p>

  <p>Enrique koluna girmişti. Onun gibi bir zorludan umulmayacak bir davranıştı bu, Magnin biraz şaşırmıştı. Onca ikiye ayrılırdı komünist elebaşları: Askere benzeyenler, papaza benzeyenler. Yanındakini ikincilerden sayması gerekiyordu ama nasıl saysın bilemiyordu ki! O da Garcia gibi iri-yarı bir adamdı, şimdiye kadar beş sivil savaşa katılmıştı. Yine de, Meksikalı heykeli ağzına benzeyen dudaklarını şöyle bir çarpıtışı vardı, hani, geveze ayak satıcılarınınkini andırmıyor değildi zaman zaman.</p>

  <p>Ne istemişti Emniyet? Üç Almanın herhangi bir hava üssüne bir daha ayak basmamasını. Krefeld’den Magnin de kuşkulanıyordu, üstelik bir işe de yaramıyordu bu adam; mitralyöz eğitmeni geçindiği halde doğru dürüst mitralyöz kullanmasını beceremiyor, bu yetmezmiş gibi, işin bütün ağırlığını sırtında taşıyan Karlitch ne zaman onu gereksinse, Komünist Partisi’ne sıvışıyordu. Schreiner’e gelince, yürekler parçalayıcı bir durumdu onun durumu, hiçbir kirli yanı yoktu muhakkak ama, eninde sonunda uçaksavara gönderilecekti.</p>

  <p>“İşte böyle Enrique, bütün bunlar dokunuyor adama; fakat Emniyet’in istediği -istemekte yetkili de olduğu- şeyleri reddetmek için elimde ne geçerli ne de akla yakın bir sebep var. Komünist de değilim ki, başım sıkışınca, ne yapalım partim böyle istedi, disiplin böyle gereksiniyor diyebileyim. Şuraya buraya omuz vererek iş gördüğümüz şu günlerde istihbarat, Emniyet ve Hava Kuvvetleri arasındaki ilişkilerin iyi olması pratik bakımdan çok önemli bizim için, bu yüzden onları tehlikeye atamam. İnat olsun diye yapıyorum sanırlar. Ne demek istediğimi anlıyorsunuz, sanırım.”</p>

  <p>Enrique: – Parti sorumluluğu üzerine aldığına göre, Almanları vermemek en doğrusu. Çünkü giderlerse, bu gidiş bütün öteki arkadaşlar bakımından da bir kuşkunun başlangıcı olacak. Uzun sözün kısası, hakkımız yok buna, yıllardır militanlık etmiş kimselerden kuşkulanmaya.</p>

  <p>Mitralyözcü partiliydi, Magnin’se değil.</p>

  <p>– Ben Schreiner’in günahsız olduğuna eminim, ama sorun o mu? Siz Paris’teki Alman Partisi’nden bilgi almışsınız, inanıyorsunuz da bu bilgiye, çok ala, çok güzel. Hükümet karşısında gerekli sorumluluğu yüklensenize? Ben ne soruşturma yapmışım, ne yapılanı görmüşüm, sonradan bin bir ciddi sonucu olabilecek bir sorunu sadece duygularıma dayanarak nasıl çözümleyebilirim? Ayrıca, sizin de bildiğiniz gibi, havacı olarak, beş para etmez bu adamlar.</p>

  <p>– Bakın ne yapalım, bir şölen düzenleyelim, ben size İspanyol yoldaşların selamını iletmiş olayım, siz de Alman yoldaşları selamlayın... Duyduğuma göre filoda Almanları sevmiyorlarmış pek, milliyetçilikleri tutmuş anlaşılan...</p>

  <p>– Size durumu bu şekilde yansıtan kişilerle kadeh tokuşturmak, beni hiç de açmıyor açıkçası.</p>

  <p>Enrique’nin kendisine değilse bile (onu tanımıyordu çünkü) yaptığı işlere duyduğu saygı, çileden büsbütün çıkmasına yol açıyordu. 5. Alay’ın tabur tabur nasıl kurulduğunu görmüştü Magnin; bütün olarak ele alınırsa, milislerin en iyi taburlarıydı bunlar, Halk Cephesi ordusunun tamamı aynı yöntemle kurulmalıydı. Ölüm dirim sorunu, devrimci disiplin sorununu çözümlemişlerdi bir kere. Bu bakımdan Magnin’in gözünde Enrique, İspanyol Halk Ordusu örgütçülerinin en iyilerinden birisiydi ama, bu ciddi, ihtiyatlı ve hamarat adamın yap dediğini, kendi yerinde olsa, yapamayacağını da kesinlikle biliyordu.</p>

  <p>Enrique: – Parti, dedi, konuştu bu işi. Yerlerinde kalmaları fikrinde.</p>

  <p>Magnin, komünist-sosyalist çatışması dönemindeki çıkışlarını hatırlamıştı yeniden:</p>

  <p>– Yok, dedi, durun! Bence önce devrim gelir, sonra Komünist Partisi.</p>

  <p>– Ben bu işin hastası değilim, Magnin yoldaş. Üstelik zamanında Troçkistlik de ettim. Ne var ki faşizm düpedüz bir “ihraç metaı” oldu bu gün, “tam mamul” ürünler ihraç ediyor: Ordu gibi, hava kuvvetleri gibi. Koşullar bu olunca, diyorum ki, savunmak istediklerimizi savunmak ilk elde dünya proletaryasına düşmüyor artık, Sovyetler Birliği’yle Komünist Partisi’ne düşüyor. Yüz Sovyet uçağı şu anda, savaşın ne olduğundan habersiz ellibin milisten çok daha işimize yarardı, öyle mi? Eh, madem ki Parti bölünmez bir bütün, onunla birlik olmak demek, onunla kayıtsız şartsız birlik olmak demek.</p>

  <p>– Tamam. Tamam ama, hani nerede Rus uçakları? O üç arkadaşınıza gelince, Parti sorumluluklarını yükleniyor diyorsunuz, niye “bizzat” Emniyet’e karşı yüklenmiyor? Ya bunu yapsın, ya da kendi hizmetine alsın bu adamları, o zaman bir diyeceğim kalmaz, bak.</p>

  <p>– Uzun sözün kısası, gitsinler eliyorsunuz siz?</p>

  <p>– Evet.</p>

  <p>Enrique, Magnin’in kolundan çıktı.</p>

  <p>Alan binalarının ışıklarına gelmişlerdi. Kolundan çıkınca, az gerileyip, hem daha iyi bakılabildiğinden, hem de ışıkta gölgedekine göre komiserin kızılderili suratı daha açık seçik göründüğünden, Magnin nedense Enrique’nin ağzından kendine aktardıkları, sonra da unutmuş olduğu sözleri hatırladı: “Dünyanın bütün Magnin’lerini, bütün Garcia’larını bir araya toplasalar, benim gözümde tek bir partili yoldaş etmez.”</p>

  <p>Magnin: – Ben de bir parti üyesiyim, diyerek sözünü bıraktığı yerden sürdürdü, zayıf bir parti benimkisi: Devrimci Solcu Sosyalistler Partisi ama olsun, ne demek olduğunu bilirim bir partinin: Yukarıdan düğmeye basıldı mı, bütün lambalar şıp diye yanmalı. Ama bazıları o kadar mükemmel değilmiş, zarar yok, iş yansınlar. Zaten iri lambalar iyi de yanmaz pek. Kısacası, Parti her şeyin başıdır, her şeyden önce gelir.</p>

  <p>Enrique, kayıtsız görünmekten çok onu etkilemekten çekindiğini belirtmek istermişçesine, olağan bir sesle sordu:</p>

  <p>– Alıkoyuyor musunuz Almanları?</p>

  <p>– Hayır.</p>

  <p>Komiser insanların ruh durumlarıyla değil, aldıkları kararlarla ilgilenen bir adamdı. Kesti attı:</p>

  <p>– Salud!</p>

  <p>Yapılacak hiçbir şey yoktu: Hayatını aralıksız tehlikeye atan, hiçbir hakkı ve yetkisi olmadığı halde çalıştığı şirketi en az on kere bu işlere bulaştıran, adamları bulan, bu hava gücünü ortaya çıkaran istediği kadar tek başına Magnin olsun, önemli saymıyorlardı bunu, çünkü kendilerinden değildi Magnin, partili değildi; sözleri, doğru dürüst bir mitralyözü söküp takmayı beceremeyen sözüm yabana bir mitralyözcünün sözleri yanında hafif kalmaktaydı; daha da kötüsü, Magnin’in değerine ve çalışmasına saygı duyduğu bir adam, partidaşının bilmem hangi kirli arzusunu yerine getirebilmek için, ondan bir çocuk gibi davranmasını, gözünü kırpmadan isteyebiliyordu. Savunulmasına da pekala savunulabiliyordu bu davranış: “Her odada bir ampul gerek değil mi?” Üstelik, en mükemmel İspanyol birliklerini örgütleyen de yine bu Enrique’ydi ve o yani Magnin, Schreiner’in gitmesine göz yumabiliyordu. Yok yok, eylem belki eylemdi ama, adalet değildi herhalde.</p>

  <p>Karanlık neredeyse bastırmıştı.</p>

  <p>İyi ama o haksızlık etmek için gelmemişti ki İspanya’ya.</p>

  <p>Uzak silah sesleri alanın üstünden geçtiler.</p>

  <p>Hele, çatır çatır yanan köylerinden, eşeklerini önlerine katmış da kaçışan köylüleri düşündükçe, ne kadar acı görüyordu bunlar! Ne kadar acı bir alayla yüklü!</p>

  <p>İlk defa olarak ta iliklerine kadar savaş yalnızlığıyla dolu hissetti kendini, ayaklarını alanın çıtır çıtır otları arasında sürüyerek, hangarlara, aynı amaçta birleşmiş insanların el ve gönül birliğiyle uçakları onardıkları yere doğruldu. Nedense oraya bir an önce varmak istiyordu.</p>

  <p>Zifiri karanlık mı daha çabuk bastıracak. Marcelino mu daha önce dönecek? Makinistler, gün batısının kaygılı karışıklığı içinde yay gibi gergin, akşamın oluşunu seyrediyor gibiydiler ya aslında, uçakla gece arasındaki gözle görünmez yarışı izliyorlardı. Yaralı pilotlara gece inişleri yaramazdı da.</p>

  <p>Gözleri ufuktaki tepelerde Attignies meydana çıktı.</p>

  <p>Magnin: – Gel, dedi, aziz dostum. Siegfried, canımı sıkıyor komünistler.</p>

  <p>Hem sarışın hem de yakışıklı olduğundan, İspanyollar da, arkadaşları da ona kendi aralarında Siegfried adını takmışlardı; bu ad böyle yüzüne karşı ilk defa söyleniyordu ama, umursamadı.</p>

  <p>– Sizin gibi, dedi, gerçekte bizim de istediklerimizi isteyen bir adamla Parti arasında ne zaman bir gerginlik olsa, ölüp ölüp de dirilirim ben.</p>

  <p>Attignies, filodaki komünistler arasında, Magnin’in önemsediği tek adamdı. Krefeld’i de, Wurtz’u da sevmediğini biliyordu. Konuşmak da çekiyordu canı. Ayrıca, Marcelino geciktikçe, onun da en az kendisi kadar sinir üstünde olduğunun farkındaydı: O da severdi İtalya’nı.</p>

  <p>Attignies: – Bu işte, dedi, Parti bence hayli haksızlık etti etmesine, ama siz, siz hiç etmediğinizden emin misiniz?</p>

  <p>– Etmez olur muyum, küçük. Kendini tutamayan herkes bir sürü haksızlık eder, yaradılışı gereği...</p>

  <p>Yukarıdan yukarıdan değil, babaca konuşuyordu onunla.</p>

  <p>“Bir dökümü yapılsa...</p>

  <p>Hayır, suçlamalara suçlamalarla karşılık vermeye hiç niyeti yoktu. Yine de sözünü:</p>

  <p>– Wurtz orada, diye bağladı, aşağılık hafiye rolünü oynamaya başlayalı, komünistlerin beni hiç tutmadığını bilmiyor muyum sanıyorsunuz siz?</p>

  <p>– Yok, polis filan değildir Wurtz. Hitler Almanya’sında mücadele etmiştir, bizimkiler arasında Almanya’da çalışanlar belki de en iyileridir. Bu böyle. Ama bütünüyle alınırsa, saçma bir iş bu iş, elden de bir şey gelmiyor. Benim şaştığım, sizin gibi hem çok görmüş geçirmiş, hem de devrimci bir adamın üstünde durması. Niye bu?</p>

  <p>Magnin düşündü:</p>

  <p>– Bak küçük, dedi, birlikte dövüşmek zorunda olduklarım, birlikte dövüşmekten hoşlandıklarım bana güvenmezlerse, güvenemezlerse, dövüşmek neye yarar? Git geber daha iyi.</p>

  <p>– Tutun ki çocuğunuz bir haksızlık etti, kızar mıydınız ona?</p>

  <p>Magnin’in komünistlerin en iyilerini partilerine sımsıkı bağlayan o içten, o adeta yürekten bağlılığa ilk rastlayışıydı bu.</p>

  <p>Attignies: – Jaime de uçaktaydı, değil mi? diye sordu.</p>

  <p>– Evet, ön kulede.</p>

  <p>Karanlık gittikçe daha hızlı bastırıyordu.</p>

  <p>Delikanlı: – Duyarlığımızın, hatta hayatımızın, diye ilk sözüne döndü, bu savaşta esamisi bile okunmuyor.</p>

  <p>– Peki. Ama ya haksız olan babanızsa?..</p>

  <p>– Babanız demedim ben, çocuğunuz dedim.</p>

  <p>– Çocuğunuz var mı sizin Attignies?</p>

  <p>– Hayır, sizin var galiba?</p>

  <p>– Evet.</p>

  <p>Bakışlarıyla havalarda Marcelino’yu arayarak birkaç adım yürüdüler. Magnin, Attignies’in bir şeyler söyleyeceğini seziyordu.</p>

  <p>– Benim babam kim, biliyor musunuz Magnin yoldaş?</p>

  <p>– Evet, biliyorum bunun içindir ki...</p>

  <p>Attignies’in (takma adıydı bu onun) sır sandığını filoda bilmeyen yoktu. Memleketinin ileri gelen faşist şeflerinden biriydi babası.</p>

  <p>– Dostluk, dedi, dostunuz haklıyken değil, haksızken onunla birlik olabilmektir.</p>

  <p>Sembrano’nun yanına çıktılar.</p>

  <p>Işıldak hazır bekliyordu, üsteki bütün arabalar ilk emirle farlarını yakmak üzere alanın çevresine gönderilmişlerdi.</p>

  <p>Magnin: – Niye hemen yakmıyoruz? dedi.</p>

  <p>Sembrano: – Belki haklısın ama, diye yanıtladı, beklemekten yanayım ben. Bakarsın faşistler çıkagelir, alanı elimizle mi aydınlatmış olalım onlara? Hem canım, beklemek daha doğru.</p>

  <p>Magnin, Sembrano’nun ışıkları yakmamayı uğur bellediğinden direndiğinin farkındaydı; zaten havacıların hemen hepsi bir şeyleri uğur bellemişlerdi son günlerde.</p>

  <p>Pencereler açıktı; yaz sonu gecesi, yerden yukarıya yukarıya vuruyordu. Savaştan önceki günlerde, bu saatte alan müdürü, elinde viskisi...</p>

  <p>Üçü de aynı anda bağırdılar: – Işıkları yakın, ışıkları!</p>

  <p>Uçağın imdat düdüğünü işitmişlerdi.</p>

  <p>Otomobil farlarının kısa kısa çubukları arasına ışıldağın parıltısı bir kılıç gibi uzandı, alan boştu henüz. Magnin bıyıklarının, Attignies Magnin’in ardında, paldır küldür merdivenleri indiler.</p>

  <p>Aşağıda herkesin baktığı yöne bakınca uçağı gördüler. Geldiğini duyan olmamıştı ama, şimdi sesine kulak verip herkes inişe geçtiğini görüyordu. Gökyüzünün gittikçe kararan perdesi altında, kenarları kartondan kesilmiş gibi kesinlikle beliren profili, açık mavi bir yalaz ortasında kayıp gidiyordu: Arkasından cıvalı lambalarla aydınlatılmış anıtlar gibi net.</p>

  <p>Birisi bağırdı: – Dış motor ateş almış, yanıyor.</p>

  <p>İrileşmeye başlamıştı uçak, dönmeyi bırakmış, karşıdan inişe geçmişti. Enliliklerini yitiriverip birer çizgiye dönüşen kanatları, karanlık yer kesiminde biriktiğinden, geceye karışıp kaybolmuşlardı sanki. Onun için yalnız gövdeyi görüyorlardı bakanlar: Kocaman, deli mavisi bir kaynak lambası alevinin yırtıcı bir kuş gibi gagaladığı, yere hiç ulaşamayacakmış, hiç ulaşmaması gerekirmiş duygusunu veren gövdenin karanlığa dağılan parıltısını. İçinden ölü beklenen uçaklar niye bir türlü inmek bilmez?</p>

  <p>Magnin, iki eli gözlüğünün saplarında: – Hay Allah, diye mırıldandı, bombalar patlarsa...</p>

  <p>Uçağın yere değdiği anda, alevler ve gövde kıyasıya bir güreşe tutuşacaklarmış gibi, iyice yaklaştılar birbirine; gövde yalazın üstüne atıldı sanki, katladı onu, altında ezdi, yine de baş eğmedi alevler, ışıl ışıl fışkırdılar: Uçak tökezlenmişti.</p>

  <p>Ölüm gibi her an tetikte cankurtaran arabası sarsıla sarsıla yanından geçerken Magnin de atladı. Uçağın ne biçim konacağını daha başından kestirip (sonradan kendileri de ardlarına takılan kılavuzların küfürlerine aldırmaksızın) dörtnal koşmuş olan pelikanlar, gölgeleri tekerlek parmakları gibi çevrelerine yayılmış, dik ve yayvan alevlerin etrafında dört dönüyorlardı. Ateş neyse ki yeniden gövdeye ilişmez olmuştu, saydam ve titrek ışığıyla aydınlatıyordu yalnız. Pelikanlar, ürkütücü benzin kokusundan huzursuz, yine de son derece sabırlı, kurtarmaya çalıştıkları adamlar bu ikiye bölünmüş uçağa tırnak ete nasıl bağlıysa öyle bağlıymışlar gibi, usul usul bir yaranın sargılarını açarcasına ihtiyatlı hareketlerle, bulabildiklerini çıkarmaya çabalıyorlardı. Yangın söndürücüler alevlere küt küt vuradursun, yaralılar ve ölüler, gölge kalabalıklarını sırtlamış arkadaşlarının arasından çıkarılıyordu, bir bir: Öyle ki, ortalıkta hüküm süren o ceset aydınlığı yüzünden, hareketsiz birtakım ölüleri, hareketli birtakım ölüler koruyormuş hissi uyanıyordu.</p>

  <p>Üç yaralı, biri Marcelino olmak üzere üç ölü, eder, altı, hesapça bir kişi daha olacaktı, bir mitralyözcü. Jaime’ydi bu, öbürlerinden çok sonra indirdiler. Titreyen ellerini uzatmış karanlığı yokluyor, yanında bir arkadaşı onu yediriyordu: Görmüyordu artık, gözleri hizasında patlayan bir bomba kör etmişti onu.</p>

  <p>Havacılar, omuzlarından ve ayaklarından tutarak, ölüleri bara taşıdılar. Cenaze arabası daha sonra gelecekti. Kurşunu ensesinden yediği için pek az kanı akmıştı Marcelino’nun, ışığın korkunçluğuna, o telaşta kimsenin kapamayı akıl edemediği gözlerinin dokunaklı sabitliğine rağmen yine de çok güzeldi yüzü.</p>

  <p>Bardaki garson kızlardan biri baktı baktı:</p>

  <p>– Ruhun, dedi, yüzde belirmesi için en az bir saat geçmeli.</p>

  <p>Magnin az ölen görmemişti şimdiye kadar, ölümün birçoğunun yüzünü nasıl yatıştırıverdiğini biliyordu. Şimdi, kaygılar ve düşüncelerle birlikte kırışıklıkları, irili ufaklı çizgileri silinip gitmiş, yalnız apaçık gözleri, bir de meşin pilot başlığı yüzünden iradeli gözüken, bu hayattan boşalmış yüze bakarak, az önce kızın söylediği, daha önce de İspanya’da kimbilir kaç kere, kaç biçimde işittiği sözleri düşünüyordu: İnsanların gerçek yüzü ölümlerinden bir saat sonra meydana çıkarmış.</p>
</body>
</html>
