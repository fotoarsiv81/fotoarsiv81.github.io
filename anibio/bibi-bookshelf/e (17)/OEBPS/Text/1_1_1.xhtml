<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik2">1. Gönülden Geçirmek</p>

  <p class="baslik3">I</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Yaz gecesinde Madrid def gibi gerilmişti, sokaklarda silah yüklü kamyonların gürültüsünden geçilmiyordu. İşçi örgütleri, günlerden beri, kışlalara adam konduğunu, cephane kaçırıldığını, faşist ayaklanmasının eli kulağında olduğunu bildirip durmuyorlar mıydı, işte Fas elden gitmişti bile! Hükümet, gece saat bire doğru, halka nihayet silah dağıtılmasına karar verebildi; saat üçe doğru, sendikacı kartını her gösterene silah veriyorlardı. Geç bile kalınmıştı aslında: yarıgeceden saat ikiye kadar hayli iyimser giden taşra telefonları ufak ufak ağız değiştirmeye başlamışlardı.</p>

  <p>Kuzey Garı’ndaki telefon santralından teker teker öteki garları arıyorlar. İşin başında, Demiryolu İşçileri Sendikası’nın sekreteri Ramos, bir de bu gecelik yanına yardımcı verilmiş olan Manuel. Önceleri, bağlantısı kesik Navarra sayılmazsa, cevap hep ya, “Hükümet duruma hâkimdir” oluyordu, ya da “Hükümetten emir bekleyen işçi örgütleri şehrin kontrolünü ellerinde tutmaktadır.” Fakat durum değişmeye başlamıştı.</p>

  <p>– Alo, Huesca?</p>

  <p>– Kimsiniz?</p>

  <p>– Madrid İşçi Komitesi.</p>

  <p>– Sonunuz geldi boksoyları. Arriba Espana!</p>

  <p>Duvarda raptiyelerle tutturulmuş, <i>Claridad</i>’ın (akşam yedide çıkan) özel baskısı. Altı sütun üzerine manşet: “Yoldaşlar, silah başına!..”</p>

  <p>– Alo, Avila? Burası Gar, sizin orada ne var ne yok?</p>

  <p>– Sıkıysa gel de gör alçak herif. Yaşasın Kral-İsa!</p>

  <p>– Yakında yine görüşürüz. Salud!</p>

  <p>Ramos’u acele bir yerden çağırmışlardı da.</p>

  <p>Kuzeye çıkan bütün hatlar Saragossa, Burgos ve Valladolid’e doğru yöndeştiler.</p>

  <p>– Alo, Saragossa? Gar İşçi Komitesi mi?</p>

  <p>– Kurşuna dizdik onları. Yakında sizin de sıranız gelir. Arriba Espana!.. – Alo, Tablada? Burası Kuzey-Madrid, ben sendika sorumlusu.</p>

  <p>– Cezaevini arasana orospu çocuğu, seni de kulağından tuttuğumuz gibi oraya atacağız zaten.</p>

  <p>– İyi ya, Alcala’da buluşalım, soldan ikinci kahvede.</p>

  <p>Santraldakiler Ramos’un o kıvırcık ve hergele gangster suratına bakakaldılar.</p>

  <p>– Alo, Burgos?</p>

  <p>– Evet, buyurun. Karşınızda komutan.</p>

  <p>Demek gar şefi filan yok. Ramos kapattı.</p>

  <p>Telefonun biri çalıp duruyordu.</p>

  <p>– Alo, Madrid? Kimsiniz?</p>

  <p>– Demiryolu Ulaştırma Sendikası.</p>

  <p>– Burası Miranda, haberiniz olsun şehri ve istasyonu ele geçirdik. Arriba Espana!..</p>

  <p>– İyi ama Madrid bizde. Salud!</p>

  <p>Bu durumda, Valladolid dışında, kuzeyden yardım beklemek boştu. Asturya tarafları kalıyordu bir.</p>

  <p>– Alo, Oviedo? Kiminle konuşuyorum?</p>

  <p>Ramos çekinir olmuştu bayağı.</p>

  <p>– Gar sorumlusu.</p>

  <p>– Ben sendika sekreteri Ramos. Durum nasıl sizin orada?</p>

  <p>– Albay Aranda hükümeti tutuyor. Yalnız Valladolid’de işler karışıkmış: bizimkilere destek olsun diye üç bin maden işçisi yolluyoruz, silahlı.</p>

  <p>– Ne zaman?</p>

  <p>Ramos’un çevresinde bir dipçik takırtısı, cevabı işitemedi.</p>

  <p>– Ne zaman diyorum?</p>

  <p>– Hemen.</p>

  <p>– Salud!</p>

  <p>Ramos, Manuel’e, “Telefonla bu treni izle” dedi, Valladolid’i aradı.</p>

  <p>– Alo Valladolid? Kiminle konuşuyorum?</p>

  <p>– Gar sorumlusu.</p>

  <p>– Nasıl gidiyor?</p>

  <p>– Kışlalar elimizde. Oviedo’dan takviye bekliyoruz. Çabuk gelmesi için elinizden geleni yapın. Ama içiniz rahat olsun, bizim burası aksamaz. Sizin orada ne var ne yok?</p>

  <p>Garın önü şarkı kıyamet. Ramos ne dediğini bile işitemiyordu.</p>

  <p>Valladolid yeniden sordu:</p>

  <p>– Nasıl?</p>

  <p>– İyidir, iyidir.</p>

  <p>– Asker başkaldırdı mı?</p>

  <p>– Şimdilik hayır.</p>

  <p>Valladolid kapadı.</p>

  <p>Manuel, içinden zor çıkabildiği birtakım makas değiştirme hikâyelerinin, tozlu dosya, demir ve tren dumanı kokularının ortasında (kapı cehennem sıcağı geceye açıktı) Madrid’i arayan şehirleri ve durumlarını not etmekteydi. Dışarıdaki marşlar, dipçik patırtıları karşısındakileri durmaksızın tekrarlatmak zorunda bırakıyordu. (Faşistler aldırmıyordu ya, suratına kapatıveriyorlardı telefonu.) edindiği bilgiyi şebeke haritasına işliyordu sonra: Navarra ile bağlantı kesik. Biscaya Körfezi’nin bütün doğu kesimi, Bilbao, Santander, San Sebastian, Hükümetten yana. Yalnız Miranda bağlantısı yok. Ötede Asturya yakası, Valladolid de Hükümeti tutuyor.</p>

  <p>Ardsız aralıksız telefon zilleri.</p>

  <p>– Alo, burası Segovia. Kimsiniz?</p>

  <p>Manuel, “Öyle ya ben kimim?” dercesine Ramos’a bakarak:</p>

  <p>– Sendika sorumlusu, dedi.</p>

  <p>– Yakında keseriz seni onlardan.</p>

  <p>– Öyle mi, kimse farketmez. Salud!</p>

  <p>Faşistlerin elindeki garlar artık kendiliklerinden onları aramaya başlamışlardı: Sarracin, Lerma, Aranda del Duero, Sepulveda, yeniden Burgos. Tehditlerin çeşidi, Burgos’tan Sierra’ya, yardım trenlerinden çok daha çabuk iniyordu.</p>

  <p>– Burası İçişleri Bakanlığı. Orası Kuzey Santralı değil mi? Sivil muhafızlarla hücum kıtalarının Hükümetten yana olduklarını bütün istasyonlara bildiriniz.</p>

  <p>– Burası Güney Madrid. Kuzeyde durum nasıl Ramos?</p>

  <p>– Miranda onlarda gibi, aşağısı fena değil. Üç bin maden işçisi Valladolid’e iniyor, destek olmak için. Sizde ne var ne yok?</p>

  <p>– Sevilla ve Grenda garları onlarda. Gerisi bizim.</p>

  <p>– Cordoba?</p>

  <p>– Belli değil: garı ele geçiriyorlar, bakıyorsun varoşlarda savaşılıyor. Triana’da zorlu temizlik yapmışlar. Penarroya’da da. Ama Valladolid üstüne dediklerin şaşkına çevirdi beni. Onların elinde değil mi Valladolid?</p>

  <p>Ramos başka bir telefona geçerek aradı:</p>

  <p>– Alo, Valladolid? Kimsiniz?</p>

  <p>– Gar sorumlusu.</p>

  <p>– Offbe!.. Faşistler sizin orayı ele geçirmiş diye duyduk da.</p>

  <p>– Aslı yok. Her şey yolunda. Sizde nasıl gidiyor? Askerler ayaklandı mı?</p>

  <p>– Yoo!..</p>

  <p>– Alo, Kuzey Madrid? Kiminle konuşuyoruz?</p>

  <p>– Demiryolu Sendikası sorumlusuyla.</p>

  <p>– Burası Tablada, bizi mi aradınız?</p>

  <p>– Aradık aramasına, birisi çıktı, hapisteler mi, kurşuna dizildiler mi ne dedi.</p>

  <p>– Çıktık hapisten, faşistleri koyduk yerimize. Salud!</p>

  <p>– Burası Halkocağı. Bize bağlı bütün istasyonlara, Hükümetin, Barcelona’da, Murcia’da, Valencia’da, Malaga’da, bütün Estramadura ve Levante çevresinde, milis kuvvetlerine dayanarak, duruma hâkim olduğunu bildiriniz.</p>

  <p>– Alo, burası Tordesillas. Kiminle konuşuyoruz?</p>

  <p>– Madrid işçi Komitesi.</p>

  <p>– Allah belanı versin e mi? Sana benzer alçakları kurşuna dizdik bile. Ariba Espana!..</p>

  <p>Medina del Campo’da aynı şey. Bu duruma göre kuzeyle bağlantı kurmakta faydalanılabilecek tek hat, Valladolid hattı.</p>

  <p>– Alo, Leon? Kim konuşuyor?</p>

  <p>– Sendika sorumlusu. Salud.</p>

  <p>– Burası Kuzey Madrid. Oviedo madencilerini götüren tren geçti mi sizin oradan?</p>

  <p>– Geçti.</p>

  <p>– Biliyor musun şimdi nerede olduğunu?</p>

  <p>– Bilmem, Mayorga dolaylarında olmalı.</p>

  <p>Dışarıda, Madrid sokaklarında, ardı arkası kesilmeyen marşlar, dipçik takırtıları.</p>

  <p>– Alo, Mayorga? Burası Madrid, kim konuşuyor?</p>

  <p>– Siz kimsiniz?</p>

  <p>– Madrid İşçi Komitesi.</p>

  <p>Kapadılar. Peki, ya tren?</p>

  <p>– Alo, Valladolid? Madenciler yetişinceye kadar dayanabilecek misiniz?</p>

  <p>– Elbette dayanacağız.</p>

  <p>– Mayorga cevap vermiyor ama.</p>

  <p>– Vermesin varsın.</p>

  <p>– Alo, Madrid? Burası Oviedo. Aranda şimdi baş kaldırdı. Dövüşüyoruz.</p>

  <p>– Madencilerin treni nerede yahu?</p>

  <p>– Leon’la Mayorga arasında.</p>

  <p>– Aman bağlantıyı kaybetmeyin!</p>

  <p>Manuel konuşuyor, Ramos başında bekliyordu.</p>

  <p>– Alo, Mayorga? Burası Madrid.</p>

  <p>– Kimsin?</p>

  <p>– İşçi Komitesi. Siz kimsiniz?</p>

  <p>– İspanyol Falanjı Takım Komutanı. Treniniz geçti, budalalar, geçti ama, Valladolid’e kadar bütün istasyonlar elimizde; geceyarısından beri Valladolid de bizim. Gelsin bakalım madencileriniz, elde mitralyöz, bekliyoruz. Aranda başından attı onları, anladınız mı? Yakında görüşürüz.</p>

  <p>– Yakında ne demek, hemen!</p>

  <p>Manuel, Mayorga ile Valladolid arasındaki bütün istasyonları birbiri ardınca aradı.</p>

  <p>– Alo, Sepulvada mı? Burası Kuzey Madrid, İşçi Komitesi.</p>

  <p>– Treniniz geçti, enayiler, önümüzdeki hafta hepinizi doğrayınca göreceksiniz ananızın şeyinizi.</p>

  <p>– Yok canım, Salud!</p>

  <p>Haberleşmenin ardı arkası alınmıyordu.</p>

  <p>– Alo Madrid? Alo, alo, Madrid mi? Burası Navalperal del Pinares. İstasyon. Şehri yeniden ele geçirdik. Faşistler, evet, delikte: silahları alındı. Haberiniz olsun, şehir kendilerinde mi değil mi diye her beş dakikada bir telefon edip duruyorlar. Alo, alo...</p>

  <p>Ramos: – Her yana, dedi, yalan yanlış haberler yaymalı.</p>

  <p>– Kontrol ederler.</p>

  <p>– Etsinler, yine de ortalık karışır ya!..</p>

  <p>– Alo, Kuzey Madrid, burası U.G.T. Kiminle konuşuyorum?</p>

  <p>– Ramos.</p>

  <p>– Burada bir söylenti var, güya bir tren dolusu faşist, hem de en yeni silahlarla Burgos’a inmişler. Kulağına çalındı mı?</p>

  <p>– Aslı olsa, çalınması gerekti. Sierra’ya kadar bütün istasyonlar elimizde ama, yine de tedbiri elden bırakmamalı. Bir dakika...</p>

  <p>“Manuel, arasana Sierra’yı.”</p>

  <p>Manuel arka arkaya bütün istasyonları yokladı; elinde bir cetvel, bir yandan da tempo tutuyor gibiydi. Bütün Sierra boydan boya onlardan yanaydı. Posta santralına sordu, aynı şeyi söylediler. Sierra’nın aşağısında ya bir işe kalkışmamışlardı faşistler, ya da yenilmişlerdi.</p>

  <p>Kuzeyin yarısı ellerindeydi ama. Navarra’da, eski Madrid Emniyet Müdürü Mola ve her zaman olduğu gibi ordunun dörtte üçü, Hükümete karşı. Hükümetin yanında halk, hücum kıtaları, belki de sivil muhafızlar.</p>

  <p>– Burası U.G.T. Ramos, sen misin?</p>

  <p>– Evet.</p>

  <p>– Trenden ne haber?</p>

  <p>Ramos özetledi. Sonra da o sordu:</p>

  <p>– Genel durum ne gösteriyor?</p>

  <p>– İyi, çok iyi. Savunma Bakanlığı’na kulak asmayacaksın ama. Saat altıda tamam, dediler, her şey bitti. Kazın ayağı öyle değil, dedik. Onlara bakarsan milislerde iş yok. Ama kimse aldırmıyor dediklerine. Millet sokaklarda şarkı kıyamet, sesini zar zor işitiyorum.</p>

  <p>Gar çevresinde söylenen marşlar, Ramos’un kulaklıkta işittiklerine karışıyor.</p>

  <p>Harekâta besbelli her yanda aynı saatte başlanmıştı ama, etkisi, ilerleyen bir ordunun aralıksız yaklaşması gibi oldu: Faşistler her seferinde Madrid’e gittikçe daha yakın istasyonları ele geçirmekteydiler; fakat hava birkaç haftadır zaten öylesine gergin, halk silahsız bir baskına uğrayacağından öylesine kaygılıydı ki, bu savaş gecesi bir yerde büyük bir kurtuluşu andırıyordu.</p>

  <p>Ramos: – Senin kayaklı araba hâlâ burada mı? diye sordu.</p>

  <p>– Evet.</p>

  <p>Santralı gar sorumlularından birine bırakıp çıktılar. Birkaç ay önce Sierra’da kayak yapmaya giderim diye, Manuel, kelepir bir araba düşürüp almıştı. Pazarları propaganda için kullanıyordu Ramos. Bu gece onu yine Komünist Partisi’nin emrine vermişti Manuel, kendisi de bir kere daha arkadaşı Ramos’la birlikte çalışıyordu.</p>

  <p>Ramos: – Yeniden 1934’e başlamak var mı hayatta, dedi. Hadi bir koşu Tetuan de las Victorias’a atalım kendimizi.</p>

  <p>– Neresi bu?</p>

  <p>– Cuatro Caminos.</p>

  <p>Üç yüz metre kadar ya gitmiş ya gitmemişlerdi, ilk kontrol devriyesince durduruldular.</p>

  <p>– Kâğıtlarınız?</p>

  <p>Kâğıt dedikleri sendika kartıydı. Manuel Komünist Partisi üyelik kartını üstünde taşımıyordu artık. Film stüdyolarında çalıştığından (ses mühendisiydi o) hafif Montparnasse üzerine giyinişinin kendisini kılıkça burjuvalıktan çıkardığını sanmaktaydı. Düzgün, biraz yüklüce ve koyu esmer suratında işçiye benzer yanı, olsa olsa, okkalı kaşlarıydı. Zaten milisler ona şöyle baktı bakmadı, Ramos’un güleç ve kıvırcık yüzünü tanıdılar. Araba havada sıkılı yumruklar, omuz sıvazlamaları ve <i>salud</i>’lar arasında yeniden yola düştü. İçi dışı kardeşlikti gecenin, diyecek yoktu doğrusu!</p>

  <p>Oysa şu son haftalarda sağcı sosyalistlerle solcu sosyalistler az buz çatışmamış, bir Prieto Kabinesi’nin olasılığına Caballero az karşı çıkmamıştı... İkinci yoklama sırasında F.A.I.’li işçilerin, yakaladıkları “şüpheli bir şahsı”, “ezelî rakipleri” U.G.T.’li işçilere teslim ettiklerini gördüler. Gidişat iyi diye düşündü Ramos. Silah dağıtımı anlaşılan henüz bitmemişti: tepeleme tüfek yığılı bir kamyon geçiyordu, durdu.</p>

  <p>Ramos: – Hâle bak, dedi, sanki postal yüklü.</p>

  <p>Gerçekten tüfeklerin yalnız dibçik tabanları görülmekteydi:</p>

  <p>Manuel: – Sahi yahu, dedi, sanki postal.</p>

  <p>– O ne biçim konuşmak öyle?</p>

  <p>– Sorma, yemekte dişimin biri kırıldı, dilimi oradan ayıramıyorum. Faşizm düşmanlığı filan takmıyor.</p>

  <p>– Neymiş bu dişini kıran yemek?</p>

  <p>– Çatalı ısırdım da!</p>

  <p>Birtakım insan gölgeleri, kibritler gibi sımsıkı dizili, karanlıkta bekleşenlerin dırlanmasına aldırmaksızın, dağıtılan tüfekleri alır almaz önce öpüyorlardı. Ortalıkta, etekleri mermi dolu kadınlar.</p>

  <p>Birinin: – Geç bile kaldılar, dediği duyuldu. Tepemize binsinler diye bekleye bekleye bir hâl olduk.</p>

  <p>– Kendi payıma, Hükümet bizi gözden çıkardı sanmıştım ben.</p>

  <p>– Boş ver, şimdi anlayacaklar dünya kaç köşeymiş, it sürüsü!</p>

  <p>– Bu gece, Madrid’de...</p>

  <p>Her beş yüz metrede bir, yeniden yoklama: şehirde mitralyözlü faşist arabaları dolaşıyormuş da. Sonra yeniden havada sıkılı yumruklar, aynı kardeşçe yakınlık. Bir de durup durup tüfeklerini kurcalamaktan vazgeçemeyen nöbetçilerin o garip merakları. Yüzyıldan beri tüfek yüzü görmemişler ki...</p>

  <p>Varır varmaz Ramos cıgarasını attı ve ayağıyla ezdi.</p>

  <p>– Sen de söndür.</p>

  <p>Çarçabuk kayboldu, on dakika sonra ardına üç kişi eklemiş olarak yeniden meydana çıktı: hepsinin elinde, sicimle bağlanmış, gazete kâğıdından paketler.</p>

  <p>Manuel kaygısızca yeni bir cıgara yakacak oldu, Ramos hiç bozmadan:</p>

  <p>– Dinamit bunlar, dedi. Cıgara içmekten vazgeç.</p>

  <p>Öbürleri paketlerin yarısını şoför yerine, yarısını arkaya yerleştirerek eve döndüler. Manuel cıgarasını atmadan, ayağıyla ucunu ezmek için arabadan çıkmıştı. Ters ters Ramos’a baktı.</p>

  <p>– Ee, dedi Ramos, ne bakıyorsun öyle?</p>

  <p>– Canımı sıkıyorsun, Ramos.</p>

  <p>– Anladık. Hadi şimdi yola.</p>

  <p>– İlle benim araba mı olacak yahu? Başka bir arabayı da sürebilirim ben.</p>

  <p>– Bana bak, Avila’nınkinden başlayıp bütün köprüleri atacağız, anladın mı? Dinamit, gerekli olduğu yere kadar Peguerinos, vs., kaçak götürülecek. Şimdi açıktan iki saat kaybetmenin âlemi var mı? Şu arabanın, bizi hiç olmazsa yolda bırakmayacağını biliyoruz.</p>

  <p>Manuel, hüzünlü, baş eğdi: – Peki, dedi.</p>

  <p>Aslında arabanın kendisi o gösterişli kayakları kadar gözünde yoktu. Yeniden yola düştüler: Manuel önde; Ramos, göbeğinin altında sıkı sıkı tuttuğu bir paket el bombasıyla, arkada. Manuel, arabasına yabancılaştığının birdenbire farkına vardı. Artık araba maraba yoktu ortada, yalnız karmakarışık ve sınırsız bir umutla yüklü bu gece vardı, içi sıra yeryüzünde herkese yapacak bir iş düşen bu gece. Ramos, uzaklardaki bir trampeti kalbinin gümbürtüsü gibi işitiyordu.</p>

  <p>Her beş dakikada bir yoklama için durduruldular.</p>

  <p>Çokluk okuması olmayan milisler, Ramos’u tanır tanımaz, ikisinin de omuzlarına dostça vuruyor, hele onun “Cıgaraları söndürün ulan!” diye böğürdüğünü işitip arabayı paketlerle yüklü görünce sevinçten tepinmeye başlıyorlardı. Asturya taraflarının dinamit oldum olası destanlaşmış silahıydı da, ondan.</p>

  <p>Sonra yeniden yol.</p>

  <p>Alcala’da Manuel hızlandı. Zaten bütün arabalar saatte seksenle gidiyorlardı bu gece. Sağından, silahlı işçilerle yüklü bir F.A.I. kamyonu ansızın sollamaz mı? Manuel sıyrılmayı denedi, olmadı. Kuş gibi hafif arabasıyla yerden kesildiğini hissederek, “Tamam,” diye düşündü, “sonumuz geldi.”</p>

  <p>Sonra - bereket versin kaldırımın üstünde - kestaneler gibi takır takır yuvarlanan dinamit paketleri arasında, yüzü koyun yerde buldu kendini. Burnundan akan kan çenesinin altında birikmiş, elektrik ışığından parlıyordu; hiçbir yanı acımıyordu, burnu kanıyordu sadece, hepsi o kadar. O ara Ramos’un, “Aman cıgara içmeyin arkadaşlar!” diye bağırdığını işitti, o da öyle bağırarak nihayet başını çevirdi ve dostunun hâlini gördü: bacakları gönye, kıvırcık saçları suratına inmiş, sıkı sıkı göbeğine bastırmış el bombalarını, çevresinde de paketlere ilişmeyi göze alamadan dört dönen bir takım silahlılar. Ortada bir yerde Ramos’un cıgarası (arkada yalnızdı ya, fazladan bir cıgara daha içmek için bundan faydalanayım demiş) tek başına tütüp duruyordu. Manuel ayağı ile söndürdü. Ramos paketleri duvarın dibine yağdırmaya başlamıştı bile. Kayaklı arabaya gelince, hiç sözünü etmemek daha iyi.</p>

  <p>Yakınlarda bir hoparlör avaz avaz, “<i>İsyancı birlikler Barcelona’nın merkezine yürüyorlar,</i>” diye bağırmaktaydı. “<i>Hükümet duruma hâkimdir.</i>”</p>

  <p>Manuel paketleri toplayanlara yardıma gitti. Her zaman durduğu yerde duramayan Ramos’un hiç istifini bozmadığını görünce:</p>

  <p>– Ne duruyorsun, dedi, hadi yardım etsene!</p>

  <p>“<i>Alo! İsyancı birlikler Barcelona’nın merkezine yürüyorlar.</i>”</p>

  <p>– Edemem. Kolumu oynatamıyorum, bertilmiş galiba, şimdi geçer. İşe yarar ilk arabayı durdurup yolumuza devam edelim.</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Barcelona’da, püfür püfür sulanmış yer serinlikleri arasında, çabuk yaz şafağı söküyordu. İberik Anarşist Federasyonu’ndan ve Ulaştırma Sendikası’ndan Sils, öteki adı Negüs, kocaman ve bomboş caddenin karşısında bütün gece açık kalmış o daracık kahvede arkadaşlarına tabanca dağıtmaktaydı.</p>

  <p>Başkaldırmış birlikler yakınlarına gelmişti.</p>

  <p>Her kafadan bir ses çıkıyordu.</p>

  <p>– İyi ama, buradaki birlikler ne yapacak?</p>

  <p>– Ne mi yapacak, anamızı belleyecekler, şaşarım aklına.</p>

  <p>– Subaylar daha dün Companys’e bağlılık andı içmedi mi?</p>

  <p>– Radyoyu dinle, radyoyu, cevap onda.</p>

  <p>Daracık salonun nihayetindeki ufak radyo artık her beş dakikada bir tekrarlıyordu:</p>

  <p>“<i>İsyancı birlikler Barcelona’nın merkezine doğru...</i>”</p>

  <p>– Hükümet silah dağıtıyor mu?</p>

  <p>– Hayır.</p>

  <p>– Dün, bizim F.A.I.’den iki arkadaş, silahlı dolaşıyorlar diye tutuklandılar. Kurtarmak için Durruti ve Dilver’i çağırmak gerekti.</p>

  <p>– <i>Tranquilidad</i>’da<a href="../Text/dipnot.xhtml#Footnote0001" id="Feedback0001"><sup>[1]</sup></a> ne diyorlar? Alabilecekler miymiş silahları, yoksa hayır mı?</p>

  <p>– Hayır gibi.</p>

  <p>– Ya tabancalar?</p>

  <p>Negüs bir yandan dağıtadursun, bir yandan da:</p>

  <p>– Bunları, diyordu, sayın faşist subaylar istemeyerek de olsa anarşist omuzdaşlarının emrine verdiler. Sakalım var ya, sözüm de dinleniyor.</p>

  <p>Geceleyin iki dostunu, birkaç da kafadarı yanına almış, iki savaş gemisinin subay gazinosunu soymuştu. Hâlâ gemilere çıkabilmek için giydiği mavi makinist tulumuylaydı. Son tabancayı birine uzatırken:</p>

  <p>– Sıra, dedi, keseleri birleştirmekte şimdi: ilk açık bulacağımız silahçıdan mermi almamız lazım. Elimizdekiler, adam başına yirmi beş, yetmez bize.</p>

  <p>“<i>İsyancı birlikler Barcelona’nın merkezine doğru...</i>’’</p>

  <p>– Bugün açık silahçı olur mu hiç, Pazar yahu.</p>

  <p>– Uzun ettin. Açık olmazsa biz açarız.</p>

  <p>“Şimdi dağılın, herkes gidip eşini dostunu toplasın ve alıp getirsin.”</p>

  <p>Altı kişi kalıyor. Öbürleri gidiyorlar.</p>

  <p>Komuta eden Negüs ya, sendikadaki görevi yüzünden değil bu. Beş yıl hapis yatmasından; bir grev sonunda Barcelona Tramvay Kumpanyası dört yüz işçisini kovunca, bir gece, bir düzine arkadaşının da yardımıyla, Tibidabo tepesindeki depoda tramvayları ateşe verip frenlerini çözerek, alev alev, şehrin ta ortasına kadar otomobil klaksonları arasında salıvermesinden. Sonraki daha az önemli baltalamalarından da, iki yılı var.</p>

  <p>Hepsinin yüreğinde yarın şafakta ne olacağı kaygısı, sabahın alaca karanlığına çıktılar. Sokak başlarında kahveden ilk çıkanların toplayıp getirdikleri gruplar görülüyordu. Digonal’a vardılar ki birlikler doğan günün içinden üstlerine üstlerine çıkıyor.</p>

  <p>Ayak sesleri durdu, bir silah cayırtısı kapladı bulvarı, başlarında subaylarıyla Pedralbes Kışlası’nın askerleri, Barcelona’nın en büyük caddesinden dosdoğru şehrin merkezine ilerliyorlardı.</p>

  <p>Anarşistler dikine ilk sokaklardan birinde sipere girdiler. Negüs’le öbür ikisi geri döndü.</p>

  <p>İlk görmüyorlardı bu subayları onlar. Asturya’daki otuz bin hükümlüyü tutuklayanlar da. 1933’de Saragossa’daki köylü ayaklanmasının kırılmasını sağlayanlar da hep aynı subaylardı. Cizvitlerin emlakine el koyma kararı, bir yüzyıl içinde altı defa alınmış, onların yüzünden altı defasında da uygulanamamıştı. Negüs’gilleri toprağından kovanlar da bunlar değil miydi? Katalan yasası, işlenmeyen bağları sahipsiz saymıyor mu, bunlar, floksera vurunca, bütün hastalıklı bağları işlenmiyor diye sahipsiz sayıvermişler; ortakçılarını, elleriyle diktikleri, yirmi yıl mıdır, elli yıl mıdır, bunca zamandır üzümünü devşirdikleri bağlarından çıkarıp atmışlardı. Yerlerine koyduklarının bağlarda hiçbir emeği olmadığından fiyatları da ona göre ucuz olmuş, Allah bilir, yine bir faşist subaylarca ödenmişti.</p>

  <p>Şimdi, önü sıra öncü devriyesi çıkarmış birliği, çepçevre kuşatarak ilerliyorlardı; her dirsekte, devriyeler sokaklara derinlemesine bir ateş açmadan geçmiyordu. Sokak lambaları henüz sönmemişti. Neon reklamları şafaktakine göre daha soluk bir parıltıyla fakat yine de ışıldıyordu. Negüs arkadaşlarının yanına döndü.</p>

  <p>– Bizi görmemiş olamazlar. İyisi mi dolaşıp daha yukarıdan bir yerden ansızın tepelerine binelim.</p>

  <p>Koştular, ayaklarında sandal olduğundan çıt çıkmadı. Diagonal’a dikey bir sokağın kapı aralarında pusuya yattılar. Zengin bir sokaktı bu, güzel ve içerlek kapılarla süslü. Bulvardaki bütün ağaçlar kuş demetleriyle yüklüydü. İçlerinden hangisi karşısına baksa, yolun öte yanında, elinde tabancasıyla, taş kesilmiş bir arkadaşını görmekteydi.</p>

  <p>Git git, düzenli ayak sesleriyle doldu boş sokak. Anarşistin biri vurularak düştü. Besbelli pencerelerden ateş ettiler ama, hangisinden? Üstelik askerlerle aralarında elli metre ya kalmış ya kalmamıştı. Ammada çapraza düşmüşlerdi ha! Kapılar karşı pencerelerden ayna gibi görülüyordu. Askerin ayak sesleriyle gittikçe dolan sokakta, kapı sundurmaları altında donakalmış anarşistler, penceredekilerin lunaparkta hedefe atar gibi rahat rahat ateş ederek, kendilerini vurmasını bekliyorlardı.</p>

  <p>Öncü devriyenin yaylım ateşi. Mermiler bir çekirge sürüsü gibi patır patır geçtiler. Devriye oyalanmadı, yürüdü. Fakat birliğin kendisi sokağın önünden geçerken bütün kapılardan bir cayırtıdır koptu.</p>

  <p>Anarşistler pek de boşa atmazlardı hani.</p>

  <p>Subaylar “İleri!” diye bağırdılar: bu sokağa doğru değil ama, şehrin merkezine doğru ileri; her şeyin bir sırası vardı çünkü. Gizlendiği anıt bozması kapının süsleri arasından Negüs askerlerin ancak palaskalarından aşağısını görebiliyordu: tek silah görünmüyordu ortalıkta, besbelli omuzlamışlar, hem geçiyor hem de ateş ediyorlardı. Ayrıca bir sürü sivil pantolon da koşuştuğuna göre faşist militanlar da onlarla beraberdi.</p>

  <p>Ardçı devriyeler de geçtiler, ayak sesleri hafifledi.</p>

  <p>Negüs topladı adamlarını, başka bir sokağa götürüp durdu. Etkili olamıyorlardı bu yaptıklarıyla. Asıl çatışma şehrin merkezinde, herhalde Katalonya Alanı’nda geçecekti. Orada askerleri arkadan bastırmalıydı ama, nasıl?</p>

  <p>İlk rastladıkları alanda birlik bir manga bırakmıştı. Pek de akıllıca sayılmazdı ya!.. Ortalarında bir de hafif makinalı.</p>

  <p>İşçinin biri, elinde tabanca, koşarak geçti.</p>

  <p>– Halka silah dağıtıyorlar!</p>

  <p>Negüs’de bir merak: – Bize de var mı?</p>

  <p>– Allah Allah, ne dedik sana, halka silah dağıtıyorlar!</p>

  <p>– Anarşistlere de yeriyorlar mı?</p>

  <p>Öteki soruyu askıda bıraktı, çekti gitti.</p>

  <p>Negüs aradı bir kahve buldu oralarda, anarşist gazetesine telefonla durumu sordu: Evet, halka silah dağıtılmaktaydı gerçekten, fakat anarşistlere şu ana kadar hepsi hepsi altmış revolver verilmişti. “İyisi mi kendi göbeğini kendin kes, git savaş gemilerinden tabanca yürüt.”</p>

  <p>Sabah sabah, uğuldayan bir fabrika düdüğü. Sanki herkesin günlük yaşantısıyla haşir neşir olduğu günlerden biri. Negüs’ün ve arkadaşlarının bu düdükleri işiterek, kurşunî ve kirli sarı duvarlar boyunca telaşlı telaşlı yürüdükleri günlerden biri. O bitmez tükenmez duvarlar boyunca. Sanki aynı şafak, tramvay tellerinde yanık unutulmuş gibi asılıya benzer aynı elektrik ışıkları. Her şey aynı. Sonra bir düdük daha. On. Yirmi.</p>

  <p>Yüz.</p>

  <p>Bütün grup yolun ortasında taş kesilmiş, kalakalmıştı. İçlerinden hiçbirisi beş fabrika düdüğünden fazlasını bir arada işittiğini hatırlamıyordu. Eski İspanya’nın başı dertte şehirleri bütün kilise çanlarının uğultusuyla nasıl sarsılırdıysa, yaylım ateşlerine Barcelona işçileri, öyle, fabrika düdüklerinin ağulu solumasıyla karşılık veriyordu şimdi. Ardında silahlı iki kişiyle, şehrin merkezine seğirten biri:</p>

  <p>– Puig, diye bağırdı. Katalonya Alanı’nda.</p>

  <p>Negüs’ün yanındakilerden birisi:</p>

  <p>– Ben, dedi, onu hastahanede sanıyordum. Çıkmış mı?</p>

  <p>Bir ağızdan uluyup duran fabrika düdükleri yola çıkan bir geminin iç karartan merhabası olmaktan çoktan çıkmış, baş kaldırmış bir donanmanın gürültü kıyamet demir alışına dönmüştü. Negüs, bir hafif makinalıya baktı, bir başındaki mangaya:</p>

  <p>– Biz, dedi, silah dağıtımını kendi başımıza halledeceğiz.</p>

  <p>Kara sakalıyla bıyıkları arasından dişleri az öne çıkmış, kuduz gibi gülümsüyordu. İşçilerin el koyduğu fabrikalardan, bazan çabuk çabuk, bazan uzun uzun yükselen ulumalar, evleri, sokakları, gökyüzünü ve dağlara varıncaya kadar bütün körfezi kaplamıştı.</p>

  <p class="ortali_yildiz">*<span class="buyuk_yildiz">*</span>*</p>

  <p>Öbürleri gibi, Pare Kışlası’ndaki birlikler de şehrin merkezine doğru yürümekteydiler.</p>

  <p>Puig, sırtında siyah bir kazak, yanında üç yüz adam, bir alanı tutmuştu: en kısaları ve en enlileriydi bu üç yüz kişinin. Hepsi anarşist değillerdi, yüzden fazlasının elinde Hükümetin dağıttığı tüfekler olduğuna göre. Bilmeyenler, bilenlere nasıl kullanacaklarını soruyorlardı. Puig, “Aramızda senin benim yok,” diyerek, tüfekleri, herkesin rızasıyla en iyi atıcılara paylaştırdı.</p>

  <p>En büyük caddeden geleceklerdi ya askerler, o da bütün karşı sokaklara yerleştirdi adamlarını. O arada Negüs, elinde hafif makinalı, adamlarıyla çıkageldi; fakat, ondan başka hafif makinalı kullanmasını bilen kimse yoktu. Ses soluk kesilmişti ortalıkta, ne sandallı milislerin koşuşması duyuluyordu, ne tramvaylar; uzakta olduklarından askerlerin ayak sesleri bile işitilmiyordu. Fabrika düdükleri susar susmaz gelmiş Barcelona’nın üstüne sanki bir tuzak sessizliği çökmüştü.</p>

  <p>Askerlerin - çoğu sivil pantolonlu - ilk sırası, sokaklardan birine ateş açarak, vurulup dökülüşen bir güvercin sürüsü altında, savaş düzenine yayıldı. İkinci sıra başka bir sokağa ateş açarak aynı şeyi yaptı. Mevziye girmiş Puig’in adamları da ateş ediyorlardı ama, Negüs’ünkilerin yaptığı gibi herhangi bir sokak parçasına değil, atışlarını ayarlayarak yapıyorlardı bu işi: Alan pek büyük olmadığından askerlerin ilk sırası koşar adım uzaklaşayım dedi ama bu sefer Negüs’ün hafif makinalısının altına düştü, nasıl bir dalga, getirdiği çakılları bırakıp çekilirse, arkasında, öyle uzanmış, ya da tortop olmuş bir yaralı zinciri bırakarak, her şeyi silip süpüren bir ateş sağanağı içinde, geldiği yere, caddeye çekildi.</p>

  <p>Olimpiyatlar için gelmiş yabancı sporcular, civardaki otellerinin pencerelerine üşüşmüş, don gömlek seyir bakıyorlardı: bir alkıştır kopardılar. (Ama kime, sivillere mi yoksa askerlere mi?) Yeniden bir fabrika düdüğü bir gemi gibi uğuldadı.</p>

  <p>İşçiler, askerlerin ardına düşmüş, kovalıyorlardı. Puig, kısacık kollarını sallayarak, “Dönün yerlerinize!” diye bar bar bağırıyordu ama işiten kim?</p>

  <p>Bir dakika geçti geçmedi, bu işe kalkışanların yarısından çoğu yerde yatıyordu. Beş dakika önceki durum tersine dönmüştü şimdi: askerler caddedeki kapı sundurmaları altında mevziye girmişlerdi, işçilerse açıkta. Sonuç, alanın öte yanında haki yaralı ve ölüler, bu yanında mavi ya da koyu renklileri, ikisinin arasında bir sürü ölü güvercin, hepsinin üstündeyse, o tatil güneşinde yeniden ulumaya başlayan, bir ağızdan yirmi fabrika düdüğüydü.</p>

  <p>Alanda epeyce yaralı bırakmışlardı ama, gittikçe kalabalıklaşan Puig’in adamları, sağdan soldan atılan silahların serseri patırtısı ve fabrika düdüklerinin can çekişmesi arasında askerleri iyice hırpaladılar. Öyle ki sonunda birlikler, Halk Cephesi savaşçıları caddeye paralel sokaklardan yetişip de bir barikat arkasında gerilerini keser korkusundan, koşar adım geri çekildiler.</p>

  <p>Kışlanın kapıları bir demir tangırtısıyla üstlerine kapandı.</p>

  <p>– Puig mi?</p>

  <p>– Evet, benim. Ne var?</p>

  <p>Aralıksız yeni yeni savaşçılar geliyordu. Sivil muhafızlar ve hücum kıtaları merkezde savaştığı, komünistlerse Barcelona’da sayıca az olduğu için, anarşist liderleri ister istemez savaşın da liderleri olmuşlardı. Puig, <i>Soldarité Ouvriere</i>’e yazmıyordu ya, o kadar çok tanınmamıştı. Fakat Saragossa’lı çocuklara yardım kampanyasını onun örgütlediğini bilirdi herkes, hattâ anarşist olmayanlar, F.A.I.’nin şefleriyle uğraşmaktansa onunla iş görmeyi yeğlerdi. (1934 baharında, Durruti’nin yönetiminde Saragossa’lı işçiler, beş hafta, İspanya’nın İspanya olalı görmediği en büyük grevi yapmışlardı. Ödenek mödenek istemiyorlardı, işçiler arası dayanışmanın çocukları yararına işlemesini dilediler yalnız, belki yüz bini aşkın insan <i>Solidaridad</i>’a yiyecek ve para yağdırdı; Puig, hem bunları dakikasında üleştirmişti, hem de çarçabuk bir kamyon kervanı derlemiş. Saragossa’lı işçilerin çocuklarını yüklediği gibi Barcelona’ya getirmişti.) Bu kadarla kalsa iyi, anarşistler arasında aidat ödeme âdeti yok ya, grevcilere ve Anarşist Kitabevi’ne yardım olsun diye, Puig de Durruli gibi, bütün öteki <i>Solidaridad</i> grubu üyeleri gibi, gözünü kırpmadan İspanya Bankası’nın altınlarını taşıyan kamyonların bir zamanlar önünü kesmiş, altınlara el koymuştu. Onun yalnız serüvenci yaşantısını bilen birisi, sabahtan beri aralıksız gülümseyen, ufarak ve tıknaz, çengel burunlu ve dalgacı bakışlı bu çetin cevizi görse, şaşırırdı herhalde; doğrusu ya, yaşantısına yakışır üstündeki tek şey, sırtındaki siyah kazaktı.</p>

  <p>Sayısı gittikçe çoğalan, yavaş yavaş barikatlar da kurmaya başlayan adamlarının üçte biriyle, hafif makinalıyı orada bıraktı. Yeni gelenlerden birisi makinalı kullanmasını biliyordu. Halktan yana geçen askerlerden olacaktı bu. Zira yanlışlık korkusuyla ceketlerini atmış, ama miğferleri başında, epeyce asker geçiyordu bu tarafa. Dediklerine bakılırsa, faşist subaylar sabah onlara ikişer bardak rom dağıtmış, sonra da bir komünist komplosunu bastırmaya gideceklerini söylemişlerdi.</p>

  <p>Puig yanındakilerle Katalonya Alanı’na gitti. Önce şehrin merkezindeki isyancıları ezmek, sonra da kışlalara yürümek niyetindeydiler.</p>

  <p>Alana geldiler. Tam karşılarında ananastan bozma kulesi ve mitralyözleriyle Colon Oteli yükseliyordu. Öbürleriyle bağlantısı kesilmiş olan Pedralbes Kışlası’nın birlikleri üç ana binayı işgal etmişlerdi: Karşıda otel, sağda telefon santralı, solda Eldorado. Askerler çarpışmıyorlardı artık, ama mitralyözler subayların, yarı bellerine kadar tebdil faşistlerin ve on beş günlük “askerler”in alanı elde tutmasına yetiyordu.</p>

  <p>Alanın ortasındaki yüksekçe parkı, otuz kadar işçi, çevresindeki ağaçlardan faydalanmayı deneyerek bir koşu geçmeye kalkıştılar; mitralyözler göz açtırmayınca, tesbih taneleri gibi sapır sapır dökülüştüler. Ürküp nedense kaçmadan epeyce yüksekte dört dönüyorlardı güvercinler; gölgeleri, yıkılmış vücutların, hele tüfeğini hâlâ başının üzerinde tutarak can çekişen birinin üstünden bir gelip, bir geçiyordu.</p>

  <p>Puig’in çevresinde bütün solcu partilerin armaları farkediliyordu. Alana binlerce adam yığılmıştı.</p>

  <p>Liberaller, U.G.T’nin ve C.N.T’nin üyeleri, anarşistler, cumhuriyetçiler, sendikacılar ve sosyalistler ilk defa olarak elele vermiş, omuz omuza düşman mitralyözlerine karşı koşuyorlardı. Asturya’lı hükümlülerin affını elde edebilmek için anarşistler ilk defa olarak oylamaya katılmıştı. Barcelona’nın böyle birleşivermesi de, Puig’in hanidir dip saklanıp nihayet dalgalanabilen kırmızı siyah bayrağın çekildiği yerde kalacağını umması da, işin içine Asturyalı kanı karışmasındandı.</p>

  <p>Koltuğunun altına bir horoz sıkıştırmış koşturan bir sakallı:</p>

  <p>– Pare Kışlası’ndakiler, diye bağırdı, kışlalarına döndüler.</p>

  <p>Bir başkası: – Goded, dedi, Balear adalarından gelmiş.</p>

  <p>Faşist generallerin en iyilerinden birisiydi bu Goded.</p>

  <p>Kaportasında İspanya beyazı U.H.P yazılı bir otomobil geçti; küçük alandaki levhaları aklından geçiren Puig, bir an, “Bu da,” diye düşündü, “bizim reklamımız.”</p>

  <p>Gözü kara, başka bir takım adamlar, en az iki mitralyöz yuvasının ateşi altında, balkonları, kapı sundurmalarını siper alarak duvarlar boyunca sızmayı denemekteydiler. Puig, boğazı üst üste üç paket cıgara içmiş gibi kuru ve acı, birbiri ardınca onların vurulup vurulup nasıl düştüklerini görüyordu.</p>

  <p>İlerliyordular, çünkü ateşe karşı gitmek isyan geleneklerinden sayılırdı; otelin önünde duraklasalar, oracıkta, yuvarlak kahve masalarının kalabalık ettiği şu kaldırımın üstünde güneşe karşı delik deşik olurlardı. Kahramanlığı öykünen kahramanlıktan iş çıkmaz. Gerçi Puig gözü kara adamları, hele bu vurulanları seviyordu. İçinden kan gidiyordu üstelik. Devletin altınını ele geçirmek için üç beş sivil muhafızla dövüşmenin Colon Oteli’ni zaptetmek demek olmadığının da farkındaydı, fakat saldıranların bu işi ne belirli hedeflere karşı ne de düzenleşik olarak yaptıklarını anlamasına önceki ufacık tecrübesi fazlasıyla yetiyordu.</p>

  <p>Parkı çepçevre kucaklayan adamakıllı geniş bulvarın asfaltında mermiler böcekler gibi vızır vızır sıçramaktaydılar. Pencere dersen sürüsüne bereket! Puig, otelinkileri saydı; yüzden fazla. Çatıdaki koskoca reklam yazısının “O”ları içinde mitralyözler yuvalanmış gibisine de gelmedi değil, hani: cOlOn.</p>

  <p>– Puig?</p>

  <p>– Ne var?</p>

  <p>Bu, handiyse ters cevap verdiği dazlak kafalı, ufacık bıyığına kır düşmüş bir adamdı. Besbelli emir almaya gelmişti ondan, fakat en içindeki en aklıbaşında Puig emir vermek istemiyordu.</p>

  <p>– Başlıyor muyuz?</p>

  <p>– Bekle!</p>

  <p>Ufak ufak gruplar alanda hâlâ ilerlemeye çalışıp duruyorlardı. Puig adamlarına bekleyin, demişti, güvenirlerdi ona: bekliyorlardı, ama neyi?</p>

  <p>Cortes Sokağı’ndan yeni bir grup (kolalı yakada, hattâ fötr şapkalı memurlar) koşar adım çıktı; fakat Paseo de Garcia’nın köşesinde, Eldorado’nun ve Colon’un kulelerindeki mitralyözlerin ateşiyle kıyılarak, yığıldı kaldı.</p>

  <p>Uzanmış cesetlerin, akan kanın üstünde hava bir de güzeldi ki!</p>

  <p>Birden bir top sesi geldi kulağına Puig’in.</p>

  <p>İşçilerin elindeyse top, oteli ele geçirdiler sayılırdı; yok askerler kışlalarından çıkmış da toplara sığınarak alana doğru geliyorlardıysa, tıpkı 33’de, tıpkı 34’de olduğu gibi...</p>

  <p>Puig telefonla öğrenmeye koştu. Alt tarafı iki top vardı gerçi, ama onlar da faşistlerin elindeydi.</p>

  <p>Adamlarını toplayarak ilk rastladığı garaja daldı, onları kamyonlara bindirip, serçelerin pır pır kaçıştığı yaz ağaçlarının altından, yola koyuldu.</p>

  <p>75’lik iki top bir caddenin iki yanına mevzilenmiş; alt üst ediyordu ortalığı. Önlerinde hepsi silahlı, bu sefer hepsi de sivil pantolonlu bir sürü asker, bir de mitralyöz; arkalarında ise, mitralyözsüz ama daha kalabalık askerler, hepsi şöyle yüz kadar var. Cadde iki yüz metre kadar ötede dikine kesiştiği başka bir caddeye dayanıp bitiyordu. “T”nin göbeğinde bir sundurma, sundurmanın altındaysa ateş edip duran 37’lik başka bir top vardı.</p>

  <p>Puig adamlarını caddeye dik sokaklardan birine yerleştirerek, ufak bir keşif kolu çıkardı: “T”nin kollarında topçuları koruyan birlikler var mı yok mu anlamak için.</p>

  <p>Ardından, ansızın bir ulumadır koptu: iki Kadillak, korna ve klaksonları avaz avaz, gangster filmlerindeki gibi yıldırım zigzagları çizerek geliyorlardı. Öndeki, az önceki kır bıyıklı dazlağın yönetiminde, hem mitralyöz ve tüfek yaylımının, hem hayli yukarıdan giden obüslerin altından sıyrıldı, hışımla iki top arabasının arasına girdi, askerleri kar temizleyen gibi çevresine püskürterek yürüdü, yürüdü, 37’lik topun az ilerisinde bütün hızıyla duvara bindirdi: topu nişanlamıştı ama tutturamamıştı. Kan lekeleri ortasında kara kara kalıntılar... duvarda ezilmiş bir sinek...</p>

  <p>37’lik öndeki iki top arasından klaksonu uluya uluya geçen ikinci arabayı ateşle durdurmaya çalışıyordu, fakat beceremedi. Otomobil, saatte yüz yirmi kilometrelik bir hızla sundurmanın altına tosladı.</p>

  <p>37’lik topun sesi kesildi. Civar sokaklardaki bütün işçiler klaksonsuzluğun ani sessizliğinde gözlerini sundurmanın kara ağzına dikmişlerdi. Arabanın içindekiler çıksın diye bekliyorlardı. Arabanın içindekiler çıkmadı.</p>

  <p>Fabrika düdükleri, havada kalan klakson artıkları birden büyümüş de canavar çığlıkları kesilmiş gibi, o anda devrimin ilk şehitleri için yeniden uğuldamaya başladılar. Caddenin gündelik patırtısına gürültüsüne alışkın güvercinler yukarıda dönüp duruyorlardı. Puig can veren arkadaşlarına imrenmişti, imrenmişti ya, yine de gelecek günleri görmek dilekleri içindeydi. Hayatının bütün düşlerine gebeydi Barcelona.</p>

  <p>Negüs: – Yok, yok, dedi, yaptıkları saygıdeğer bir şey, orasına laf yok, ama ciddi bir şey değil.</p>

  <p>Puig’in çıkardığı keşif kolu bu sırada döndü geldi.</p>

  <p>“Topların arkasında, nah orada, sağda, on on iki kişi kadar ya var ya yok.”</p>

  <p>Belki de çevredeki bütün sokakları denetlemek için yeteri kadar adam yoktu faşistlerin elinde: hele Barcelona’nın dama tahtası gibi bir şehir olduğu düşünülürse...</p>

  <p>Puig, Negüs’e: – Komutayı al, dedi. Arkadan bastırıp geçmeyi bir deneyeceğim: kalanlarla yaklaşabildiğiniz kadar toplara yaklaşın, biz geçer geçmez yüklenin üstlerine.</p>

  <p>Beş kişi aldı gitti.</p>

  <p>Negüs ve öbürleri sokuldular.</p>

  <p>On dakika ya geçti ya geçmedi, askerlerde bir telaştır başgösterdi, geriye döndüler hepsi, topçular toplarını çevirmeye kalkıştılar. Çünkü, Puig’in arabası koruma birliğini darmadağın etmiş, namlusu iki ön camın arasından dışarıda, kundağı içeride çıldırmış bir terazi oku gibi sağa sola yalpalayan hafif makinalı ile, paldır küldür topların üzerine geliyordu. Puig, direksiyonun başında, korunaklarından birdenbire yoksun topçu erlerinin, tıpkı filmlerde olduğu gibi büyüyerek yaklaştıklarını görmekteydi. Gittikçe yakınlaşan bir faşist mitralyözü üzerine ateş açtı: ön camda yanyana dört delik! Bacaklarının kısalığından kahrolan Puig, kendini iyice öne vermiş, tabanı delip de bir ayak önce topların arkasındaki arkadaşlarına kavuşmak istermişçesine, ayağının altında gaz pedalını yamyassı etmişti. Ön camda çevresi benekli iki delik daha. Sol bacağında bir kramp, direksiyona kenetlenmiş elleri, ön camda üstüne üstüne gelen filinta namluları, kulaklarında hafif makinalılarının takırtısı, alt üst olan evler ve ağaçlar, aynı anda renk ve yön değiştiren güvercin sürüsü, Negüs’ün bağrışmaları...</p>

  <p>Puig kendine gelir gelmez devrimi her yerde hazır ve nâzır ve topları ele geçirilmiş buldu. Araba devrildiği sırada yanındakilerden ikisi ölmüş, o ensesine yediği yaman bir darbeyle işin içinden ucuz kurtulmuştu. Negüs kafasını sarıyordu.</p>

  <p>– Al bakalım sarığını sardık, Araplara döndün. Ama bir şeyin yok ha!</p>

  <p>Caddenin öteki ucundan sivil muhafızlar ve hücum kıtaları geçiyorlardı. Tutuklanan subaylarla sivil pantolonlu savaşçılar Emniyet’e götürülmekteydi, silahları alınmış askerlerse kışlanın birine. Bunlar hem gidiyor, hem de tüfeklerini kendi aralarında paylaşmış da şimdi onları götürmekte olan işçilerle laflanıyorlardı. Bütün öbürleri yeniden Katalonya Alanı’na döndüler.</p>

  <p>Daha da çoğalmış cesetler hesaba katılmazsa durum değişmemişti orada Puig, bu sefer alana Colon Oteli’nin dirseğindeki Paseo da Gracia’dan girdi. Hoparlörün biri bas bas bağırıyordu:</p>

  <p>“<i>Halk özgürlüklerinin savunucularına Prat’ın uçakları da katıldı.</i>”</p>

  <p>Aman ne kadar iyi, iyi ama, hani nerdeler?</p>

  <p>Anarşistler, sosyalistler, kolalı yakalı küçük burjuvalar ve bazı köylü grupları, otele karşı düşen bütün sokaklardan, omuz omuza bir kere daha hücuma kalktılar: gün ilerledikçe köylüler de döküşülmeye başlamıştı. Puig saldırıyı görünce adamlarını durdurdu; çok geçmedi ama, bu hücum dalgası da, üç mitralyöz yuvasınca süprülüp ardında kendi ölüleri zincirini bırakarak, çekilmek zorunda kaldı.</p>

  <p>Faşist bir derneğin pencerelerden savurduğu bildiriler, başka türden bir güvercin sürüsü gibi ağır ağır uçuşuyor, bazıları dağılıyor, bazıları ağaçlara konuyordu.</p>

  <p>Hayatında ilk defa olarak Puig 1934’deki gibi, her zamanki gibi, umutsuz bir girişim değil, bir zafer olasılığı karşısında hissediyordu kendini. Bakunin’den aklında kaldığı kadarına rağmen (bütün grupta ondan başka Bakunin’i okumuş var mıydı, Allah bilir) onun gözünde devrim demek oldum bittim kıyam demekti. Sonu zaten yok bir dünya karşısında anarşiden beklediği yalnız örnek isyanlardı, böyle olunca da onca siyasi sorunu çözmeye gözpekliği ile sağlam karakterli olmak yetiyordu.</p>

  <p>Aklına Lenin’in, Sovyetin ömrü Paris Komünü’nünkini yirmi dört saatçik geçtiği için, karların üstünde sevincinden dans edişi geldi. Demek sözkonusu olan, parlak örnekler vermek değildi bugün artık, savaşı kazanmaktı; oysa adamları da ötekilerin yaptığı gibi saldırıya kalkarlarsa, onlar gibi ölüp gidecekler, oteli alamayacaklardı.</p>

  <p>İşte tam o sırada, alanı kesip “V” biçiminde Colon Oteli’ne inen iki bulvarla, önünden çubuk gibi geçen Cortes Sokağı’ndan üç sivil muhafız alayı düğmesine basılmış gibi aynı anda çıkıverdiler. Puig emektar düşmanlarının güneşte pırıl pırıl o ikiboynuzlu şapkalarına dalıp gitmişti. Etraftan yaşasın filan dendiğine göre Hükümetten yanaydı bunlar. Birden alanı öylesi bir sessizlik sardı ki güvercinlerin kanat çarpıntıları bile duyulur oldu.</p>

  <p>Polisi hükümetten yana görmekle şaşkına dönen faşistler bir zaman ne yapacaklarını kestiremediler. Üstelik sivil muhafızların seçkin atıcılardan meydana getirildiğini biliyorlardı.</p>

  <p>Albay Ksimenes topallaya topallaya ortadaki parkın merdivenlerini çıktı, dosdoğru otele doğruldu. Silahı yoktu. Alanın handiyse yarısına kadar ateş eden olmadı üstüne. Sonra mitralyözler üç yandan birden ateş kusmaya başladılar. Önünde durduğu evin acele üçüncü katına çıktı Puig. Aslında anarşistler bütün düşmanları arasında en çok bu sivil muhafızlardan tiksinirlerdi. Bağnaz bir Katolikti Albay Ksimenes. Şimdiyse garip bir kardeşlik duygusuyla birleşmiş, işte birlikte vuruşuyorlardı.</p>

  <p>Ksimenes bir an geriye döndü, sivil muhafız komutanı âsâsını şöyle kaldırdı, çift boynuzlu şapkalılar üç sokaktan birden dakikasında hücuma geçtiler. Ksimenes, parkı vızır vızır tarayan mermilerin ortasında tek başına, yine topallaya topallaya (Puig adamlarının ona Koca Ördek dediklerini hatırladı), yeniden otele doğrulmuştu. Soldaki muhafızlar dikine ateş açması olasız santral boyunca ilerlemekteydiler, sağdakilerse Eldorado boyunca. Aslında Eldorado’daki mitralyözlerin soldakileri taraması gerekiyordu ama, sivil muhafızların karşısında faşist grupları birbirlerini savunacak yerde, kendi başlarını kurtarmanın telaşına düşmüşlerdi.</p>

  <p>Colon’un mitralyözleri sırasıyla hem sağı süpürüyordu, hem solu. Kolay olmuyordu bu iş; muhafızlar çizgi halinde değil, derinlemesine ilerliyorlardı. Ağaçların siperlerinden faydalanışları da ustacaydı. Üstelik sokaklardan çıkan anarşistler de onları izliyordu artık. Derken, Puig’in önünden bir çizme patırtısıyla Cortes Sokağı’ndaki muhafızlar da hücuma kalktılar. Üstlerine ateş eden olmadı. Alanın ortasında Albay, topallaya topallaya, fakat gözünü kırpmaksızın, dosdoğru ilerliyordu.</p>

  <p>On dakika sonra Colon Oteli alınmıştı.</p>

  <p class="ortali_yildiz">*<span class="buyuk_yildiz">*</span>*</p>

  <p>Katalonya Alanı sivil muhafızların elindeydi artık. Barcelona gecesi şarkılarla çığlıklarla doluydu, arada silahlar atılıyordu.</p>

  <p>Birahanenin aydınlığında bir silahlı işçi, asker, burjuva kalabalığıdır gidiyordu; bütün masalara muhafızlar postu sermiş içiyorlardı.</p>

  <p>Yukarda, karargâh çevrilmiş bir küçük salonda, Albay Ksimenes de içiyordu. Bütün mahalle denetimi altındaydı; birkaç saattir, grup şefleri gelip gidiyor, ondan talimat alıyordu.</p>

  <p>Puig girdi. Sırtına meşin bir de ceket geçirmiş, koskoca bir tabanca takınmıştı. Sargıları kanlı ve pis sarığı da hesaba katılırsa, kılığı az romantik değildi hani.</p>

  <p>– Bin kadar adamım var, dedi. En faydalı nerede olabiliriz?</p>

  <p>– Hiçbir yerde. Her şey yolunda şimdilik. Belki kışlalardan, hiç değilse Atarazanas’dan çıkmaya yeltenirler. İyisi mi, yarım saat kadar bekleyin; şu ara, sizin ihtiyatları da benimkilere katmakta fayda var. Baksanıza, Sevilla’da, Burgos’da, Segovia’da ve Palma’da duruma hâkim görünüyorlar. Fas zaten elden gitti. Ama burada yeneceğiz onları.</p>

  <p>– Tutsak askerleri ne yapacaksınız?</p>

  <p>Anarşist sanki bir aydır omuz omuza dövüşüyorlarmış gibi bir rahatlık içindeydi; yalnız davranışıyla, emir almaya değil de, danışmaya geldiğini belli belirsiz hissettiriyordu. Ksimenes, dosyasını kimbilir kaç kere incelemiş olduğundan, onun yüzünü “eşkâl” kayıtlarından biliyordu; top gibi kısacık korsan boyundan şaşırmıştı ama, Puig, ikinci derece bir şef olduğu halde, Saragossa’lı çocuklara yardımı yüzünden onu ötekilerden fazla merak ediyordu.</p>

  <p>– Hükümetin talimatı, dedi, askerlerin silahını alıp salıvermemizi gerektiriyor. Subaylar Harb Divanı’na verilecek.</p>

  <p>“Topların elimize geçmesini sağlayan Kadillağın içindeki sizdiniz, değil mi?”</p>

  <p>Puig, sokağın nihayetinden, düz kasketli hücum kıtalarıyla birlikte, sivil muhafızların çift boynuzlu şapkalarını da bir ara görür gibi olduğunu hatırladı.</p>

  <p>– Evet.</p>

  <p>– Yerinde bir işti. Zira topu da alıp buraya gelebilselerdi, altüst olabilirdi her şey.</p>

  <p>– Alanı geçerken, sizin de şansınız olmasaydı...</p>

  <p>İspanya’yı adeta vahşice seven albay, anarşiste karşı minnetle doluydu; övücü sözlerinden değil hem de, bir kere gerçek İspanyollara yakışır gözükara davranışından, bir de ancak bir Charles-Ouint yüzbaşısının ağzından çıkabilecek o cevabından ötürü; çünkü, “şansınız” derken, “cesaretiniz” demek istediği apaçıktı.</p>

  <p>Puig: – Doğrusu, diyordu, bütün korkum topa kadar ulaşamamaktı. Ölmüşüm, kalmışım koymuyordu hiç. Topa ulaşmaktı derdim. Ya siz, siz ne düşünüyordunuz o anda?</p>

  <p>Ksimenes gülümsedi. Başı açıktı, makinayla alınmış kısacık kır saçları, adamlarının, ufacık kara gözleri ve yamyassı mala burnundan ötürü ona adını yakıştırdıkları bir ördeğin yumuşak tüylerini andırıyordu.</p>

  <p>– Bu gibi hallerde, dedi, bacaklarım, hele topallayanı, “Ne halt ediyorsun bre budala?” der bana.</p>

  <p>Gözünün birini yumdu, işaret parmağını dikerek:</p>

  <p>– Ama, dedi, yürek, “Haydi” diye diretir. Mermilerin sağnak damlaları gibi sıçraştıklarını ilk defa gördüm hayatımda. Yukarıdan bakıldı mı, bir adamı gölgesinden ayırmak zordur çok, besbelli etkisini bu azaltıyordu ateşin.</p>

  <p>Puig, hâlâ gözü kalmışçasına: – Hücumunuza, dedi, diyecek yoktu.</p>

  <p>– Evet. Sizinkiler dövüşmeyi biliyorlar ama, savaşmayı bilmiyorlar pek!</p>

  <p>Aşağıda, kaldırımdan, sedyeler geçiriyorlardı: Boş, kan lekeleriyle dalgalı.</p>

  <p>Puig: – Evet, diye tekrarladı, dövüşmeyi biliyorlar.</p>

  <p>Çiçekçi kızlar sedyeler geçirilirken karanfiller atmışlardı üzerine, kan lekelerinin arasında beyaz beyaz duruyordu.</p>

  <p>Puig: – Hapisteyken, dedi böylesi bir kardeşliğin var olabileceği aklımın ucundan bile geçmezdi.</p>

  <p>O “hapis” der demez, Ksimenes birden kendisinin, yani Barcelona Sivil Muhafız Komutanı Albay Ksimenes’in, anarşist elebaşlarından birisiyle kadeh tokuşturduğunu farketti, yeniden gülümsedi. Aşırı akımların bütün grup şefleri yiğitçe davranmışlardı doğrusu, çoğu da ölmüştü zaten, ya da yaralıydı. Ksimenes’in gözünde de yüreklilik, Puig’in gözünde olduğu gibi, bir vatandı başlıbaşına. Anarşist savaşçılar otelin aydınlığını yanaklarıyla siyah siyah karartmaktaydılar. Çarpışma sabahın köründe başladığından tıraş olmaya vakit bulamamışlardı: hepsinde bir karış sakal. Bir sedye daha geçirildi, kollarından birine iliştirilmiş bir de glayöl.</p>

  <p>Önce alanın arkasında bir kızıllık belirdi, sonra uzaklarda bir tepenin üstünde bir daha; arkasından şurda burda titrek, açık kırmızı ateş topları peydahlandılar. Şafakta Barcelona nasıl bütün düdüklerinin dev solumasıyla yardım çağırdıysa, geceleyin de öylece bütün kiliselerini ateşe vermişti. Tepeden tırnağa yaz gecesine açık salonu bir yanık kokusu kapladı. Dalga dalga Katalonya Alanı’na yığılan, o aşağıdan yukarıya kıpkızıl aydınlanmış narçiçeği duman kalabalığına gözleri ilişince, Ksimenes ayağa kalktı ve haç çıkardı; ama inanışını göstermek istermişçesine dik dik yapmadı bunu, yapayalnızmış gibi yaptı.</p>

  <p>Puig: – Din felsefesiyle, diye sordu, ilgilenir misiniz?</p>

  <p>Otelin kapısında kim olduklarını göremedikleri birtakım gazeteciler, yaka paça, İspanyol papazlarının tarafsızlığından, ya da Saragossa’lı keşişlerin bir zamanlar kafasına haç vura vura Napoleon’un seçkin eratını nasıl hakladığından söz ediyorlardı. Uzak uzak çığlıklar, silah sesleri de olsa, konuşmaları tane tane işitiliyordu.</p>

  <p>Ksimenes gözlerini duman yığınından ayırmaksızın:</p>

  <p>– Eh, diye homurdandı, bir dua kitabı bir hırsızın cebinde ne kadar yakışıksızsa, Tanrı’yı insanların aşağılık oyunlarına karıştırmak o kadar yakışıksız.</p>

  <p>– İyi ama, Barcelona işçileri Tanrı adını kimlerin ağzından duydular dersiniz? Onun adına, Asturya yakasında yapılan onca zulmün erdemleri üzerine vaaz verenlerden değil mi?</p>

  <p>– Eh, yaşadığı sürece insanın onun varlığını anladığı şeylerden, elbet: çocukluk gibi, ölüm gibi, yüreklilik gibi... Yoksa nutuk atanlardan değil. Diyelim ki İspanya papazları, ülküsünün ayarında bir kilisenin papazları olmaktan çıkmış. Olsun. Sizden olduklarını ileri süren birtakım katiller (ortalık onlarla dolu) sizin kendi ülkünüze ulaşmanızı ne bakımdan engelleyebilir ki? İnsanları bayağılıklarına göre düşünmek kötü.</p>

  <p>– Sen tut, bunca insanı bayağılık içinde yaşamaya zorla, sonra da yüksek düşünmelerini bekle, olacak şey mi? Dört yüz yıldır sözünü ettiğimiz bu “ruhlar”ın sorumluluğu kimin üstünde? Onlara kin duymak bu kadar ustalıkla öğretilmiş olmasaydı, sevmeyi daha iyi öğrenemezler miydi dersiniz?</p>

  <p>Ksimenes uzaktaki alevlere dalmıştı:</p>

  <p>– Hiç en ulu davaları savunmuş adamların yüzlerine, ya da resimlerine baktınız mı? İnsana daima sevinçli, ya da ne bileyim, gönülleri rahat görünmeleri gerek gibi gelir. Hayır, her zaman öyle hüzünlü bir halleri vardır ki...</p>

  <p>– Yok, papazlar bir şey, yürek başka şey, karıştırmamalı. Sizinle bu konuda anlaşamayız zaten. Ben konuşmaya alışkınım, cahil de değilim, operatörüm esas, dizgi operatörü; ama anlaşmazlığın nedeni başka: basımevinde yazarlarla konuşacak olurum, aynı şey. Şimdi size papazlardan söz edecek olsam, bana St. Teresa’dan dem vuracaksınız; din dersinden açsam, mutlaka... bak gördünüz mü? Sözü Aguinas’lı Tomas’a getirdiniz bile.</p>

  <p>– Bana sorarsanız, St. Tomas’dan önemlidir din dersi.</p>

  <p>– Sizin din dersiniz başka, benimki başka: hayatlarımız farklı da ondan. Sizinkini, yirmi beş yaşındayken, sokakta çamur içinde buldum (bu da ayrı bir ahlak hikâyesi), yeniden okudum. İki bin yıldır durmaksızın tokat yemiş kimselere tokat yiyince öteki yanağını çevirmeyi öğretmek akıl alır iş mi?</p>

  <p>Zekâ ve budalalık, Puig’de, çevresinde görmeye alıştığı adamlardan farklı bir düzende olduğundan, söyledikleri kafasını karıştırıyordu Albay Ksimenes’in.</p>

  <p>Faşistlerin kapadığı çamaşırlıklardan, helalardan, bodrum ve tavanaralarından kurtarılmış son müşteriler, şaşkın yüzlerinde yangının kızıl sarı yansımaları, birer ikişer çıkıyorlardı. Duman bulutları yoğunlaştıkça yoğunlaşmıştı. Yanık kokusu ise otelin sanki kendisi yanıyormuş gibi şiddetli bir hal alıyordu.</p>

  <p>“Kilise adamlarına gelince, bakın: önce, çene çalıp da hiçbir şey yapmayan kimseleri sevmem ben. Ben öteki soydanım. Ama ben de öyleyim, onlardan tiksinmem de ondan zaten. Yoksullara, işçilere Asturya’da yapılan onca zulüm hoş gösterilmeye kalkışılamaz. Hele, bir de insanları sevmek adına yapılırsa bu, büsbütün iğrençtir. Arkadaşlardan bazıları, ulan budalalar diyor, bankaları yaksanıza, daha iyi edersiniz; ben, hayır diyorum. Niye? Bir burjuvanın burjuvaların yaptığını yapmasında gariplik yok, olağan şey de ondan. Papazlar öyle mi ya? Otuz bin kişinin tutuklanmasına, işkencelere ve ötekine göz yuman, sineye çeken, üstelik bunları onaylayan kiliseler yakılmaz da ne yapılır? Yalnız sanat eserlerini ayırmalı halk için: katedrali yakmaca yok.”</p>

  <p>– Ya İsa?</p>

  <p>– Başarıya ulaşmış bir anarşist. Tek anarşist. Şimdi papazlar konusunda iki kelime daha söyleyeceğim ya, hiç yoksulluk çekmediğinizden belki de anlayamayacaksınız o kadar: taptığım en iyi şey için beni affetmeye kalkan bir adamdan tiksinirim ben.</p>

  <p>Gözlerini ona dikti, bu sefer hasmına bakar gibi baktı:</p>

  <p>– Affedilmek istemiyorum.”</p>

  <p>– Karanlık alanda bir hoparlör çığlık çığlık haberleri veriyordu:</p>

  <p>“<i>Madrid’deki birlikler henüz bir karara varamamıştır.</i></p>

  <p><i>İspanya’da güvenlik yerindedir.</i></p>

  <p><i>Hükümet duruma hâkim.</i></p>

  <p><i>General Franco Sevilla’da ele geçirilerek tutuklanmıştır.</i></p>

  <p><i>Barcelona halkı faşistleri ve isyancı birlikleri kesinlikle yenilgiye uğratmış bulunmaktadır.</i>”</p>

  <p>Negüs elini kolunu sallaya sallaya içeri girdi, Puig’e:</p>

  <p>– Parc Kışlası’ndaki birlikler, diye seslendi, çıktılar yine! Bir de barikat kurdular bu sefer.</p>

  <p>Puig, Ksimenes’e: – Salud! dedi.</p>

  <p>Albay: – Güle güle, diye karşılık verdi.</p>

  <p>Rastgele bir otomobile el koyup, Puig ve Negüs, şarkılarla dolu yangın gecesinin kızıllığına son hızla daldılar. Caracoles Mahallesi’ndeki genelevlerin pencerelerinden milisler aşağıda bekleyen kamyonlara yatak yağdırıyorlar, kamyonlarsa dolar dolmaz barikatlara hareket ediyorlardı.</p>

  <p>Şehrin her yanını artık gece ve barikatlar kaplamıştı: yataklardan, kaldırım taşlarından, mobilyalardan... Biri, tuhaf bu ya, günah çıkartma hücrelerinden yapılmıştı; önünde vurulmuş atlar yatan bir başkası, farların şöyle bir yalayıp geçen ışığında ölü at kafalarından bir yığınmış gibi göründü.</p>

  <p>Askerlerle arası açık, şimdi üstelik yalnız da dövüşmek zorunda olan faşistlerin barikatı ne işe yarayacak, bir türlü anlayamadı Puig, karanlıkta karman çorman, şurasından burasından diken diken iskemle bacakları çıkan bir yığıntının arkasına sinmiş, tutturabildiğine ateş etmekteydiler. Birileri birkaç el silah atmış, sokak lambalarını indirmişti. Karanlık ondandı. Puig’le sarığı görünür görünmez, onu tanıdılar, sokağı sevinçli bir bağrışmadır kapladı: uzayan her savaşta olduğu gibi komutan alışkanlığı başlıyordu. Puig, yanında daima Negüs, çevredeki en yakın garaja gitti ve bir kamyon buldu.</p>

  <p>İki yanında gecenin mavi ağaçları sıralı uzun bir caddeydi bu. Karanlıkta yok faşistler ateş ediyorlardı. Hem bir mitralyözle ateş ediyorlardı. Faşistlerde mitralyöz hiç eksik olmuyordu ki!</p>

  <p>Puig tam gaz yol verdi kamyona. Daha önceki arabanın pedalını nasıl ezdiyse, gaz pedalını öyle eziyordu. Vites değiştirme gıcırtısı kesilince, iki mermi sağnağı arasında Negüs bir ara tek bir silah sesi işitti, Puig’in dişleri mermiyle doğranmış bir adam çığlığıyla yeniden doğrulup iki eliyle bir masaya dayatır gibi direksiyona dayandığını gördü.</p>

  <p>Koskoca bir aynalı dolap, yansıtıp durduğu farların üstüne geldi bindirdi sanki; bir yandan Negüs’ün hafif makinalısı ip gibi mermi kusarken, barikatı meydana getiren mobilyalar devrilmiş kapılar gibi önlerinde açılıyorlardı.</p>

  <p>Açılan gedikten sıyrılan milisler, mobilyalara takılıp kalmış olan kamyonu çoktan geçmişlerdi. Faşistler selameti yakındaki kışlalarına kaçmakta buldular. Negüs, hem arkalarından ateşe ara vermiyor, hem de Puig’in direksiyona yığılmış, yüzü sarığıyla örtülü ölüsüne bakıyordu.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">20 Temmuz</p>

  <p class="ilk">Kimisi belden yukarısı çıplak, kimisi kollarını sıvamış, kovup kovup da kovmakla başa çıkamadıkları kadınlar arasında, çift boynuzlu sivil muhafızlar ve hücum kıtası erleri, ön tarafı dağınık, arkası bir orman gibi kocaman ve uğultulu kalabalığı bir düzene sokmaya uğraşıyorlardı ama boşuna. Subayın biri Montanya Kışlası’ndan kaçmayı becermiş bir askeri yanına eklemiş, bir bara götürüyordu. Jaime Alvear o yana yöneldi, onlardan önce bara girdi. Madrid’in salıverdiği bitüm ve kızgın taş kokusunun, yanıp sönen çığlıkların, ne kadar pencere ve kapı varsa hepsinden kopup giden silah seslerinin üstünde topun gümbürtüsü bu büyük kalabalığın nabzı gibi vuruyordu.</p>

  <p>Askeri görür görmez, müşteriler sinek gibi çevresine üşüşmüşlerdi. O soluk soluğa:</p>

  <p>– Albay dedi ki, diye anlatıyordu... Albay dedi ki, Cumhuriyeti kurtarmak... lazım...</p>

  <p>– Cumhuriyeti mi dedi?</p>

  <p>– Cumhuriyeti. Sebebi de şu ki bolşeviklerin eline düşmüş... anarşistlerin ve de Yahudilerin.</p>

  <p>– Askerler ne dediler buna?</p>

  <p>– Yaşşa dediler.</p>

  <p>– Yaşa mı?</p>

  <p>– Yaşa dediler ya... Umurlarında değildi ki. Hakçası yenilerdi asıl karşılık veren. Yedi sekiz gündür yenilerden geçilmiyordu ortalıkta.</p>

  <p>– Bir ses: – Ya solcu askerler? diye sordu.</p>

  <p>Dışarıda top atıldıkça bardaklardaki konyak ve <i>manzanilla</i> durduğu yerde tir tir titriyordu. Asker içti biraz. Yavaş yavaş kendini topluyor, soluğu bir düzene giriyordu.</p>

  <p>– Zaten kala kala, solcu oldukları bilinmeyenler kalmıştı. Öbürlerini on beş günden beri çoktan sepetlediler. Bizim orada yine de elli kadar solcu vardı belki ama, ortalarda görünmüyorlardı hiç. Topunu bağlayıp bir yere tıkmışlar deniyordu.</p>

  <p>Asiler, Hükümetin halkı silahlandırmayacağına inandırılmışlardı iyice. Madridli faşistlerin harekete geçmesini bekliyorlardı ama, henüz ses çıkmıyordu onlardan.</p>

  <p>Hoparlör ağzını açar açmaz, bıçakla kesilmiş gibi, sessizlik. Gazeteler artık günde ancak bir defa yayınlanabildiğinden İspanya’nın kaderi ancak radyolardan izlenebiliyor.</p>

  <p>“<i>Barcelona’da kışlaların teslimi devam etmektedir.</i></p>

  <p>A<i>tarazanas Kışlası, Ascaso ve Durriti yönetimindeki sendikalarca ele geçirilmiş, hücum sırasında Ascaso şehit düşmüştür.</i></p>

  <p><i>Montjuich Kalesi kan dökülmeden halka teslim olmuştur zira...</i>”</p>

  <p>Herkes coşkunlukla bir çığlıktır attı. Adı Montjuich kadar haklı olarak uğursuza çıkmış bir yer, Asturya yakasında bile yoktu belki.</p>

  <p>“<i>... askerler, meşru İspanya Hükümeti’nin asi subayları itaat etmek zorunda olmadıklarını ilan ettiğini hoparlörlerden işitip kendi subaylarının verdikleri emirleri yerine getirmeyi reddetmişlerdir.</i>”</p>

  <p>Bir subay: – Kışlada dövüşenler şimdi kim peki? diye sordu.</p>

  <p>– Subaylar, bir de yeniler, arkadaşlar yolunu buldular mı toz oluyorlar. Bodrumlara dolmuşlardır herhal. Ne zamanki sizin top atışa başladı, gözü açıldı milletin, kimse kül yutmaz oldu; ne bolşeviklerin elinde top var, ne de anarşistlerin. O zaman arkadaşlara dedim, albayın nutku var ya, o da bir faşist oyunu. Halkın üstüne ateş açmak mı, boşversene sen! Sizin tarafa canımı dar attım.</p>

  <p>Omuzlarının sarsılmasını bir türlü önleyemiyordu asker. Top ateşini sürdürüyordu, obüsün patlamaları da sanki yankısı.</p>

  <p>Jaime topu görmüştü. Hücum kıtalarından bir yüzbaşı kullanıyordu onu, topçu mopçu değildi, ateşlemesini beceriyorsa da atışı düzenleyemiyordu. Yanıbaşında koşuşup duran sosyalist milisi komutanı heykeltıraş Lopez vardı bir de. Durum, topu kapının karşısında mevzilemeğe elverişli olmadığından, yüzbaşı göz kararıyla, duvarların üstüne veriyordu dumanı, ilk obüs fazla yukardan gitmiş, banliyöde bir yerde patlamıştı. İkincisi pis sarı, felaket bir toz kaldırarak tuğla duvarlara çattı. Sabit olmadığı için, top her atışta paldır küldür geri tepiyor, Lopez’in milisleri, çıplak ve gergin kolları Fransız Devrimi gravürlerindeki gibi tekerlek parmaklıklarına kenetlenmiş, onu iyi kötü yeniden eski yerine getiriyorlardı. Obüslerden birisi nasılsa dengine gelip pencerenin birinden dalmış, hattâ kışlanın içinde patlamıştı.</p>

  <p>Asker: – İçeri girdiğinizde, dedi, dikkatli olun aman ha! Arkadaşlar üstünüze ateş etmediler çünkü. İsteyerek yaptılar bunu. Bile bile.</p>

  <p>– Yenileri nasıl ayıracağız öyleyse?</p>

  <p>– O dakika mı?.. Bilmem... Ama daha sonra kolay: hiçbirisinin ailesi mailesi yok.</p>

  <p>Şunu demek istiyordu: ayaklanma yüzünden orduya katılmış faşistler, fazlasıyla şık karılarını saklamışlardı; yakınlardaki tehlikeden en uzak sokaklarda demet demet bekleşiyordu bu kadınlar. Zaten kalabalığın arasında ağzını bıçak açmayan tek topluluk da onların topluluğuydu.</p>

  <p>Bir kamyon gürültüsü filan derken, kışlada kuşatılmışların silah cayırtısı yükselir gibi oldu. Baktılar: yeni hücum kıtaları geliyordu. Zırhlı arabalardan biri yanaşmıştı bile. Top atıldıkça bardaklardaki şarap tir tir titriyordu. Hani film stüdyolarında ışıklar değiştirilirken filmdeki kılıklarıyla kantinde iki tek atmaya oyuncular gelir ya, onlar gibi arada bir eli silahlı birtakım adamlar içeriye dalıyor, son haberleri iletiyorlardı. Pabuçları, barın dama tahtası döşemesinin beyaz karelerinde kanlı izler bırakıyordu.</p>

  <p>– Bir koçbaşı daha getiriyorlar.</p>

  <p>Gerçekten de, yakalı yakasız ama hepsi silahlı elli kişinin yanyana, gemi yedekçileri gibi öne eğile eğile taşıdıkları koskocaman bir kalas, bir geometri canavarı gibi meydana çıkıvermişti. Yoldaki molozların, sıva döküntülerinin ve kafes parçalarının üzerinden hışım gibi geçerek kapıya tosladı, dev bir gonga vuruldu sanki ve geri çekildi. Kışla çığlıklarla, silah sesleriyle ve dumanla doluydu ağız ağıza, ama yine de koca kale kapısının ardında zangır zangır titredi. Kalası taşıyanlardan üçü faşist kurşunlarıyla vuruldular. İçlerinden birinin yerine Jaime geçti. Koçbaşının tam yeniden yola koyulacağı anda, kalabalık kaşlı iriyarı bir sendikacı kulaklarını tıkayacakmış gibi iki elini başına kaldırarak şöyle bir dikildi ve kolları sarkaç gibi bir yana, bacaklarıysa öbür yana gelecek şekilde, kalasın üstüne devrildi. Taşıyanların çoğu onun vurulduğunun farkında bile olmadılar; koçbaşı da, iki büklüm sendikacı ölüsünü de sırtında taşıyarak, ağır ve yavaş, yürüdü gitti. Henüz yirmi altısına basmış Jaime’nin gözünde Halk Cephesi demek, ölmekte ve yaşamakta işte bu kardeşçe beraberlik demekti. Yüzyıllardır memleketini yönetmişlerden hiçbirine olmadığı kadar güvendiği işçi örgütlerinden, asıl, İspanyol özverisinin ta kendisi olan bu isimsiz, her kahrı çekmeye hazır “teşkilat militanları”nı tanırdı o; şakır şakır güneş ve falanjist kurşunları altında, vurulmuş arkadaşlarının ölüsünü kapıya doğru alıp giden bu koskoca kalası iterken, gönül rahatıyla savaşıyordu. Koçbaşı yeniden kapıya toslayınca ölü yerinden kaykıldı, birisi Ramos olan yanındaki iki kişi kollarından tutup götürdü onu. Kalas ağır ağır geriledi. Beş kişi daha vurulup düştüler. Koçbaşının geçtiği yerler, iki sıra yaralı ve ölünün ortasında, bembeyaz ve bomboş, belli oluyordu.</p>

  <p>Temmuz sabahı epeyce ilerlemişti, herkesin suratı terden cilalanmış gibi parıl parıldı. Bir yandan top, bir yandan koçbaşı, boğuk, o koca koca vuruşlarıyla saldırının bütün seslerine hükmededursun; yukardan aşağıya bütün sokaklarda, kışlaya çıkan merdivenlerin ayaklarında, sicimle bağlı tüfekleri ellerinde (Hükümet silah dağıtmıştı ama askı kayışı dağıtmamıştı), dapdaracık fişeklikleri bellerinde, esnaf, işçi memur takımından adamlar gözlerini kapıya dikmiş hücum anını bekliyorlardı.</p>

  <p>Koçbaşı yavaşladı, top ateşi kesti, çift boynuzlu şapkalı ve şapkasız kafalar gökyüzüne çevirdiler bakışlarını, faşistler bile ateş etmeyi bıraktılar. Uzak uzak bir uçak motorunun derin titreşimleri işitiliyordu.</p>

  <p>– Bu da nesi?</p>

  <p>Önüne gelenin Jaime’ye sorduğu bu oldu. Sosyalist milisinden arkadaşları bu kara perçemli iri yarı kızılderili kılıklının Hispano fabrikalarında mühendis olduğunu biliyorlardı. Uçak, İspanyol ordusundaki eski model Breguet’lerden biriydi ama, orduda faşistler eksik değildi ki? Bereket, nefesini bile tutmuş kalabalığın üstünde geniş bir eğri çizerek, alçaldı alçaldı ve kışlanın avlusunda iki bombanın patladığı duyuldu; uçağın salıverdiği bildiriler, coşkun bağrışmalarla sarsılan yaz göğünde bir zaman salındıktan sonra ağır ağır yağmağa başladılar.</p>

  <p>Sokaklardaki kalabalık merdivenlere tırmanarak birden hücuma kalktı. Ümitsiz son bir cayırtı altında koçbaşı yeniden kapıya yüklendi, hız almak için tam gerilediği sıra kışlanın ön pencerelerinden birinden teslim bayrağını savurdular, iyice savurabilmek için bezin ucuna koskoca bir düğüm atmışlardı. Koçbaşı farkında olmadı bayrağın, olanca hızıyla, faşistlerin açmaya davrandıkları kapıyı yıktı geçti.</p>

  <p>İç avluda görünürde kimse yoktu.</p>

  <p>Fakat bu boşluğun ötesinde, eklenti binanın kilitli kapıları ve sürgülü pencereleri ardında tutuklu kaynıyordu.</p>

  <p class="ortali_yildiz">*<span class="buyuk_yildiz">*</span>*</p>

  <p>Çoğunun göğsü bağrı açık, ellerinde sendika üyelik kartları, ilkin askerler dışarı çıktılar. İlk çıkanlardan birisi düpedüz yalpalıyordu, halk onu binbir soruyla sıkıştıradursun, kendini dört ayak üstüne yere attı, pis sokak sularını kana kana içti. Arkasından, elleri yukarda, subaylar gözüktüler. Biri bölüğü umursamazmış gibi, ya da öyle olmaya, öyle görünmeye çalışarak, biri suratını kasketiyle saklamış, bir başkası bütün bu olup bitenleri sunturlu bir şakaymış gibi sırıta sırıta, nihayet şu, ellerini ancak omuzları hizasına kadar kaldırdığından milislere doğru boyunlarına sarılacakmış gibi gelen.</p>

  <p>Yukarda, top isabetiyle zaten iyice örselenmiş orta pencerelerden birinin tek sağlam kanadı birden uçtu, pencerenin çerçevesi içinde kahkahayla gülen bir delikanlı belirdi; üç tüfeği omuzlamış, ikisini de sol eliyle namlularından köpek kayışı çeker gibi sürüyerek yarısı yok balkona çıktı: <i>Salud!</i> diye haykırıp tüfekleri aşağıya, sokağa fırlattı.</p>

  <p>Asker karıları, koçbaşının milisleri ve sivil muhafızlar telaş telaş içeriye doluştular. Kışlanın, top atışı kesileli gizemli bir sessizliğe bürünmüş manastır koridorlarında, kadınlar, birbirlerini çağıra ede pat pat koşuşmaktaydılar. Jaime ve arkadaşları, dipçik omuzda, birinci kata çıktı. Başka milisler herhalde başka bir gedik bulmuş, içeri dalmışlardı. Kolalı yakalı, fişekliklerini memur ceketlerinin üstüne geçirmiş sevinçli bazı siviller, bazı subayları ateşe hazır silahlarının önüne katmış götürüyorlardı.</p>

  <p>Milis kalabalığı gitgide daha büyüdüğüne göre az buz bir gedik olmamalıydı bu. Dışarıdan, ansızın iç duvarları sarsan bir bağrışmadır işitildi. Jaime ilk pencereden bakınca alandaki kalabalıktan bin kadar sıkılı yumruğun, beden hareketleri yapılırkenki gibi, birden havaya kalktığını gördü. Ele geçirilen silahların dağıtımına başlanıyordu.</p>

  <p>Önüne modern tüfeklerle eski zaman palalarının tepeleme yığıldığı duvarın arkasında Jaime’in görebildiği, sokaktan görülmeyen büyük bir iç avlu vardı. Bu avlunun nihayetinde de bir bisiklet deposu. Milislerin savaştığı sıralarda yağma edilmişti depo, koca avlu yer yer ambalaj kâğıdı parçaları, tekerlek ve bisiklet dümeni doluydu. Jaime’ninse aklına, nedense, koçbaşının üstünde ölüsü iki büklüm giden sendikacı geldi.</p>

  <p>İlk salonda bir subay bir masanın başında kendini vurmuştu: Eli, hâlâ masaya yayılan kanının, başı, elinin üstündeydi. Öteki iki subay, ellerinin yanıbaşında birer tabanca, yerde yatıyorlardı.</p>

  <p>Hayli karanlık ikinci salonda yerlere uzatılıvermiş askerler “<i>Salud, hey Salud!</i>” diye bas bas bağırıyorlar, fakat elleri kolları bağlı olduğundan parmaklarını bile oynatamıyorlardı. Faşistlerin Cumhuriyete bağlılığından, işçi örgütlerine yakınlık duyduğundan kuşkulandıkları askerlerdi bunlar. Sevinçten, bağlarına mağlarına aldırmıyor, topuklarıyla yeri dövüyorlardı. Jaime ve milisler onları çözerken İspanyol usulü kucaklayıp öptüler. İçlerinden biri:</p>

  <p>– Aşağıda başka arkadaşlar da var, dedi.</p>

  <p>Jaime ve yanındakiler, iç merdiveni dörder dörder inerek vardıkları daha da karanlık bir yerde, sımsıkı bağlı yatan arkadaşlarının üstlerine kapanıp onları da öperek çözmeye davrandılar: geç kalmışlardı, dün kurşuna dizilenlerdi bunlar.</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">21 Temmuz</p>

  <p class="ilk">Shade, <i>Granja</i> Kahvesindeki masasından kalktı, oracıkta durup kendisine kötü kötü bakan kara bir kediye elini uzatarak:</p>

  <p>– Akşamlar hayrolsun! dedi.</p>

  <p>Kedi ürktü, karanlığa ve kalabalığa karıştı, kayboldu.</p>

  <p>“Devrim başlayalı, kediler de özgürlüğüne kavuştu ama, hâlâ beni şeytanları almıyor: ben zavallı hep böyle ezik kalacağım.”</p>

  <p>Lopez: – Otur, dedi, oturduğun yerde, tosbağa! Kediler dostluktan filan anlamaz, Allah bilir faşisttir de. Köpek kısmı, bir de atlar dangalaktır; heykeltıraşın hiçbir işine yaramazlar. Ha bak, insana yakın tek hayvan Pyrenee kartalıdır derlerse, inan. Kuşbazlığım zamanında benim vardı bir tane, yılan yer bunlar; yılan dediğin ateş pahası, satın almak olur iş değil; eh hayvanat bahçesinden de araklayamayacağıma göre, ne yapayım, en ucuzundan et alıp uzun uzun kesiyordum, benim kartal da (inceliğinden) anlamazlıktan geliyor, hapır hüpür atıştırıyordu.</p>

  <p>Birden, hoparlör: “<i>Burası Barcelona Radyosu: Halkın ele geçirdiği toplar asi liderlerin sığındıkları Capitania’ya karşı mevziye girmiş bulunmaktadır.</i>”</p>

  <p>Gözü Alcala’da, yarınki makalesi için bir yandan not alırken, Shade, sarkık dudağına ve saçtan ibiğine rağmen, heykeltıraşın o koca Burbon burnuyla Washington’a, ama asıl, hele şimdi yaptığı gibi kanatlarını çırparsa, bir papağana benzediğini farketmişti.</p>

  <p>Gerçekten de Lopez hem ellerini oynatıyor, hem de:</p>

  <p>– Herkes sahneye, diye bağırıyordu. Film çekiliyor!</p>

  <p>Elektriklerin şakır şakır aydınlığında, akla gelebilecek her türlü devrim kılığını giymiş kuşanmış olan Madrid, uçsuz bucaksız bir gece stüdyosundan farksızdı da.</p>

  <p>Neyse ki çabuk toparlandı Lopez: elini sıkmaya milisler gelmişlerdi. <i>Granja</i>’nın gediklisi sanatçılar arasında ününü ne sanatı yayabilmişti, ne de sözgelişi dün Montana’da on beşinci yüzyılda olduğu gibi top atışı; var mı yok mu, kendisinden Alba Düşesi’nin büstünü yapmasını istemiş bir elçilik ataşesine bir zamanlar vermiş olduğu cevap: “Yaparım, yaparım ama, su-ay-gı-rı gi-bi poz verirse!..” Üstelik alay da etmiyordu bunu derken. Allah’ın günü hayvanat bahçesinde, ermiş François gibi, hayvanlarla haşır neşir olduğundan, su aygırının ıslıkla çağrılınca tıpış tıpış geldiğini, kuzu gibi uslu durduğunu, git deyince de paşa paşa gittiğini kesinlikle öne sürüyordu. Doğrusu, yakasını kolay sıyırmış sayılırdı Düşes; çünkü Lopez diorit üstüne oyardı heykellerini, modelleri onun saatlerce bir nalbant gibi ortalığı gürültüye boğduğunu işitir, sonra da büstlerinin ancak yedi milimetre kadar “ilerlediğini” görürlerdi.</p>

  <p>Çevrelerinde “Yaşa!” sesleri, arkalarında çocuklarla kolları sıvalı askerler geçtiler: Alcala de Henares’te, başkaldırmış faşist subayları terkedip halk tarafına geçenler bu askerlerdi işte.</p>

  <p>Shade: – Şu geçen çocuklara bir bak, dedi. Gururdan çatlayacaklar. Zaten benim burda hoşlandığım da bu, adamların çocuk gibi olması. Sevdiğim ne varsa benim, uzaktan yakından, bir yanıyla mutlaka çocuğa benzer. Adamın birine bakarsın, körün taşı, çocuk yanını gördün mü tamam, bağlandın gitti. Hele kadınsa büsbütün yandın. Bak hele şunlara, her zaman içleri sıra sakladıkları çocuklarını nasıl çıkarıvermişler ortaya! Milislerin kimisi burda kürdanları kırıp geçiriyor, kimisi gitmiş Sierra’da can veriyor, ikisi de aynı şey... Amerika’da devrimi öfkenin patlayışı gibi bir şey sanıyorlar, oysa burda, şimdilik her şeye güleryüz, tatlı dil hâkim...</p>

  <p>– Yok artık, yalnız güleryüz, tatlı dil mi?</p>

  <p>Lopez ince konuşmayı yalnız söz sanattan açıldı mı becerebilirdi. Aradığı kelimeleri bulamadı bir türlü ve yalnızca:</p>

  <p>– Dinle! dedi.</p>

  <p>Her iki yöne, sendikaların ya da U.H.E’nin kocaman beyaz harfleriyle örtülü arabalar son hızla akıp gidiyorlardı: İçindekiler, yumruklarıyla birbirlerini selamlayıp gürlüyorlardı sanki: <i>Salud!</i> Sürekli ve kardeşçe bir koroda ağızbirliği etmiş gibi bütün bu zafer sarhoşu kalabalık, bu gürlemenin içinde birleşmişe benziyordu. Shade gözlerini kapadı.</p>

  <p>– Herkes, dedi, gönlünü coşturan şeyi günün birinde bulmayı gereksinir.</p>

  <p>– Guernico diyor ki: Devrimin en büyük gücü umuttur.</p>

  <p>– Garcia da diyor bunu. Herkes diyor. Guernico kafamı kızdırıyor ama benim. Hoş. Hıristiyanların hepsi kızdırıyor ya. Ee, sonra?</p>

  <p>Shade sanki hıh demiş bir Breton papazının burnundan düşmüştü; Lopez’e göre onun papaz düşmanlığının temel nedeni de buydu zaten.</p>

  <p>– Vallahi doğru söyledin be tosbağa! Bak, ben diyelim, on beş yıldır ne istiyorum ben! Sanatın yeni bir can bulmasını. Öyle mi? Burda her şey hazır. Şu karşıki duvar, sözgelişi. Bütün bu andavallılar gölgeleriyle üstünden geçiyorlar, görmüyorlar bile. Burda ressam da çok, kıyamet gibi, kaldırım aralarında filiz sürüyor mübarekler, daha geçen hafta birisini Escurial’in tavanarasından buldum çıkardım: Uyuyordu. Duvarları alıp bunlara vereceksin. Duvar mı yok, sen iste yalnız: Kirlisi, aşıboyalısı, ne bileyim, kerpiçteni... Hepsinden önce bir beyaz seç, sonra ver ressamlara.</p>

  <p>Shade hem piposunu içiyor, hem dikkatle dinliyordu. Lopez’in şimdi ciddi konuştuğunu biliyordu çünkü. Deli sanatçıya özenir, sanatçı deliyi andırır! Her devrimi pusuda bekleyen sanat kuramlarını Shade’in gözü tutmazdı hiç, fakat Meksikalı ressamların yaptıklarını, sonra Lopez’in besbelli dövüşen adamlara seslenen diken diken pençeli ve İspanyol boynuzlu o büyük ve vahşi fresklerini biliyordu.</p>

  <p>Her yanı çatal çatal silah, milisle yüklü iki otobüs Toledo’ya doğru yola çıktılar. Oralarda asiler henüz direniyor.</p>

  <p>“Duvarları ressamlara verdik mi verdik, azizim! Sonra diyoruz ki: Hadi bakalım, gösterin kendinizi, boyayın, çizin! Bu duvarların önünden geçecekler sizin diyeceklerinizi gereksiniyor. Diyecek şeyin yoksa yığınlara seslenen bir sanat yapamazsın elbet; ama biz elele vermiş savaşıyoruz, birlikte başka bir hayat kurmak istiyoruz, birbirimize söyleyecek şeyimiz çok. Zamanında katedraller hepsi el ele vermiş, hepsinin kurtuluşu için şeytanla savaşıyorlardı... Laf aramızda, ha şeytanın suratı, ha Franco’nun. Biz...”</p>

  <p>– Katedral dedin mi beni ter basıyor. Öteki taraftaki herhangi bir katedrale oranla, burada, sokak ortasında, kardeşlik çok daha baskın. Evet, sonra?..</p>

  <p>– Sanat bir konu sorunu değildir. Büyük devrim sanatına rastlanmıyor hiç. Niye? İşlerinden konuşacak yerde Allah’ın günü talimatlar tartışılıyor da ondan. Öyleyse ressamları karşısına alıp soracaksın: Bir diyeceğiniz var mı savaşanlara? (“Savaşanlara” diyerek belli etmek, “yığınlara” gibi bir soyutlamadan daha iyi.) Yok mu, âlâ, başka şey yapın. Var mı? Gelin bakalım, işte duvarınız. Duvar azizim, hepsi o kadar: Önünden her gün iki bin kişi geçecek, onları tanıyorsunuz. Onlara bir şeyler de anlatmak istiyorsunuz. Hadi gösterin marifetinizi. Özgürsünüz de, özgürlüğünüzü kullanmayı da çok istiyorsunuz, değil mi? Hadi bakalım. Üstün eserler yaratamayız elbet, ısmarlama üstün eser olmaz ama, ben diyorum ki bir üslup olsun yaratırız.</p>

  <p>En yukarıda bankaların ve sigorta şirketlerinin karanlığa batık İspanyol sarayları; az daha aşağıda, palavra cenaze arabaları, dehşetli kulüp avizeleri, Denizcilik Bakanlığı’nın avlusunda bu durgun gecede taş kesilmiş kadırga sancakları ve fıskiyeleriyle bütün bakanlıklar, bir sömürge görkemi ve gösterişi içinde, sanki zamanın ve gecenin derinliklerinden demir almak üzereydiler.</p>

  <p>Kahveden çıkmakta olan bir ihtiyar, geçerayak konuşmalarına kulak misafiri olmuştu, elini Lopez’in omzuna koyarak:</p>

  <p>– Ben, dedi, bir tablo yapacağım, çekip giden bir ihtiyarla yıkanan birinin tablosunu. Bu yıkanan budala, gayetle sporcu, patırtıcı, enayi, yani faşist...</p>

  <p>Lopez başını kaldırdı. Konuşan, namuslu bir İspanyol ressamıydı, söylemiyordu ama, besbelli ya bir faşist ya da bir komünist diye düşünüyordu.</p>

  <p>– ... çekip giden ihtiyar dersen, o da eski İspanya. Azizim Lopez, arz-ı hürmet ederim.</p>

  <p>Topallayarak, geceyi dolduran kocaman uğultuya daldı, yürüdü gitti. Uğultunun nedeni, Akala’daki asileri tepeleyen hücum kıtalarının Madrid’e girmesiydi. Masalardan, kaldırımlardan sıkılı bütün yumruklar bir anda havaya yükselmişlerdi. Kıtalar da yumrukları havada geçiyorlardı zaten.</p>

  <p>İpini iyice koparmış Lopez, o hızla: – ... hem, diyerek sözünü sürdürdü, konuşmayı gereksinen, hem de dinlemeyi ve anlamayı gereksinen insanlar çalacak da bundan bir üslup doğmayacak, yok öyle şey. Yalnız, üstlerine varmayacaksın, vereceksin ellerine en modern hangi araç varsa onu, artık hava yazgacı mı olur, renkli boya tabancası mı olur, hangisi olursa, bir süre sonra da seramiği... ve bir zaman bekleyeceksin!</p>

  <p>Shade, kelebek kravatının uçlarını çekerek, düşünceli:</p>

  <p>– Bu tasarın var ya, dedi, en iyi tarafı senin budala olman. Budalalardan gayrısını zaten sevmem ben. Eskilerin safiyet dediği. Öbürleri çok kafalı insanlar, nasıl kullanacaklarını da bilmiyorlar kafalarını. Oysa şunlar yok mu, şunlar, topu budala, bizcileyin.</p>

  <p>Bir yanda arabaların vitesleri gıcırdıyordu, bir yandan sokağı iri iri konuşmalar üstünde Enternasyonal marşından seslerin uçuştuğu bir ayak patırtısıdır kaplamıştı. Kahvenin önünden küçük bir dikiş makinesini hasta bir hayvan gibi göğsüne bastırmış bir kadın geçti.</p>

  <p>Eli piposunun sapında, Shade, kımıldamaksızın duruyordu. Yalnız bir ara kıvrık kenarlı fötr şapkasını bir fiskede şöyle geriye atıverdi. Mavi gömleğinin üstünde bakır yıldızı pırıl pırıl bir subay Lopez’in elini sıktı.</p>

  <p>– Sierra’da durum nasıl? diye sordu Lopez.</p>

  <p>– Geçiremeyeceğiz! Dakika başı milisler geliyor.</p>

  <p>Subayın arkasından, Lopez: – ... günün birinde, diye konusuna döndü, nasıl bir ara bütün Avrupa’yı katedraller sarmışdıysa, nasıl bütün Meksika’yı devrimci fresklerin üslubu kaplamışsa, göreceksin ki İspanya’yı da bu üslup kaplayacak.</p>

  <p>– Evet, göreceğim. Yalnız ikide bir katedrallerinle kafamı şişirmeyeceğine söz verirsen.</p>

  <p>Şehrin, el konulup da olanca hızıyla savaşın ya da düşün hizmetine girmiş bütün arabaları, sokaklarda rastlaşıp kardeşçe çığlıklar arasında geçmekteydiler. Kahvenin terasında, ulusa maledilmiş eski faşist gazetelerin fotoğrafçılarınca Montana’nın alınışında çekilmiş resimler sabahtan beri elden ele geziyor, milisler bakıp bakıp içinde kendilerini arıyorlardı. Shade, için için, yazısını neyin üstüne yazacağını sormaktaydı: Lopez’in tasarısı üstüne mi, <i>Granja</i>’nın değişik havası üstüne mi, yoksa sokaklardan taşan umut üstüne mi? Olur ya, hepsinden birden söz açardı belki de. (Ardında bir yerde memleketlisi bir kadın göğsüne bir arşın boyunda bir Amerikan bayrağı iğnelemiş, elini kolunu oynatıp duruyordu; bereket, kadının sağır ve dilsiz olduğundan bunu yaptığını öğrenmişti sonunda.) Bu dağınık duvarlarla, bu duvarların önünden gelip geçen adamlardan, şu anda onun önünden geçmekte olan, özgürlük şenliğiyle sarhoş adamlardan, sonunda bir üslup doğar mıydı doğardı. Ressamlarıyla aralarında ortaklaşa öylesine derinden, öylesine gözle görünmez bir bağ vardı ki bunların, bir zamanlar Hıristiyanlık da herhalde bundan farklı değildi. O zaman Hıristiyanlık, günümüzde ise devrim, aynı biçimde yaşamayı ve aynı biçimde ölmeyi seçmişlerdi çünkü. Fakat yine de...</p>

  <p>Shade: – Havada bir tasarı bu, dedi. Ya da sen gerçekleştirmelisin, olmazsa Devrimci Ressamlar Derneği, ya da Bakanlık, o da olmazsa Kartallar ve Suaygırları Derneği.</p>

  <p>Şimdi önlerinden ellerinde çamaşır bohçaları, avukat çantası gibi koltuklarına sıkıştırdıkları güzelce ütülü yatak takımlarıyla birtakım insanlar geçiyordu; birileri, başlarının üzerine ters çevirdikleri koltuklarla, memur kılıklı biriyse, kahvenin ışığında rengi deli kızılına dönen bir pufla yatak örtüsünü, az önce geçen kadının dikiş makinesini tuttuğu gibi göğsüne bastırarak.</p>

  <p>Lopez: – Yaşayan görür, diye karşılık verdi. Ama herhalde benim yapabileceğim iş değil, bizim milis yarın Sierra’ya gidiyor. Merak etme, bir yapan bulunur nasıl olsa.</p>

  <p>Shade pipo dumanlarını üfleyip dağıttı:</p>

  <p>– Ah Lopez ah, dedi. İnsanlardan ne kadar usandığımı bir bilseydin!</p>

  <p>– Hele hele, sırası mı şimdi bunun?</p>

  <p>– Öyle deme, önceki gün Burgos’taydım. Orada da aynı şey, çok yazık ki aynı: zavallı budalalar askerlere yakınlık gösterip duruyorlardı.</p>

  <p>– Burada tersine, tosbağa: askerler zavallı budalalara sokuluyor.</p>

  <p>– ...ve büyük otellerde yarı çıplak kontesler, bereli, omuzları örtülü kralcı köylülerle kadeh tokuşturuyorlardı.</p>

  <p>– ...ve de köylüler kendileri için zırnık vermeyen prensesler uğruna canlarını veriyorlardı, değil mi? Düzen dediğin de bu zaten.</p>

  <p>– ...ve kulaklarına cumhuriyet gibi, sendika gibi kelimeler çalındıkça tükürüyorlardı, abullabut takımı!.. Bir papaz gördüm, elinde bir tüfek, imanını savunduğunu sanıyor; başka bir mahallede bir köre rastladım, basbayağı bir kör, gözlerinin üstünde yepyeni bir bez, bezin üstüne mor mürekkeple yazılmış: “Yaşasın Kral-İsa”. Eminim ki o da gönüllüden sayıyordu kendini.</p>

  <p>– Kör olduğu halde, ha?</p>

  <p>Hoparlörlerin o karından konuşan adam sesiyle her “Alo!” deyişlerinde nasıl oluyorsa yine çevrelerine bir sessizliktir yayıldı.</p>

  <p>“<i>Burası Barcelona Radyosu, şimdi General Goded konuşacak...</i>”</p>

  <p>Goded’nin Barcelona’daki faşistlerin başı olduğunu ve asilerin komutasını yüklendiğini bilmeyen yoktu. Sessizlik birden koyulaştı, bütün Madrid’i kaplamış gibi oldu. Yorgun, yabancılaşmış ama yine de onurlu bir ses:</p>

  <p>“<i>Ben,</i>” dedi, “<i>General Goded. İspanyol halkına talihin bana yardım etmediğini ve tutsak düştüğümü bildiriyorum. Bildiriyorum ki dövüşmek istemeyenler bana verdikleri sözle bağlı olmadıklarını anlasınlar.</i>”</p>

  <p>Sanki 1934, yenik düşen Companys’in bildirisi. Büyük bir bağrışma, alkış kıyamet, ışıklar içindeki şehrin üstünde kanat kanat açıldı.</p>

  <p>Sevincinden kadehini bir kerede diken Lopez: – Bu, dedi, söyleyeceğimi güçlendiriyor. Hani senin İskit dalga motoru dediğin kabartmalarım var ya, onları yaptığım sıra taş yoktu elimde. Taşın iyisi anasının nikâhı, yalnız mezarlıklarda dolu, hattâ içlerinde taştan başka da bir şey yok. Peki n’aparsın? Geceleyin soyarsın mezarlıkları... ya, işte böyle! O dönemde bütün heykellerimi böyle onulmaz acılar üstüne oymuşumdur ben, dioriti bırakışım da bu sayede olmuştur. Aynı şey daha büyük ölçüde olacak şimdi: İspanya, taşlarla dolu bir koca mezarlık; bütün iş, alıp onları heykel yapmakta, anladın mı tosbağa?</p>

  <p>Yeniden parlak siyah ipekliden bohçalar taşıyan kadınlar ve adamlar göründü; yaşlı bir kadın bir çalar saat yüklemişti, çocuğun biri bir valiz, bir başkası bir çift pabuç; hepsi de şarkı söylüyorlardı. Birkaç adım gerilerinde kollu bir arabaya bir dükkân dolusu eski püskü yüklemiş bir adam, hem arabasını çekiyor, hem de şarkıya yetişeyim diye uğraşıyordu. Eli kolu değirmen kanatları gibi havalarda, gençten biri, fotoğraflarını almak için durdurdu onları. Elinde magnezyumlu bir makine, meğer gazeteciymiş.</p>

  <p>Shade şapkasını yeniden önüne çekip sordu:</p>

  <p>– Kim bunlar yahu, nereye taşınıyorlar böyle? Bombardıman korkusundan mı yoksa?</p>

  <p>Lopez gözlerini kaldırdı. Böyle hilesiz ve öfkesiz ilk defa bakıyordu Shade’e.</p>

  <p>– İspanya’da ne çok Emniyet Sandığı olduğunu bilirsin. Bugün öğleden sonra Hükümet hepsinin açılmasını, rehin bırakılmış ne varsa, sahiplerine karşılıksız verilmesini emretti. Madrid’in olanca fukarası dökülmüştü yollara, ama öyle paldır küldür değil, yooo, ağır ağır, efendi efendi (Allah bilir, haberin doğruluğuna inanamıyorlardı). Şimdi de yorganlarını yastıklarını, saat kösteklerini, dikiş makinelerini almış geri dönüyorlar. Yoksulların gecesi bu gece.</p>

  <p>Shade elli beş yaşındaydı. Az sıkıntı çekmemişti hayatında -Amerikan yoksulluğu, ağır hastalıklardan ha bugün ölürüm ha yarın korkuları, kadın belası- bu yüzden budalalık ya da hayvanlık dediği şeylerden, yani temel hayat davranışlarından başkasına önem vermez olmuştu. Yalnız acı, sevgi, aşağılanmak, temiz kalplilik vardı onun için. Peşlerine elleri çalar saatli adamlar takılmış, el arabaları diken diken sandalya bacağı gruplar iniyorlardı caddeden ve bu gece bütün Madrid Emniyet Sandıkları’nın bu seferlik olsun talihleri gülen yoksullara açık olduğunu düşünmek, rehindeki mallarını yeniden fethetmiş olarak fukara mahallelerine dönen bu dağınık kalabalığı görmek, Shade’de, devrim kelimesinin insanlara neyi deyimlediğini ilk defa olarak anlatıyordu.</p>

  <p>Ötede makinalı tüfekleriyle gece sokaklarına vurmuş faşist arabalarına, halktan el koyma milis arabaları karşı çıkıyorlardı; tepelerinde patlayan o delirtici, kayıp, yüzlerce kere alınmış, bırakılmış, yeniden bağırılmış <i>Salud</i>, geceyi ve insanları bir mütareke kardeşliği içersinde birleştiriyordu; savaşın eli kulağındaydı ya, daha da bir dokunaklı oluyordu bu: faşistler Sierra’ya gelmekteydiler.</p>
</body>
</html>
