<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik33">II</p>

  <p class="baslik4">BÖLÜM BİR</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Ağustos başı</p>

  <p class="ilk">Milis üniforması haline gelen gırgırlı makinist tulumu giymiş olanlar sayılmazsa, gönüllü uluslararası havacılar, İspanyol ağustosunun cehennem sıcağında gömlekleri fora etmiş, gülüşahenk plaj kaçkınlarına benziyorlardı. Şimdilik yalnız posta pilotlarıyla Fas’dan ya da Çin’den gelme mitralyözcüler savaşmaktaydı; öbürleri -her gün gelen gelene- ateşin tadını bugün tadacaklardı.</p>

  <p>Eski Madrid sivil alanının tam ortasında şaşkınlıkla tutsak düşmüş bir Junker (pilotu, Sevilla Radyosu’ndan Madrid’in alındığını işitince, zerre kadar kuşkulanmaksızın alana inmiş) olanca alüminyumu ile pırıl pırıl yanıyordu.</p>

  <p>En azından yirmi cıgara bir anda yakıldı. Nedeni basit: filo sekreteri Camuccini az önce:</p>

  <p>– “B”nin, demişti, topu topu bir saat iki çeyreği var.</p>

  <p>Aslında bu “B” uçağının bu kadar zamanlık uçuş için benzini var demekti; oysa herkes, tezgâha maymun gibi tünemiş Leclerc, mitralyözlerin geleceği konusunda pinekleyen ağırbaşlılar, uçağın ve arkadaşlarının Sierra doğrultusunda yola çıktığından beri tam iki saat beş dakika geçtiğini biliyorlardı.</p>

  <p>Barda cıgara içimi değişmişti: derin soluklar, halka halka dumanlar yerine, kısa kısa, acele nefesler. Hiç kimse gözünü camların ardındaki uzak zirvelerden ayıramıyordu.</p>

  <p>Çok sürmeyecekti elbet bugün değilse yarın, uçağın birisi uçuştan dönmeyecekti. Her biri, geride kendini bekleyenler için, ölümünün, içi sıra umudun tıkanmış biri gibi çırpındığı şu sinirli sinirli içilen cıgaralar yok mu, onların dumanından başka bir şey olmayacağının farkındaydı.</p>

  <p>Polsky, herkes kısaca Pol diyor, bir de Raymond Gardet -gözlerini tepeden ayırmaksızın- bardan çıktılar.</p>

  <p>– Patron da “B” uçağında.</p>

  <p>– Yapma?</p>

  <p>– Sersemliğin âlemi yok: giderken görmedin mi?</p>

  <p>Şeflerini severek anıyorlardı hepsi. Uçaktaydı.</p>

  <p>– İki saat on dakika oldu.</p>

  <p>– Dur hele, senin saat hapı yutmuş. Saat bir ya var ya yoktu. Ne yapar? İki saat beş dakika.</p>

  <p>– Raymond, yine başlama gözüm. Sana on diyoruz. Scali’ye baksana, yukarda, telefonun içine girecek neredeyse, boşuna mı?</p>

  <p>– Nereli bu Scali yahu, İtalyan mı?</p>

  <p>– Galiba.</p>

  <p>– İspanyol da olabilirdi hani, baksana şuna.</p>

  <p>Gerçekten de Scali’nin esmer melez suratı, bütün Batı Akdeniz’de eşine bol rastlanır bir surattı.</p>

  <p>– Gördün mü hâlini, çırpınıp duruyor.</p>

  <p>– Ne varmış hâlinde? Yok bir şey... Sana ne diyorum ben...</p>

  <p>Sanki ölümün kulağına gidermiş korkusuyla, tartışmalarını kafa kafaya, sinsi bir sesle sürdürüyorlar.</p>

  <p>Bakanlığın Scali’ye bildirdiği haber şuydu: İki İspanyol avcı uçağıyla, Uluslararası Hava Kuvvetlerinin iki bombardıman uçağı, karşılaştıkları yedi Fiat’lık bir düşman filosu tarafından savaş dışı edilmişlerdi. İki bomba uçağından biri Cumhuriyetçi hatlarının gerisine düşmüştü. Öbürü, yaralı, geri dönmeye çabalıyordu. Scali, saçları kafasının her yanında dalga dalga, bir koşu Sembrano’nun yanına indi.</p>

  <p>Magnin, o hepsinin patron dedikleri, Uluslararası Hava Kuvvetleri’nin; Sembrano’ysa sivil hava alanıyla posta uçaklarından bozma savaş uçaklarının komutanıydı, genç ve iyi bir Voltaire sanılırdı bakılınca. İspanyol Havayollarının Hükümetçe satın alınmış yeni Douglas’ları, hele Madrid üssünün eski askerî uçaklarınca desteklenirse, İtalyan savaş uçaklarıyla şimdilik belki başa çıkabilirlerdi. Ama şimdilik ve belki...</p>

  <p>Aşağıda, “pelikanlar”ın mırıltısı birden kesiliverdi; oysa ufaktan en ufak bir motor gürültüsü işitiliyordu, ne de imdat düdükleri. Yalnız, ellerini uzatmış, birbirlerine bir şey gösteriyorlardı pelikanlar: Motorları kesmiş, tepelerin birinden kılpayı sıyrılıp geçen bir bombardıman uçağıydı bu. Saat iki güneşinin bir çöl havası verdiği kum rengi alan üstünde, içinde henüz canlı mı, ölü mü oldukları belirsiz arkadaşlarıyla, sessiz sedasız süzülmekteydi.</p>

  <p>Sembrano: – Eyvahlar olsun, dedi, tümseğe bindirecek!</p>

  <p>Scali, işaret parmağıyla burnunu havaya itip:</p>

  <p>– Darras, dedi, bu işi bilir, posta pilotudur o.</p>

  <p>Sembrano: – Eyvah, diye tekrarladı, tümsek!..</p>

  <p>At gibi, neyse ki üstünden atlayıp geçmişti uçak, alanın üstünde dönmeye koyulmuştu şimdi. Aşağıda hiçbir bardakta hiçbir buz parçası çın demiyordu, herkes soluğunu bile tutmuştu.</p>

  <p>Scali: – Takla atmasa bari, diye mırıldandı. Lastik mastik kalmamıştır muhakkak.</p>

  <p>Uçağa yardım etmek istermişçesine kısacık kollarını oynatıp duruyordu. Uçak kazasız belasız yere indi fakat tökezledi, bir kanadın ucuna takıldı ama devrilmedi. Pelikanlar, avaz avaz, çevresinde dört dönüyorlardı... Henüz içerdeki durumu bilmeseler de.</p>

  <p>Pol, boğazında yuttu yutacak bir akide şekeri, uçağın bir türlü açılmak bilmeyen kapısına dikmişti gözlerini. Sekiz kişi olacaktı içerde. Gardet, fırça tıraşlı kafasını öne eğmiş bütün gücüyle kapı tokmağını zorluyordu ama, boşuna. Milletin yüzü de tek kişiymiş gibi onun öfkeli bileğine dönmüştü, besbelli bir tarafından sıkışmış kapıyı zorlayıp duran bileğine. Nihayet aşağıdan yukarıya, yarı yarıya açıldı: İlkin ayaklar göründü, sonra da kanlı bir uçuş tulumunun aşağısı. Hareketlerindeki yavaşlığa bakılırsa inen bir yaralıydı. Bir an kimin kanı olduğunu kestiremediği gibi bu isimsiz kanı, dostla dolu uçaktan zar zor kımıldayarak inen bu ayakları görünce, Pol, boğazındaki şekerden boğuldu boğulacak da olsa, şu anda herkesin, dayanışmanın ne demek olduğunu vücutlarında duyduğunu düşündü.</p>

  <p>Pilot, göz kamaştırıcı güneşte, kıpkızıl kan damlaları süzülen ayağını gittikçe uçaktan çıkarıyordu. Nihayet, uğur diye tepesinden eksik etmediği bahçıvan şapkasının altında kanlı canlı o Loire’lı bağcı suratı meydana çıktı.</p>

  <p>Sembrano, ürkek sesiyle, yine de: – Aşkolsun be, diye bağırdı, uçağı sağ salim geri getirdin!</p>

  <p>Scali: – Magnin? diye sordu.</p>

  <p>Durras, aşağıya kayabilmek için kapının kenarlarına dayanmayı deneyerek: – Bir şeyi yok, dedi.</p>

  <p>Sembrano koştu onu kucakladı, şapkaları düştü. Darras’ın saçları bembeyazdı, çevrelerinde pelikanlar, dalga geçiyorlardı ama, asabi.</p>

  <p>Darras çıkar çıkmaz, Magnin yere atladı. Uçuş tulumuylaydı, uçuş başlığının altında hafif kül rengine çalan düşük sarı bıyıkları, besbelli bağa gözlükleri yüzünden, suratına şaşkınca bir Viking görünüşü veriyordu. İner inmez Scali’ye:</p>

  <p>– “S”den haber var mı? diye sordu.</p>

  <p>– Bizim hatlara inmiş. Şurası burası çarpılmış ama, yaralılar hafif.</p>

  <p>– Sen içerdekilerle meşgul olursun, ha? Ben telefona koşup raporumu vereyim.</p>

  <p>Arkasından yere atlamış sağlamlar hem arkadaşlarının sorularına cevap yetiştirmeye uğraşıyorlar, hem de ikide bir tekrar uçağa çıkıp yaralılara yardım etmek istiyordu. Gardet’yle Pol içeriye girmişlerdi bile.</p>

  <p>Yerdeki kanlı pabuç izlerinin ve kırmızı lekelerin arasında gencecik bir oğlan uzanmış yatıyordu. Adı House’du, “Captain House”; o kadar yeniydi ki henüz uçuş tulumu bile verilmemişti kendisine, mitralyözcü olarak bu ilk çıkışından bacağında beş mermiyle dönüyordu. Bildiği de yalnız İngilizce; belki, fazladan, klasik diller: sabah sabah Scali’den yürüttüğü, onun da bir kokarca gibi ortalığı velveleye vermesine sebep olan ufak boy, eski Yunanca bir Platon kırmızı mavi ceketinin kan içindeki cebinden kaydığına göre. Bombacı, kalçasında iki kurşun, gözlemci yerine yanlamış beklemekteydi. Fas Savaşında da bombacılık etmiş, sımsıkı bir gemici Breton’du bu, sert geçinirdi; şimdi de Gardet usul usul onu uçaktan dışarı çıkarırken -yaralarına rağmen şıkır şıkır suratının neşesini bozmuyor- sadece dişlerini sıkıyordu.</p>

  <p>Pol, gözleri bilya gibi dışarı uğramış, telaşlı telaşlı:</p>

  <p>– Çocuklar, dedi, durun! Sedyesiz olmayacak, canını çıkaracağız adamın, gidip bulayım bir tane.</p>

  <p>Beride Leclerc, tulumlu ve de yuvarlak gri şapkalı bir cılız maymun, arkadaşı Seruzier’nin, hani sürekli dalgacılığından uçar-şaşkın diyorlar ya o, omzuna yaslanmış, eliyle koluyla adeta bir şarkıya başlamıştı:</p>

  <p>– Bir fırt daha sabır, arkadaşım, sonra tamam, boyalı bezin üstünde kekâ. İster misin bir hikâye anlatayım sana, paşa gönlünü eğliyeyim? Fasarya takımıyla son marazamdı bu, üstüne üstlük, arkadaş hatırına, anlıyor musun: bir kapıcısı var bunun, nalet bir şey, katiyen tutmuyor bizimkini: Neden, herif mangizli kiracıların karşısında elpençe divan, bizimki gibi yandım Allah proleterlerin başına tebelleş. Arkadaşa bozulması bak niye, geceleri kapıyı açtırırken adını söylemiyormuş!.. Duyar duymaz, ya diyorum, öyle mi, sen görürsün. Gece saat iki sularında bir yerlerden gariban bir kadana bulup çözdüğüm gibi dayanıyorum kapıya, içerlek bir sesle sesleniyorum kapıcıya: “Beygiroğlu!” Sonra çaktırmadan toz oluyorum, elbet.</p>

  <p>Bombacı, Leclerc’le Seruzier’yi omuzlarını bile kaldırmadan şöyle bir süzdü; yukardan, görkemli kral bakışıyla pelikanları bir taradı ve:</p>

  <p>– Biri gitsin, buyurdu, <i>Huma</i><a href="../Text/dipnot.xhtml#Footnote0002" id="Feedback0002"><sup>[2]</sup></a> alıp gelsin bana!</p>

  <p>Sonra yine sedyeye kadar ağzını açmadı.</p>

  <p class="baslik4">BÖLÜM İKİ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Sierra’nın doruğu üstünde yuvarlak bir duman belirdi. Bardaklar titreştiler. Asıl çatırtılı patlayıştan saniyenin onda biri kadar önce, ufacık kaşıkların duyulur duyulmaz şıngırtısı: birinci obüs sokağın öte başına düşmüştü. Derken, masanın biri üzerine, çatıdan paldır küldür bir tuğla: bardakları yuvarladı gitti. Arkasından öğle sıcağında pat pat koşuşan ayak sesleri işitildi: ikinci obüs sokağın yarı yoluna düştü galiba, silahlı köylüler, ağızları adamakıllı kalabalık ama gözlerinde korkulu bir bekleyiş, kahveye doluştular.</p>

  <p>Üçüncü obüsle (on metre ya var ya yok) top gibi patlayan koca koca camlar -duvarlara yapışık, donakalmış- fişeklikli adamların suratlarına suratlarına uçtu.</p>

  <p>Bir cam parçası, benek benek kan sıçramış sinema afişinin ortasına saplanmıştı.</p>

  <p>Bir patlama daha. Solda, epeyce uzakta bir başkası. Köyün her yanından çığlıklar yükseliyordu artık... Manuel’in elinde bir ceviz, iki parmağının arasında tuttu, başının üstüne kaldırdı, obüsün biri daha da yakında patlayınca kırık cevizi (parmaklarıyla kırmıştı, canım!) göstererek:</p>

  <p>– Mersi, dedi.</p>

  <p>Koca sesli bir köylü: – Allah Allah, dedi, bu obüslerden kurtulmanın bir yolu olmalı, ne yapacağız?</p>

  <p>Cevap veren çıkmadı. Ramos zırhlı trendeydi. Elleri kolları bağlı, bir duvara yapışık, bir duvardan ayrı, hep gelecek obüsün korkusu içinde orada bekleşiyorlardı. Sonunda Barca Baba’nın o çabuk konuşmasıyla:</p>

  <p>– Yahu bu yaptığımız akıllı işi değil, dediği duyuldu. Burda kalırsak böyle, şşey oluruz... deliririz be! İyisi mi üstlerine varalım şunların.</p>

  <p>Manuel bir süzdü onu, sesinde güvenden eser yoktu.</p>

  <p>– Elimizde, dedi, kamyonlarımız var.</p>

  <p>– Kullanabilir misin?</p>

  <p>– Evet!</p>

  <p>– Çok adım alır mı?</p>

  <p>– Evet!</p>

  <p>Barca: – Arkadaşlar! diye ağzını açtı.</p>

  <p>Tamamlayamadı. Bu sefer obüs öylesine bir patlayış patladı ki hepsi kendilerini yere dar attılar, doğrulduklarında kahvenin karşısına düşen ev olduğu gibi ön cephesini kaybetmişti. Çatmayı tutan kalaslar, biraz gecikerek, boşluğa boşluğa devrilmekteydiler. Bir telefon çalıyordu:</p>

  <p>Barca sözü bıraktığı yerden aldı: – ... kamyonlarımız var, atlayıp gidelim, dağıtalım çenelerini.</p>

  <p>Dakikasında bir ağızdan:</p>

  <p>– Yaşşa!</p>

  <p>– Hepimizi gebertecekler.</p>

  <p>– Emir yok, emir.</p>

  <p>– Ulan dinine yandığının orospu dölleri!</p>

  <p>– Emir mi dedin, al sana emir: anırıp duracağına, kamyonlara marş marş!</p>

  <p>Manuel ve Barca bir koşu çıktılar. Ötekilerin hemen hepsi koşarak ardlarına takıldı. Ne yapsalar hayırlıydı orada kalmaktan. Yeniden obüsler. Az daha uzakta, döküntü bıraktıkları, ben düşünmeden iş görmem diyen takımı.</p>

  <p>Kamyona otuz kişi kadar bindiler. Obüsler köyün çevresine yağıyorlardı. O zaman Barca birdenbire faşistlerin köyün içinde olup bitenleri değil, ancak köyü görebildiklerinin farkına vardı. (Şimdilik ufukta uçak muçak da görünmüyordu.) Kamyon, motor gürültüsü arasında, silahlarını havalara kaldırıp kaldırıp <i>Enternasyonal</i> söyleyen sivillerle yüklü olarak hareket etti.</p>

  <p>Köylüler Manuel’i, Ramos Sierra’da propagandaya başlayalı tanımışlardı; sevmiyor da değillerdi ama, ihtiyatlı bir sevgiydi bu; delikanlının sakalı uzadıkça, sık kara kaşlı ve açık yeşil gözlü o biraz hantal Romalı yüzü Akdeniz gemicisi yüzüne döndükçe de, çoğalıyordu.</p>

  <p>Kamyon, almış başını, güneşin altında gidiyor, obüsler, güvercin sürüsü çarpıntılarıyla onun üstünden köye doğru geçiyordu. Manuel, yay gibi gergin, direksiyondaydı. Manon’dan avazı çıktığı kadar bir şarkı tutturmuştu:</p>

  <p><i>Elveda artık, elveda sofracığımız...</i></p>

  <p>Öbürleri, onlar da o kadar gergin, havayı <i>Enternasyonal</i>’a çeviriyorlardı; alabildiğine hızla yaklaşan iki sivil ölüsü gördüler, savaşa gidenlerin ilk ölülere besledikleri o karışık dostluk duygularıyla baktılar onlara. Barca kendi kendine topların yerini sorup duruyordu.</p>

  <p>– Dumanlar desek, sabit değil ki dumanlar.</p>

  <p>– Vurulmuş biri var burda.</p>

  <p>– Durun, durun!</p>

  <p>Barca: – İleri! diye haykırdı. Durmak olur mu? Hedefimiz toplar.</p>

  <p>Öteki sustu. Artık Barca eline almıştı komutayı. O ara duyulan bir patlamaya vites değiştiren kamyon sanki yaralı bir makina çığlığıyla karşılık vermiş oldu. Şimdiden ölüler arasından geçiyorlardı.</p>

  <p>– Bizimle gelen üç kamyon daha var.</p>

  <p>Bütün milisler, direksiyondaki Manuel bile dönüp baktılar ve bağırdılar: – Yaşşa!</p>

  <p>Sonra ayaklarını vura vura, bu sefer Japon fenerleri şarkısını bir ağızdan İspanyolca tutturup başladılar şarkıya:</p>

  <p><i>Elveda artık, elveda sofracağımız...</i></p>

  <p class="ortali_yildiz">*<span class="buyuk_yildiz">*</span>*</p>

  <p>Zırhlı tren lokomotifinin bir burun gibi çıktığı tünelin ağzında durmuş, Ramos, kamyonları yukardan, dört yüz metrelik bir sedir çamı yüksekliğinden görüyordu. Salazar’a:</p>

  <p>– Yüzde doksan, dedi, hapı yuttular aslanım.</p>

  <p>Ramos, artık faşistlerin tarafına mı ya da Madrid kahvelerine mi tüydüğü pek belli olmayan, zırhlı tren komutanının yerine geçmişti.</p>

  <p>Kamyonlar dağların kocamanlığı karşısında ufacık ufacık kayboluyorlardı ama, güneş camlarını parlattığından faşistlerin görmemesi olasızdı.</p>

  <p>O güzelim bıyıklarını tersine tersine buran Salazar:</p>

  <p>– Niye desteklemeyelim onları? diye sordu.</p>

  <p>Fas’ta çavuşluk etmişti Salazar.</p>

  <p>– Olmaz, elimizdeki emir ateş etmeyin diyor. Bir başkasını ele geçirmenin yolu yok: senin sicimli telefon basbayağı işliyor işlemesine ama, hattın öteki ucunda in cin top oynuyor, baksana!</p>

  <p>O sırada üç milis, gözleri yine de iki cesetle benekli açık mavi asfaltta ilerleyen kamyonlarda, iki kat papaz âyin kaftanıyla bir tören atkısını, lokomotifin hemen önüne, rayların üzerine yatırıyorlardı. İçlerinden biri:</p>

  <p>– Ee, diye bağırdı, yol veriyor muyuz?</p>

  <p>Ramos: – Hayır, dedi. Kımıldamayın diye emir var.</p>

  <p>Kamyonlar ilerleyip duruyorlardı. Topun güm güm gümlemesi sırasında motorlarının uğultusu açıkça seçiliyordu. Başka bir milis kömür vagonundan çıktı, gidip kaftanları yerden kaldırdı, bir güzel de katladı. Hani o daracık suratları beygirlerine benzeyen Castilya köylüleri vardır ya, onlardan biriydi bu. Ramos yanına sokularak:</p>

  <p>– Ne yapıyorsun, Ricardo? diye sordu.</p>

  <p>– Yok, kendim yapmıyorum. Arkadaşlarla karar verdik...</p>

  <p>Şaşkın, atkının ucunu kaçırdı biraz, işlemeli dibâ güneş ışığında pırıl pırıl ışıldadı.</p>

  <p>Kamyonlar hâlâ ilerliyordu. Trenin makinisti, tünelin kapkara ağzını arkasına alıp kafasını lokomotifin penceresinden çıkarmış, güneşte dalgasını geçiyordu. Bataryalara yakınlaştıkça yakınlaşıyordu kamyonlar. Ricardo bıraktığı yerden söze başladı:</p>

  <p>– ... karar verdik, çünkü ihtiyatlı olmaktan zarar gelmez, bakarsın raydan çıkmamıza sebep olur bu zırıltılar, ya da kamyonlardaki arkadaşlara bir uğursuzluk getirir, iyisi mi...</p>

  <p>Ramos: – Karına götür onları, dedi. Belki bir işine yarar.</p>

  <p>Aslında hovarda ve kıvırcık bir köy horozunu, Ramos’u seviyor, ona güveniyordu köylüler; ne var ki, alay mı ediyor, doğru mu konuşuyor bir türlü çıkaramıyorlardı.</p>

  <p>– Ne? Bunu, bunu... karım mı giyecek?</p>

  <p>Köylü elindeki yaldızlı sırmalı paketi var gücüyle vadiye fırlattı.</p>

  <p>Düşman mitralyözlerinin şaşmaz cayırtısı.</p>

  <p>Öndeki kamyon yerinde sayar gibi oldu, olduğu yerde dönüp sepetten silker gibi içindekileri silkerek devrildi. Yarasız beresiz kurtulanlar hemen arkasında sipere yattılar. Trendekiler Ramos’tan, gözlerine, sanki içine girecekmiş gibi, koca bir dürbün diktiği için, yalnız kıvırcık saçlarını görebiliyorlardı, tabii bir de dürbünü; radyolarından bir Endülüs şarkısı ortalığa dağılıyor, mitralyöz ateşinden sarsılmış gibi titreşen havayı çamların reçinesi taze tabut kokusuyla dolduruyordu.</p>

  <p>Devrilen kamyonun iki yanı zeytinlikti. Bir, iki... beş milis, ağaçları tutabilir miyiz diye fırlayacak oldularsa da arka arkaya biçildiler. Kamyon yolu tıkadığı için ardından gelenler de ister istemez durmuşlardı.</p>

  <p>Salazar: – Yere yatmayı akıl etseler, olacak, dedi. Arazi elverişli ama...</p>

  <p>– Şimdi başlarım böyle emrin bilmem neresinden! Koş trene hadi, ateşe başlat.</p>

  <p>Salazar, anlı şanlı çizmeleriyle hem pek fiyakalı, hem de rahatsız, koşarak gitti.</p>

  <p>Milislerin ilerlemesi artık durduğuna göre Ramos’un onları vurmak tehlikesi kalmamıştı. Düşman mitralyözlerine gelince, durumları üzerine hiçbir şey bilmediğinden tutturabilmesi zayıf bir ihtimaldi çok.</p>

  <p>Depo yolunda sıralı yük vagonlarının üstünde “Yaşasın Grev” yazıları unutulmuş kalmıştı. Kör ve karanlık, zırhlı tren tünelinden çıktı. Ramos bir kere daha düşündü ki, zırhlı tren dediğin, epi topu bir top, birkaç da mitralyözdür, o kadar işte.</p>

  <p class="ortali_yildiz">*<span class="buyuk_yildiz">*</span>*</p>

  <p>Kamyonun arkasındakiler her kıpırtıya ateş etmekteydiler. Savaşta yaklaşmanın savaşmaktan hem daha önemli, hem daha zor olduğunu; aslında boy filan ölçüşmeyip düpedüz birbirlerinin canlarına kıydıklarını anlamaya başlıyorlardı.</p>

  <p>Bugün öldürülmek sırası onlardaydı anlaşılan.</p>

  <p>Barca: – Hedefi gözünüzle görmeden mermi yakmayın, diye bağırdı, yoksa tepemize bindikleri vakit elimizde cephane kalmayacak.</p>

  <p>Faşistler, ah saldırsalardı bir! Böyle hastalar gibi bekleyeceklerine savaşabilselerdi onlarla! İçlerinden biri dayanamayıp fırladı, bataryalara seğirtecek oldu, beş altı adım ya attı ya atmadı, daha önce zeytinliklere sızmak isteyenler gibi, o da vuruldu. Manuel, Barca’ya:</p>

  <p>– Topları, dedi, üstümüze bir çevirirlerse...</p>

  <p>Sebebi şu ya da bu, ne olursa olsun, herhalde olası görünmüyordu ki bu onlara, yapmaya kalkışmıyorlardı. Dururlar mıydı yoksa?</p>

  <p>Birden bir kadın sesi: – Arkadaşlar! diye çınladı.</p>

  <p>Hayretler içinde dönüp baktılar: gencecik bir milis kızdı bu, neredense peydahlanıvermişti. Barca:</p>

  <p>– Yo yo, olmaz! Burası senin yerin değil! dedi ya, dediğine kendisi de pek inanmadı; herkes gibi onun da içi, kızı yanıbaşlarında görmekten bir hoş olmuştu. Üstelik eli boş da gelmemişti bu kız, konserve kutularıyla yamrı yumru kabarık bir de torba taşıyordu. Dayanamadı, sordu kıza:</p>

  <p>– Bana baksana sen, nasıl geldin buraya?</p>

  <p>Babasıgil bu köydenmiş, çevreyi avcunun içi gibi bilirmiş. Barca, geldiği yana dikkatle baktı: kırk metre kadarlık bir açıklık vardı. Milislerden biri:</p>

  <p>– Ee, dedi, biz de geçebiliriz öyleyse.</p>

  <p>Kız onyedisinde ya var ya yoktu, cıvıl cıvıldı.</p>

  <p>– Tabii diye karşılık verdi.</p>

  <p>Barca: – Almaz, dedi. Fazla geniş, hepimiz doluştuk mu içine, kuş gibi avlanırız. Anladınız mı?</p>

  <p>O pekâla geldi, biz niye gidemeyelim?</p>

  <p>– Saflığın âlemi yok. Mahsus bırakmadıkları ne malum? Şurda zaten boka girmişiz, daha da üstelemenin sırası mı?</p>

  <p>– Bence köye kadar pekâla geçebiliriz.</p>

  <p>Fakat kızcağız ağlayacak gibi: – Yoo, dedi, hayır! Çekilmek için sakın bana güvenmeyin. Radyo, Halk Ordusu bulunduğu yerleri bırakmamalıdır, diyeli bir saat bile olmadı daha.</p>

  <p>İspanyol kadınları çabucak, tiyatroda gibi konuşurlar ya, onun sesi de konuşurken öyle bir hava almıştı; fakat farkında bile olmadan, yalvarırcasına ellerini kavuşturuyordu bir yandan da.</p>

  <p>“Neyi gereksinirseniz biz taşırız size...”</p>

  <p>Sanki uslu otursunlar diye çocuklara oyuncak veririm ama... diyordu. Barca düşündü:</p>

  <p>– Arkadaşlar, dedi, iş orada değil, çocuk diyor ki...</p>

  <p>– Çocuk değilim ben.</p>

  <p>– İyi, iyi. arkadaş diyor ki gidilebilir, fakat kalmak lazım; bense, gitmek iyi olurdu, fakat gidemeyiz diyorum. Her şeyi birbirine karıştırmayalım.</p>

  <p>Manuel alçak sesle, milis kıza: – Senin, dedi, ne güzel saçların var öyle, versene bir tutam.</p>

  <p>– Arkadaş, ben buraya aşna fişneye gelmedim.</p>

  <p>– Aman iyi, saçını kendine sakla, pinti sen de!</p>

  <p>Söylediklerini pek de ciddiye almadan kızla konuşurken kulak kabartmayı da bırakmamıştı.</p>

  <p>– Dinleyin, dinleyin! diye seslendi.</p>

  <p>Tek kanat çırpmayan sessizliği kulak birliğiyle dinlediler. Düşman mitralyözleri şerit üstüne şerit yakıyorlardı. Birisi durur gibi oldu, tutukluk yapmış meğer, yeniden başladı. Ama işin garibi, tek mermi düşmemesiydi kamyonun çevresine.</p>

  <p>– Eğ kafanı, dangalak!</p>

  <p>Eğildi. Gösterdiği yanda mavi mavi birtakım lekeler, yola paralel olarak, ama araziden faydalandıkları için koruna koruna, faşist bataryalarına doğru çıkıyorlardı: hücum kıtalarının adamlarıydı bunlar.</p>

  <p>Barca: – Elbet çıkarlar, dedi, biz de öyle yapabilseydik.</p>

  <p>Yükseldikçe sayıları azalıyordu ama.</p>

  <p>Milislerden biri: – Hücum dediğin böyle olur, dedi. Ne dersiniz çocuklar, biz de davranalım mı?</p>

  <p>Manuel: – Dikkat! diye bağırdı. Yeniden işi çorbaya çevirmeyelim. Onar onar sayın bakayım.</p>

  <p>“Her kolun başındaki kolbaşı olacak, sorumlu o.</p>

  <p>“Birbirinizden en az onar metre açılacaksınız.</p>

  <p>“Dört grup halinde gidilecek.</p>

  <p>“Birlikte varılacak. Baştakiler önden çıkmış olacaklar ama, ötekilerinden daha uzağa yayılmak zorunda olduklarından, farketmez.”</p>

  <p>Barca: – Burası iyice anlaşılmadı, dedi.</p>

  <p>Olsun, hepsi de yaralılara yapılacak ilk yardım dersini dinlermiş gibi can kulağıyla dinliyorlardı.</p>

  <p>– Tamam mı? Onar onar sayın öyleyse.</p>

  <p>Saydılar. Kolbaşılar Manuel’in yanına yaklaştı. Yukarda toplar hâlâ köyü dövüp duruyorlardı; mitralyözler ise, aralıksız üstlerine gelen hücum kıtalarını biçmeye çabalıyordu, sadece onları. Manuel kendi partisinden adamlarla çalışmaya alışkındı, gel görki karşısında çok az vardı öylesi.</p>

  <p>– Sen ilk altının komutanısın.</p>

  <p>“Hepimiz yolun sağına yayılıyoruz. Öyle ki, bu it oğlu itler zırhlı otomobille bilmem-neyle çıkar gelirlerse ikiye bölemesinler bizi. Ayrıca hücum kıtalarına da yaklaşmış oluyoruz böyle.</p>

  <p>“On arkadaş yüz metre öteye.</p>

  <p>“Sen, birinci, al on adamını, ipi kır. Üç yüz metreyi buldun mu, her on metreye birini bırak.</p>

  <p>“Solundaki grubun ilerlediğini gördün mü, sen de ilerleyeceksin. Baktın ki bir şeyler aksıyor, komutayı en yakınındakine bırakıp arkaya gelerek orada...”</p>

  <p>Orada kimi bulacaktı? Manuel, Barca’yı öteki kamyonları savaş düzenine soksun diye göndermeyi düşünmüştü. Kendisi kalsa? Bu kıyamette birinci safta bulunması gerekliydi onun. Sonunda, ne yapalım dedi.</p>

  <p>“... orada Barca’yı bulacaksın!”</p>

  <p>Öbür kamyonlarda bulunanların başına bir başkasını gönderecekti.</p>

  <p>– Islığımı duyarsanız, hepiniz Barca’nın oraya çekileceksiniz. Anlaşıldı mı?</p>

  <p>– Anlaşıldı.</p>

  <p>– Açıkla.</p>

  <p>– Her şey yolunda, canım.</p>

  <p>– Sendika ve parti sorumluları kimler?</p>

  <p>– Hey millet, zırhlı tren ateşe başladı!</p>

  <p>Herkeste bir kucaklaşmak arzusu başgösterdi. Bataryaların ve mitralyözlerin bulunabileceği yere, zırhlı tren kararlamadan ateş açmıştı. Kendi toplarının faşist toplarına karşılık verdiğini işitmek, ne de olsa, kendilerini kıstırılmış hissetmekten kurtarıyordu milisleri, ikinci mermiyi bir ağızdan nağralarla selamladılar.</p>

  <p>Manuel, durumu anlatsınlar diye bir komünisti Ramos’a, bir U.G.T. üyesini hücum kıtalarına, burada yaptıklarını açıklasın diye de anarşistlerin en yaşlısını öbür kamyonlardakilere gönderdi:</p>

  <p>Milis kız: – Yanınıza, dedi, yiyecek alın. Ne olur ne olmaz.</p>

  <p>– Hadi çocuklar, davranalım.</p>

  <p>Milis kız, üstüne şimdiden bir sorumluluk çökmüş:</p>

  <p>– Kumanyanızı, dedi, ben taşıyacağım.</p>

  <p>Milislerin yola çıktığı anda Barca kamyonlara koştu. Üstlerine ateş ediliyordu ama tüfekle. İkinci grup da, üçüncü grup da yola çıktılar. Nihayet sonuncusu da: Manuel’in komuta ettiği.</p>

  <p>Zeytinlikte ağaç sıralarının arası hayli geniş tutulmuştu. Bu geniş yolların birinde Barca’nın gözüne ilerleyen bir milis ilişti, sonra bir düzine kadar oldular, daha sonra upuzun bir sıra. Gözü ancak beş yüz metrelik bir alanı görebiliyordu. Sıra bütün bu alanı kapladı, sonra zeytinliğin görünür her yanını. Bir yandan da salvolarla uyumlu olarak ilerliyordu. Ağaçların altına girdiğinden beri göremediği bitişik sırtta hücum kıtaları ateş ediyorlardı. Herhalde bir hafif makinalı tüfek vardı ellerinde, zira silah sesleri arasından, uzaktaki faşist mitralyözlerine doğru, arada otomatik bir cayırtı kopuyordu. Milisler ilerliyorlardı. Faşistlerin tüfek ateşi kesilmemişti gerçi ama, etkili olamıyordu pek. Manuel koşar adıma kalktı, arkasındakiler de: Sudaki kablolar gibi bir eğri çizerek! Barca da iyice kaptırmış, adına halk dediği –biraz zırhlı tren, biraz devrilmiş kamyon, biraz bombalanan köy, uçsuz bucaksız bir de düzensizlikten meydana gelme– o tek vücut gibi faşist toplarına saldıran ateşli karmakarışıklığa kendini bırakıvermiş, koşturuyordu.</p>

  <p>Ayaklarının altında kırılmış dallar çatır çatır ezilmekteydi. Hücum kıtaları gelmeden zeytinliği biçen mitralyözler kırmıştı bu dalları. Git git, yaz toprağının kavruk kokusu reçine kokusunun yerine geçti. Mermilerin kopardığı yapraklar, sonbahar yaprakları gibi salına salına iniyorlardı. Milislerin top atıldıkça teyellenen ilerlemesi bazı bazı zeytinliklerin karanlığına girip gözden kayboluyor, bazı güneşte parıl parıl görünüyordu. Zırhlı trende gürleyen topun ve hafif makinalının sesini gelecek iyi günlerden müjdeler gibi dinliyordu Barca: Artık kimseden, kendi eliyle dikip yetiştirdiği bağı çekip alamayacaklardı.</p>

  <p>Önlerinde geçilecek, yirmi metre ya var ya yok bir alan kalmıştı. Fakat zeytinlikten çıktıkları anda faşistler mitralyözlerinden birini onların üstüne çevirdiler. Barca’nın dört bir yanında mermiler havaya eşek arısı vızıltılarıyla batıp çıkıyorlardı; o, sivri vızıltılarla çevrilmiş de olsa, kurşun işlemezmiş gibi silahlara doğru koşuyordu. Birden iki bacağı kesilmiş gibi oldu, yuvarlandı. Acıya kulak asmadan ileriye bir göz attı. Milislerin yarısı kalkmamacasına yerlere serilmişti ama, öbür yarısı alanı geçmişti. Köyün bakkalı, yanıbaşında vurulmuş, yatıyordu: Suratında pır pır eden bir kelebek gölgesi ile hem de. Arkadan öbür kamyonlardaki milislerin ilk sırası geliyordu ya, durmuş, zeytinlikten çıkmakla çıkmamak arasında bocalıyorlardı. Barca birtakım uçak uğultuları işitmeye başlamıştı. (Acaba bizimkiler mi, yoksa onlarınkiler mi?) Hafif makinalı tüfeğin ateş ettiği yerin adamakıllı yakınından bir yerden, birden bir işaret fişeği atıldı, parlak gökyüzünde yükseldi, yükseldi. Zırhlı tren ateşi kesti.</p>

  <p class="ortali_yildiz">*<span class="buyuk_yildiz">*</span>*</p>

  <p>Salazar: – Ne dersin, diye sordu, hücum kıtaları vardılar mı acaba bataryaya?</p>

  <p>Daha önce trene bir haberci göndererek, “bataryaya ulaştıkları zaman bir işaret fişeği atacaklarını” bildirmişlerdi. Ulaşamadılarsa bile herhalde çok yakındılar birbirlerine artık. Ramos bunu hesaplayarak ateşi kesmişti.</p>

  <p>– Öyle gibi.</p>

  <p>– Ya milisler, onlar ne âlemde?</p>

  <p>– Görünmüyorlar ki!.. Ama değil mi ki batarya da, mitralyözler de ateş ediyor henüz, herhalde geçemediler.</p>

  <p>– İster misin gideyim?</p>

  <p>– Niye, Barca’nın da yardımıyla Manuel işini pekâlâ beceriyor işte. Baksana, haberci de yolladı.</p>

  <p>Dürbününü eline aldı mı, Ramos’un burnunun dibine getirdiği yaralılarla dolu bir dinginlikti, kayalıkların, çam ve zeytin ağaçlarının dinginliği. Bir şey çıkaramazdı ki bundan. Kala kala bir dinlemek kalıyordu. Yalnız dinlemek.</p>

  <p>– İşin kötüsü, dedi, gerçekten çarpışanlar karşımızdakiler, biz değiliz.</p>

  <p>Öyle ya, faşistler önce basıyorlardı bombayı, ortalığı tertemiz ediyorlar, adamlarını ondan sonra böyle hazırlanmış bir yere gönderiyorlardı. Halkınkisi, ne başında şef, ne elinde doğru dürüst silah, rastgele bir dövüşmekti.</p>

  <p>– Aşağıdaki fukaralar, şimdi Allah bilir pırasa gibi doğratıyorlardır kendilerini.</p>

  <p>– Nasıl saldırdılar ama, fena mıydı? Hücum kıtaları bataryayı belki alır.</p>

  <p>Ramos, gülümsemesi silinmiş, iştahlı ağzı incecik bir çizgiye, delimsirek saçları başında eğretiye dönmüş, sinirli sinirli konuşuyordu.</p>

  <p>– Alır almaz bilmem, bildiğim, faşistler geçemiyor!</p>

  <p>– Dinle, soldaki batarya sustu.</p>

  <p>Kulak vermekten ikisinin de şakakları ağrımıştı.</p>

  <p>Aydınlık gökte kehribar gibi bir uçak belirdi. Epeyce yollu bir gezi uçağıydı bu. Trenin beş yüz metre kadar ilerisine bir bomba attı; ne nişan düzeni vardı, ne de bomba atma düzeni, bombalarını belki de pencerelerinden atıyordu. Ramos’un uyarması üzerine makinist yakındaki başka bir tünele rahatça götürdü treni. Uçak ise, ne kadar bombası varsa çamların arasına gelişi güzel serpiştirdikten sonra, hayatından memnun, aldı başını gitti. Reçine kokusu daha bir yoğunlaştı arkasından.</p>

  <p>Artık trenden hiçbir şey görünmüyordu. 75’liğin her gümleyişinde katara yayılan örs titreşimleri arasında, Asturya yakasından Pepe, belinden yukarısı çıplak, ter içindeki arkadaşlarına atışın açıklamasını yapıyordu:</p>

  <p>– Bu trende zırh dediğin, çimento. Bombok bir şey ama, sağlam, taş gibi. Dışarıdan baktın mı trene sanki karton. Kanmıyacaksın ama, kolay kolay kılı kıpırdamaz. 34’de Asturya’da vagonları nasıl usta işi zırhlıyorlar, parmağın ağzında kalır oğlum. Yalnız, devrim demek dalgınlık demek: bunlar da lokomotifi zırhlamayı unutuyorlar. Düşün bir kere, Tercio hatlarına olanca hızıyla yüklenen bir zırhlı tren düşün, ama lokomotifi adi bir lokomotif olsun: ne olur? Elli kilometre içinde delik deşik ediyorlar elbet. Ondan sonra al hayrını gör. Tabii, makinistin de! Biz geceleyin başka bir tren ve başka bir lokomotifle -zırhlıydı bu sefer- çaktırmadan gelmiş. Tercio topçusunu getirmeden arkadaşları geçirmiştik.</p>

  <p>– Pepe?</p>

  <p>– Ne var?</p>

  <p>– Bataryaları hâlâ susuyor.</p>

  <p>Ramos, tünelden çıkmış, asilerin orada ne olup bittiğini anlayabilmek için dürbününü oynatıp duruyordu: sanki bir kör el yordamıyla görmeye çalışıyor. Bir ara:</p>

  <p>– Bizimkiler, dedi, yata yuvarlana köye çekiliyor.</p>

  <p>Gerçekten, milisler rastgele ateş ederek geri çekilmekteydiler. Bir siper bulup içinde kayboldular. Faşistler ardlarından üç yüz metre kadar engebesiz bir araziyi geçmek zorundaydı.</p>

  <p>Ramos lokomotife atladı ve treni, hâlâ ateş edip duran faşist topçusunun göremediği bu ağaçsız alana hâkim bir yere getirdi.</p>

  <p>Milisler ne kadar başıbozuk çekildilerse, şimdi faşistler o kadar düzenli ilerliyorlardı.</p>

  <p>Trenin mitralyözleri ateş kusmaya başladı.</p>

  <p>Soldan sağa faşistler dökülüştüler: çözülerek, kolları havada, ya da elleriyle karınlarını bastırarak.</p>

  <p>İkinci dalga son ağaçların sınırında bir an bocaladı, sonra kararlı, koşar adım alana girdi. Bu sefer faşistler sağdan sola dökülüştüler: iyi asker sayılmazdı belki trenin mitralyözcüleri, ama, avcılıkta üstlerine çıkan az bulunurdu. Ramos, koşarken vurulan düşmanın o garip davranışını sırtısıra tekrarlanmış olarak ilk defa görüyordu bugün; bir kolunu havaya kaldırıp biçilmiş ayaklarıyla sanki hoplayarak ölümü yakalamak istermişçesine sıçrayışlarını. Kıyımdan sağ çıkanlar ormana, trene ateş açmış olan öteki mitralyöz artığı faşistlerin yanına ulaşmağa çabalıyorlardı.</p>

  <p>Sağdan silahlar atıldı. Başka birtakım milisler meydana çıktılar. Faşistler zoru görünce selameti laf olsun diye ateş ederek ormanın içlerine çekilmekte buldu.</p>

  <p>Ramos, parmaklarını saçlarının kıvırcığına daldırmış, kendi kendine:</p>

  <p>– Şef onlarda, diyordu, silah da onlarda, gel gör ki geçemiyorlar bir türlü, gün gibi ortada, geçemiyorlar işte.</p>

  <p class="baslik4">BÖLÜM ÜÇ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p>Pilotların sınavı yapılıyordu.</p>

  <p>Kızgın yaz sıcağının uysal parıltısı içinde, sıcak mıcak yine de kazaklı bir gönüllü, Magnin’e yaklaştı.</p>

  <p>– Ben, dedi, Yüzbaşı Schreiner.</p>

  <p>Burnu sivri, gözleri sert ve kıpır kıpır, eski bir kurttu bu: Richtofen filosunun eski komutan yardımcısı. Koca bıyıkların tepesinden ona Magnin sevimseyerek bakıyordu.</p>

  <p>– Uçak kullanmayalı çok oldu mu?</p>

  <p>– Savaş bitti biteli.</p>

  <p>– Vay canına! Peki ne kadar zaman lazım size, yeniden forma girmeniz için?..</p>

  <p>– Birkaç saat yeter sanırım.</p>

  <p>Magnin bir şey demeden ona şöyle bir baktı.</p>

  <p>Schreiner: – Birkaç saat, diye tekrarladı, yeter sanırım.</p>

  <p>– Havayollarında mı çalışıyordunuz?</p>

  <p>– Hayır, Ales Madenleri’nde.</p>

  <p>Schreiner konuşurken gözleri, sözlerine karşılık verdiği Magnin’de değil, pervaneleri dönmekte olan deneme uçağındaydı. Sağ elinin parmakları titriyordu.</p>

  <p>– Havaleniz çok geç kaldı, dedi. Bekleyemedim. Toulouse’a kadar kamyonların üstünde geldim.</p>

  <p>Gözlerini incecik yumdu ve motoru dinledi. Parmakları hep öyle hafif hafif titreyerek gelip kazağının eteğine çengellendiler. Magnin’in uçak tutkusu, aynı nedenden sinirli sinirli kazağını çekiştiren bu adamı kendisine iyice yakın bulmasına yetecek kadar yüksekti. Schreiner, gözlerini açmadan, motor gürültüsünün pır pır ettiği havayı içine çekti. Magnin, insan hapisten çıkınca da besbelli böyle nefes alır diye düşündü. Komuta edebilecek bir adamdı bu adam (Magnin kendisine yardımcı arıyordu). Sesinde, askerlerde, bir de çoğu komünist yetkililerde rastlanan o kesinlik vardı.</p>

  <p>Uçuş öğretmeni Sibrisky, ışıktan tir tir, alandan bu yana gelmekteydi; yardımcısı kendisini çağırınca, Schreiner, telaşsızca fakat parmakları hep öyle titrek, deneme uçağına yöneldi.</p>

  <p>Bardaki ve pistteki bütün pilotlar ona bakıyordu.</p>

  <p>İçlerinden çoğu savaşa katılmıştı. Magnin’in içi pek rahat da değildi, ama, savaş sırasında yirmi iki müttefik uçağını düşürmüş bu adamın karşısında, uçağın hareketlerini kılı kılına izleyen ücretli pilotların bile içinden geçen duygu hep aynı duygu, o meslek kıskançlığı duygusuydu.</p>

  <p>Barın orada Scali, Marceline ve Jaime Alvear ellerindeki dürbünü paylaşamıyorlardı bir türlü. Fransa’da okumuş olduğundan Jaime Alvear Uluslararası Hava Filosu’na tercüman atanmıştı. Bu iriyarı, esmer, yamrı yumru, perçemleri hep suratını tokatlar kızılderili bozmasının, pancar gibi kırmızı bir de ufak boylusu eklenmişti yanına: herkesin ermiş Antonio diye çağırdığı, o U.G.T. adına pelikanlara Allah’ın günü sigara ve gramofon plağı taşıyıp duran Vegas. İkisinin arasından Raplati, Jaime’nin çoktan herkesin maskotu olan yamyassı ve eğri bacaklı köpeği, sipsivri kara burnunu uzatmıştı. Jaime’nin babası da sanat tarihçisiydi, Scali gibi.</p>

  <p>Alanın nihayetinden, Karlitch’in mitralyözcüleri sınadığı taraftan, bir iki tak tuk işitildi. O arada uçak da iyi kötü havalandı. Sbirsky, Magnin’e:</p>

  <p>– Zor olacak bu iş, dedi gönüllülerle.</p>

  <p>Aslında ücretli pilotları gönüllülerin komutası altına vermenin, hele gönüllüler öbürlerinden üstün değillerse, pek de kolay bir iş olmayacağını Magnin de pekâlâ biliyordu.</p>

  <p>“Ayrıca, Mösyö Magnin, uçuş öğretmeni seçecek kadar bana güvendiğiniz için teşekkür borçluyum size.”</p>

  <p>Birbirlerine bakmaksızın birkaç adım daha attılar. İkisi de yukarıya, uçağa bakıyorlardı. Uçuyordu şimdilik.</p>

  <p>“Beni tanır mısınız?”</p>

  <p>– Galiba.</p>

  <p>Dedi ama, bir yandan da o köylü bıyıklarını çiğneyerek, hiç de tanımıyorum diye düşündü. Severdi Sibirsky’yi: bıyığı sinek, sarı saçları bukle kıvırcık da olsa, sesinde titreşen hüzün, zekâsına, hiç değilse tecrübesine inandırıyordu insanı. Magnin’in gerçekten bildiği tek şey, teknik değeriydi bu adamın, tartışma götürmez ustalığı, hepsi o kadar.</p>

  <p>– Bilmem ki nasıl diyeyim Mösyö Magnin, şurda burda benim kızıllardan olduğumu söylüyorlar da... faydalı olur belki diye düşünerek... sağolun... Ayrıca bir beyaz olmadığımı da bilmenizi isterim. Bu havacılar, yaşlı başlı olanları da dahil, pek bir şey anlamıyorlar hayattan.</p>

  <p>Sıkıntılı, ayaklarına baka baka konuşuyordu Sibrisky, başını kaldırıp bir dakika kadar uçağı izledi:</p>

  <p>– İyi kötü uçuyor işte, dedi. Başka ne denebilir?</p>

  <p>Alaylı değil, sesi acılıydı. Yaşı en geçkin pilotlardan birisiydi bu Schreiner; bütün hava üssünde de, on yılı fabrikada geçmiş kırk altı yılın büyük bir pilotu ne hale getirdiğini görmeyi yüreği daralmadan seyredebilecek tek havacı yoktu.</p>

  <p>Magnin, kaygılı: – Yarın, dedi, en azından beş uçak gerekli. Sierra için.</p>

  <p>– Sibirya’da, amcamlarda sürdüğüm hayattan tiksiniyordum. Herkes aralıksız savaştan söz ediyordu o sıra, bense liseye gidiyordum... Beyazlar gelince, katıldım aralarına... Sonunda Paris’e düştük. Şoförlük ettim, makinist oldum, sonra yeniden havacı. Fransız ordusunda teğmenim aslında.</p>

  <p>– Haberim var. Rusya’ya dönmek istiyorsunuz, değil mi?</p>

  <p>Eskiden beyazlarla birlik olmuş da şimdi İspanya’da savaşan Rusların çoğu, bunu, bağlılıklarını kanıtlayıp da günün birinde memleketlerine dönmek umuduyla yapıyorlardı.</p>

  <p>Alanın öbür ucundan ışığı sarsan yeni bir mitralyöz cayırtısı.</p>

  <p>– Evet, ama komünist olarak değil, partisiz olarak. Burada ücretliyim, doğru, iki mislini de vermiş olsalar karşı tarafa gitmezdim ama. Sizin liberal dediklerinizdenim ben. Bakın Karlitch başka. O düzen taraflısıydı, beyazlardandı; şimdi bizim orada düzen de var, güç de var, o da kızıl oldu. Benim hoşlandığım, demokrasi: Birleşik Devletler, Fransa, İngiltere... Rusya’nın yeri başka tabii... vatanım orası.</p>

  <p>Yeniden uçağa baktı, yalnız bu sefer Magnin’in bakışlarından kaçmak içindi bu.</p>

  <p>– Bir şey rica edebilir miyim sizden, dedi, şehir içi hedeflerini bombalamak görevinden beni bağışlasanız. Avcı pilotu olacak yaşı da geçtim gibi, ama cephe bombardımanı ya da keşif...</p>

  <p>– İspanyol Hükümeti zaten şehirlerin bombardıman edilmemesini karar altına aldı.</p>

  <p>– ... çünkü bir tarihte, kurmay karargâhını bombalamak görevini vermişlerdi bana... bombalar bir okula düştü...</p>

  <p>Magnin kurmay karargâhının -ve okulun- Alman mı yoksa bolşevik mi olduğunu soramadı doğrusu. Schreiner’in uçağı iniş hazırlığına geçmişti.</p>

  <p>Magnin iki eli gözlüğünün saplarında:</p>

  <p>– Uzun tuttu, diye homurdandı, çok uzun.</p>

  <p>– Gazlayacak belki de.</p>

  <p>Gerçekten gazladı Schreiner. Magnin ve Sibrisky, gözleri uçakta, durdular. Alan gerektiğinden çok genişti, bu gidişle aksayacaktı iniş. Magnin, evvelce Fransız havacılık şirketlerinin birinde şeflik ettiğinden, alışkındı bu çeşit sınavlara, sonucu kestirebiliyordu.</p>

  <p>Uçak tekrar geldi, fakat bu sefer de biraz kısa tutmuştu inişini, pilot kola sarıldı, bir an seken bir taş gibi hızla sıçradılar, sonra uçak olanca ağırlığıyla düştü ve kırıldı.</p>

  <p>Magnin, bereket, diye düşündü, savaşta işe yarar bir uçak değildi deneme uçağı.</p>

  <p>Sibirsky koşarak oraya gitti. Schreiner’i ve uçuş öğretmenini ardına takıp getirdi.</p>

  <p>Schreiner: – Kusuruma bakmayın, dedi.</p>

  <p>Bunu öyle bir sesle söyledi ki Magnin yüzüne bile bakmadı.</p>

  <p>“Size iki saat yeter demiştim... hangi iki saat, hangi iki gün... madenlerde çalışmak bitirmiş beni... ne refleks kalmış, ne bir şey.”</p>

  <p>Sbirsky ve öteki öğretmen şöyle biraz çekildiler.</p>

  <p>Magnin: – Birazdan konuşsaydık... diyecek oldu.</p>

  <p>– Yok, faydasız. Bundan sonra hiçbir uçağın <i>yüzüne bakamam</i>. İyisi mi siz milis yazdırın beni. Çok rica ederim.</p>

  <p>Gittikçe daha sıklaşan mitralyöz cayırtılarının arasında milisler alana ite ite yeni bir deneme uçağı getiriyorlardı: hani zengin bayların gezi uçakları vardır, işte onlardan biri.</p>

  <p>Schreiner, gözleri adeta boşalmış, uzaklaştı. İnsan nasıl bir çocuğun can çekişmesine bakamaz, uzaklaşmak ister, nasıl söylenecek bütün sözlerin beyhude olacağını bildiği yıkılmalardan kaçar, pilotlar da onun önünden öyle açılı açılıveriyorlardı. Gönüllülerle ücretlileri savaşta buluşturan serüven heyecanıydı belki, oysa havacılık analık duygusunun kadınları birleştirdiği gibi bir başka türlü birleştiriyordu insanları. Leclerc ve Seruzier fıkra anlatmayı kesmişlerdi. Herkes günün birinde kendi başına gelebilecek olanı yaşadığının farkındaydı. O yüzden Almanın zaten herkesten kaçırdığı bakışlarına rastgelmeyi hiç kimse göze alamıyordu.</p>

  <p>Fakat birinin, Schreiner’den sonra sınanacak olan Marcelino’nun gözleri Magnin’e dikilmişti. Magnin bıyıklarının arasından:</p>

  <p>– Yarın Sierra için beş uçak gerekli, deyip duruyordu.</p>

  <p>Beride mitralyöz tutukluk yapmaya başlamıştı; yedi sekiz mermi atıyor, takılıyordu sonra. Mitralyözcülerin şefi Karlitch, Magnin’in o yana geldiğini görünce karşıladı, selam verdi, bir kenara çekerek cebinden üç mermi çıkardı, tek kelime söylemeksizin gösterdi: horoz düşmüş, kapsülleri çizmişti, fakat ateş almamıştı mermiler. Karlitch parmağıyla markalarını işaretleyerek:</p>

  <p>– Toledo Fabrikası’nın mermileri, dedi.</p>

  <p>– Baltalama mı?</p>

  <p>– Yok, yapım hatası. Ama bir düşünürsen havada savaşa tutuştuğun sıra bunların yapacağı tutukluğu...</p>

  <p>Karlitch, ne üstte üst, ne başta baş. İngiltere’ye zor atmıştı kapağı; çektiği yoksulluk, onca zaman inandığı ne varsa yıkmıştı, sonra. Yıllarca o kapı senin bu kapı benim sürünmüş, sonunda Vrangel ordusunun birinciye gelen mitralyözcüsü, mülteciler arasında gittikçe gelişen SSCB’ye yakınlaşma hareketine katılmış, “sılaya dönüş” defterine yazılmıştı. Allah bilir bunca gönüllü içinde düşmandan sadece düşman olduğu için tiksinen o vardı yalnız.</p>

  <p>Magnin: – Ya yerdeki mitralyözler? diye sordu. Sierra’ya bir ayak önce mitralyöz göndermek zorundayız:</p>

  <p>Milisler öyle rastgele bir mitralyözü kullanmasını, hele onarmasını beceremiyorlardı ya, Magnin en iyi mitralyözcülerini Karlitch’in komutasına vermiş, öğretmen yapmıştı. Bir yandan kara mitralyözcülerine uçak atışı, bir yandan eli yatkın milislere kara atışı ve tutukluk giderme öğretiliyordu. Ayrıca bir motosikleti mitralyözcüler birliği de kurmak istiyordu Magnin.</p>

  <p>Karlitch: – Milislere, dedi, diyecek yok. Doğrusu tam seçmişiz. Söz dinliyorlar, dikkat ediyorlar, ciddi çocuklar sonra. Dedim ya canım, diyecek yok. Ama Magnin yoldaş, Wurtz’dan şikâyetçiyim; ne zaman iş için arasam, partide. Kala kala bir Gardet kalıyor, bana yardımcı. Çocuklar uçak mitralyözünün girdisini çıktısını bir güzel öğrendiler artık. Ateş tecrübeleri yok, tabii, nasıl olsun: havada atış yaptıramıyoruz ki, ne etilenli benzin var elde, ne foto-mitralyöz, ne de uçar-hedef. Mermimiz olduğuna şükür, o da iyisi olsa, yüreğim yanmaz. Pek sıkışırsak, hadi uçar-hedef uydurabiliriz diyelim ama, benzin yaş iş. Ha, atış kulelerini kullanmasını da öğrettik: Kuyruk kulesine, ateş ederken kuyruğu da biçmesinler diye, havacılık etmiş olanları koyayım diyorum. Talimlerine gelince, artık onu da düşmanın karşısında yapacaklar.</p>

  <p>Der demez, Karlitch, perçemleri ve kaşları havada, burnu pırıl pırıl, sipsivri bir kahkahadır koyverdi, çocukca bir yanı da vardı bu gülüşünün: Schreiner nasıl yeniden uçağına kavuşmuşsa, Karlitch de onun gibi mitralyözlerine kavuşmamış mıydı? Lafın sonunu işitmiş olan Scali’yse savaşın, bir yerde, fizyolojik de olduğunu düşündü.</p>

  <p class="ortali_yildiz">*<span class="buyuk_yildiz">*</span>*</p>

  <p>Barışseverliklerinden askerî eğitimi bırakmış bütün devrimci pilotları ya yok saymak gerekiyordu, ya da yeniden eğitmek; bu da Franco’nun ekmeğine yağ sürmekteydi, elbet. Magnin güvense güvense eski posta pilotlarına, bir de ara eğitimi görmüşlere güvenebilecekti.</p>

  <p>Bundan başka, köhne uçaklarla Fas’ta savunmasız düşmana karşı savaşmaya alışmış birkaç pilotu da, ilk yaralıları görür görmez birdenbire “insani hisleri galeyana gelip”, “Canım bu adamlar bize bir şey yapmadılar ki, niye gidip de ocaklarını söndürelim...” diye konuştukları için, saf dışı etmek zorunda kalmıştı. Sözleşmelerini bozarak değil ama, hayır. Fransa’ya gönderecekti onları.</p>

  <p>Sıra Dugay’e gelince, en kıdemli gönüllü olan Dugay, özel olarak konuşmak istemişti onunla. Elli yaşlarında, ak bıyıkları yüzünden daha da aydınlık bir adamdı bu.</p>

  <p>– Yapmayın Magnin yoldaş, diyordu, inanın bana. Fransa’ya geri çevirmeyin beni. Savaş sırasında uçuş öğretmeniydim, belki çok yaşlıyım şimdi iyi bir pilot olmak için, doğru, haklısınız; ama verin elime bir paçavra, makinist çırağı diye kullanın beni, ne diye isterseniz kullanın, yalnız bir uçağın yanında olsun, mutlaka bir uçağın.</p>

  <p>Sembrano, sağ eli havalarda, bir koşu geldi.</p>

  <p>– Magnin yahu, San Benito’ya acele bir uçak verebilir misin? Badajoz üzerine yürüyorlar.</p>

  <p>– Ne? Verelim... verelim ama, avcılar uçuşta. Avcısız mı gitsinler?</p>

  <p>– Orasını bilmem, emir böyle: Üç uçak gidecek diyorlar, ben de epi topu iki Douglas var, seninkiyle...</p>

  <p>– Peki, peki. Motorlu bir kol muymuş ilerleyen?</p>

  <p>– Evet!</p>

  <p>–Âlâ.</p>

  <p>Telefon etti. Sebrano, sarkık alt dudağı kendinden önce, çıktı gitti. O çıkınca Dugay:</p>

  <p>– Ya ben, Magnin yoldaş, diye sordu, benim durumum ne olacak?</p>

  <p>– Şey, bilmem ki... iyi, kalın bakalım, madem ki istiyorsunuz. Hay Allah, bir şey daha yapacaktım ama ben, neydi, unuttum galiba.</p>

  <p>Hiçbir şey unutmamıştı unutmazdı da, yalnız bu cümle gibi, işi başından aşkın görünmek de bir alışkanlıktı onda, oysa yaptığını kesin, kılı kılına denk yapardı.</p>

  <p>Dugay çıkınca, “gezi uçaklarıyla uçuş brövesi olan, fakat her türlü eğitime hazır” birkaç fırsatçı girdiler içeri; onların arkasından da eli sıkı mı sıkı, bu işe alacağı ücreti düşünerek katılmış, yan çizmeye kararlı bir sürü küçük burjuva. Tabii bunların topu gereğince derlenip toparlandı ve Pyrenee’lerin ardına doğru yola çıkarıldı.</p>

  <p>Kapıda Jaime, bacaklarının arasında köpeği Raplati’yle. Magnin onu beklemiyordu.</p>

  <p>– Magnin yoldaş, bir maruzatım var da... yok, tercüman sıfatıyla gelmiş değilim, yalnız... diyeceğim şu ki, Marcelino’nun sınavı elbette... ne var ki Magnin yoldaş, belki de Marcelino’nun faşistlerin elinde iki yıl hapis yattığını bilmiyorsunuz.</p>

  <p>Tulumunun içinde sımsıkı, alnı ve çenesi fırlak, burnu iyice çengel bu iriyarı delikanlıyı dostça dinliyordu Magnin; onu harekete geçiren arkadaşlık duygusunu sert ve eğri büğrü yüz hatlarından çıkarmak olasızdı, yalnız bir başka türlü bakıyordu, hepsi bu.</p>

  <p>“Deniz uçaklarında yolcu pilotuyken oluyor bu iş. Lauro de Bosis ölünce, Milano üzerine bildiri yağdırmak buna düşüyor; altında hafif bir gezi uçağı, Balbo’nun uçakları hemen alaşığı ediyorlar onu. Altı yıla hüküm giyiyor ya, sonradan kaçıyor Lipari’den. İtalyan ordusundan ayrılalı bir avcı uçağı, o olaydan beri de ağır bir uçak kullanmış değil. Hâli duman bu yüzden. Ben haddim olmayarak diyorum ki, -karar sizin ama, pilot yapmasak bile- onun için bir şeyler yapabilirsek buradaki İspanyol arkadaşları çok sevindirirdik.”</p>

  <p>Magnin: – Ben de çok sevinirim, dedi.</p>

  <p>Jaime gitti, Yüzbaşı Mercery girdi içeri. O da aşağı yukarı ellisinde vardı. Kır düşmüş kaytan bıyıklı, kızıl esmer korsan havalı (biraz da aşırıya gidiyor ya), memur kılığının üstüne çizmeler çekmiş.</p>

  <p>– Ne yaparsınız Mösyö Magnin, teknik bir sorun bu. Elden ne gelir, teknik bir sorun.</p>

  <p>– Fransa’ya dönüyor musunuz?</p>

  <p>Mercery havaya kaldırdı ellerini.</p>

  <p>– Ayın on altısında karım burdaydı, Mösyö Magnin, Pulculuk Kongresi’ne gelmişti. Yirmisinde bana, “Hiçbir erkek burda olup bitenlerin iğrençliğini hoş göremez,” diye yazdı. Düşünün bir kere, Mösyö Magnin, bunu söyleyen bir kadın, nihayet bir kadın. Ben yola düşmüştüm bile. İspanya’nın hizmetindeyim artık, nerede, nasıl olursa olsun, daima İspanya’nın hizmetinde. Faşizmin defterini dürmek şart. Noisy-le-Sec’de bizim “tutucular”a dediğim gibi, mumyalar Mısır’ı değil beyler, Mısır mumyaları muhafaza ediyor!</p>

  <p>– Çok iyi, çok güzel!.. Yüzbaşısınız siz, ister misiniz Savunma Bakanlığı’nın emrine vereyim?</p>

  <p>– Evet, yani... yüzbaşıyım tabii... istesem pekâlâ yedek subay olurdum ya, inançlarım yüzünden ara kurslara katılmadım da...</p>

  <p>Magnin’e Mercery’nin savaşa başgedikli olarak katıldığını, yüzbaşılığınınsa <i>itfaiye</i> yüzbaşılığı olduğunu söylemişlerdi ama, inanmamıştı pek, şaka ediyorlar sanmıştı.</p>

  <p>– Evet, şey... tabii, tabii!</p>

  <p>– Ama durun, siper ne demektir bilirim ben, savaşa katıldım çünkü.</p>

  <p>Zırva gibi görünse de cömertliği besbelliydi bu adamın. Magnin uzun sözün kısası diye kestirdi attı: burada aklıbaşında bir başgedikli de en az bir yüzbaşı kadar faydalı olabilir.</p>

  <p>Marcelino’ya gelmişti sıra. Kuşaksız bir tulumla, kırık bir testi gibi ayaklarına baka baka geldi. Hüzünlü hüzünlü gözlerini kaldırdı.</p>

  <p>– Cezaevi, bilirsiniz... refleks filan bırakmaz adamda.</p>

  <p>Bir mitralyöz salvosu sözünü kesti: alanın öbür ucunda Karlitch yeniden başlamıştı.</p>

  <p>Marcelino: – Ama bombacılığıma diyecek yoktur, diye sözünü sürdürdü. Unutmamış olsam gerek.</p>

  <p>On beş gün önce, Magnin gönüllü arar, ücretli kaydeder, bir yandan da Avrupa pazarlarında ne bulabilirse İspanyol Hükümeti adına satın almaya uğraşırken, bir ara -bıyıklar sarkık, şapka kaykılmış, gözlükler buğulu- eve döndüğünde, bu çocuğu apartmanın bir köşesinde bulmuştu; ana baba günüydü zaten evi, telefonlar aralıksız çalıyor, birtakım birbirini tanımaz telaşlı ziyaretçiler o oda senin bu oda benim içerde dört dönüyordu. Almış Marcelino’yu küçük oğlunun odasına götürmüş, sırtını açık bir dolaba verip onu yatağına oturtmuş, sonra da unutmuştu. Öğleden sonra ikiye doğru dönünce, bir de ne görsün? İtalyan pilot, çocuğun dolabından ne kadar kukla bulduysa çıkarmış, kendi kendine oynatmıyor mu, hem de konuşturarak!</p>

  <p>“Hem bombacı olarak uçarsam, sırasında belki pilot olarak da işe yarayabilirim... Forma girmem de çok sürmez, eminim bundan.”</p>

  <p>Magnin, onun sanki bir Venedik madalyonundan yürütme dalgalı saçlı yüzüne ve çuval tulumuna dalmıştı.</p>

  <p>– Yarın çimento bombalarla bir borbardıman denemesi yapalım bakalım, dedi.</p>

  <p>Sembrano’nun Douglas’larıyla Magnin’in “yarı ağır”ı alanın öteki ucuna doğru ilerliyorlardı.</p>

  <p>Cezayir’de tepeden tırnağa silahlı İtalyan uçaklarının düşüşünden sonra, bazı hükümetler -eski modellerden, silahsız olarak- askerî uçaklar satmaya razı olmuşlardı; fakat, pistin nihayetine uzaklaşan bu uçaklar modern Savoia’lara karşı uzun boylu dayanamazlardı, hele İtalyan pilotları işi sıkı tutarlarsa.</p>

  <p>Magnin döndü ki, Marcelino gitmiş, yerine tekrar Schreiner gelmiş. Bunun sessiz duruşu ne İtalyan delikanlısının çekingen inatçılığına benziyordu, ne Dugay’nin şaşkınlığına: düpedüz bir hayvan sessizliğiydi onunkisi.</p>

  <p>– Magnin yoldaş, düşündüm taşındım, az önce bir daha hiçbir uçağın yüzüne bakamam demiştim size, yanılmışım; uçamam belki ama, iyi atıcıyım ben, üstelik kaybetmedim de bu ustalığımı, panayırlarda her attığımı vururdum... tabanca kullanırım ya.</p>

  <p>Yüzünde çizgi kımıldamıyordu ama, birden askıda kalan sesi kinliydi. Kafası, av gözleyen yırtıcı bir kuş gibi, omuzları arasına gömülü, ufacık gözlerini Magnin’e dikmişti. Magnin’se hangarların oradan geçmekte olan bir anarşist arabasına bakıyordu: siyah bayrağı bu ilk görüşüydü.</p>

  <p>“Uçaklar artık beni istemiyor, öyle mi? Kabul, öyleyse uçaksavara ayırın beni.”</p>

  <p>Yeniden üç ya da dört mitralyöz salvosu.</p>

  <p>– N’olur? diye bağladı Schreiner.</p>

  <p>Acaba devrimlerin de bir üslubu mu var? Akşam, bir bakarsan Meksikalı ihtilâlcileri, bir bakarsan Paris Komünü’ndekileri andıran milisler, üssün Le Corbusier yapılarının arkasına çekiliyorlar. Bütün uçaklar yerde ve bağlı. Magnin, Sembrano ve ahbabı Vallado bira içiyorlar; savaştan bu yana alanda zırnık buz bulunmadığından, biraları ılık.</p>

  <p>Sembrano: – Askerî üsde, diyor, iyi gitmiyor işler. Devrim ordusu her şeyi yeniden yapmak zorunda, başından sonuna kadar. Yoksa, Franco’ya kalırsa iş, o mezarlıkları doldurarak düzeltecek ortalığı. Rusya’da nasıl oldu bu iş dersin, ha?</p>

  <p>İnce alt dudağı, barın ışığında, yandan daha bir ileri çıktığından gittikçe daha çok Voltaire’e benziyor, iyi bir Voltaire’e ama, beyaz havacı tulumu giymiş bir Voltaire.</p>

  <p>“silahları vardı. Dört yıl disiplin ve savaş, bir de komünistler, <i>öl dedin mi ölmesini bilen komünistler..</i>”</p>

  <p>Vallado: – Siz niye devrimcisiniz Magnin? diye sordu.</p>

  <p>– Niye mi, şey... Evet. Hayli fabrika yönettim ben, insan bizim gibi her zaman kendini işine kaptırmış olursa, başkalarının ömürleri boyunca her gün sekiz saat kaybetmesinin ne demek olduğunu pek anlayamaz ama...</p>

  <p>“Kısacası, insanların niye çalıştıklarını bilmesini istiyorum ben.”</p>

  <p>Sembrano’ya bakarsanız İspanyol varlıklılarının çoğu fabrikalarını, atölyelerini işletmesini bilmez, yürütemez, teknisyenlerin ellerine emanet etmiştir; oysa teknisyenler, fabrikanın sahibi hesabına çalışmayı değil de, fabrikada çalışanların ortaklığı hesabına iş görmeyi yeğler. (Jaime Alvear’ın da, hemen hemen solcu bütün teknisyenlerin de görüşü bu.)</p>

  <p>Vallado’ya gelince, o, İspanya’nın yeniden doğuşunu istiyor, İspanyol sağından umudunu iyice kesmiş. Aslında halli vakitli bir adam, suratı da ayaklanma olalı kestiği ufacık bıyıklarını saymazsan tam bir <i>senorito</i> suratı ama, Montana Kışlası üzerine bildirileri yağdıran da o.</p>

  <p>Magnin, insanoğlunun zekâsıyla tutkularını haklı çıkaran açıklamalar buluşuna oldum olası hayran.</p>

  <p>“Alt tarafı, solcuyum, solcuyum da ondan. İşte o kadar!.. Solcularla aramızda daha o zamandan türlü yakınlıklar meydana geldi, bağlılıklar filan, ne istediklerini anladım bir kere, yapmalarına yardım ettim, üstelik onları engellemek için önlerine zorluklar çıkarıldıkça benim yakınlığım arttı.”</p>

  <p>Sembrano: – Adam, dedi, bir politikayla sadece evliyse, aldırma, kıymeti yok, ama ondan çocukları da olmuşsa...</p>

  <p>– Peki, neydin sen, komünist mi?</p>

  <p>– Hayır, sağcı sosyalist. Ya sen, komünist mi?</p>

  <p>Magnin ufak ufak bıyığını çekerek: – Yok, dedi, ben de sosyalistim, ama devrimci ve solcu sosyalist.</p>

  <p>Sembrano çökmekte olan geceye pek yakışan hüzünlü bir gülümsemeyle:</p>

  <p>– Ben, dedi, barışseverdim esas...</p>

  <p>Vallado: – Bakma, dedi, fikirler değişir.</p>

  <p>– Savunduğum insanlar değişmedi ya sen ona bak! Önemli olan bu.</p>

  <p>Çevrelerinde sivrisinekler vızıldıyor. Sohbeti koyultuyorlar. Öteki yaz gecelerinden farksız, sıcak bir gece, bütün geniş alanların üstüne nasıl debdebeyle inerse, havaalanının üstüne de öyle debdebeyle iniyor.</p>

  <p class="baslik4">BÖLÜM DÖRT</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="zaman">Ağustos</p>

  <p class="ilk">Yirmi kadar milis Sierra’dan öğle karavanasına iniyorlardı. Aralarında subay yoktu. Yemek saatlerinde dağ geçitlerindeki nöbetçilerden pek de emin olamadıklarından, nöbete, Allah bilir, kendileri kalmışlardı. Manuel, bereket versin karşı tarafta da durum aynı, diye düşündü.</p>

  <p>Milislerden beşinin başında 1935 modası kadın şapkaları, fıstık yeşili, tatlı mavi bir çeşit çanaklar vardı. -Suratlarında da üç günlük sakal.- Tepelerine Sierra’nın son yaban güllerinden birer tane iliştirmeyi unutmamışlardı.</p>

  <p>Manuel, Ramos’un komutan sesine öykünerek:</p>

  <p>– Modayı sunmak, dedi, bundan böyle yalnızca köylü ve işçi örgütlerince delege atanmış arkadaşların görevi. Yaşlıca olanlar, en az iki sendikaca resmen garanti edilenler, yeğlenecek. Böylesini de görmemek için kör olmalı.</p>

  <p>– Hücuma tam kalkmışız, bir güneş, bir güneş... tam da gözümüzün içinde mübarek, düşmanı görmenin yolu yok. Baktık bir şapkacı dükkânı, kapalı ama, kapalı mapalı, biz gerekeni yaptık... sonra da atmadık şapkaları.</p>

  <p>O gün zırhlı trenin ve milislerin üstlendiği köy şöyle altıyüz metre kadar uzaktaydı: bir çiftliğin iç avlusunu andıran tahta balkonla çevrili bir alan, sivri külâhlı bir çan kulesi, kavuniçi ya da kırmızı birkaç turist dükkânı, birinin alnında koskoca bir de ayna.</p>

  <p>Milis: – Az da yakışmamıştı hani bize, dedi. Atacak mıyız?</p>

  <p>Başlarında <i>pamela</i>’ları, sırtlarında çapraz tüfekleri, girip kahvenin iskemlelerine oturdular; arkalarındaki sırtlarda, iki ay önce o buğday ovasını yamyassı ezen Sierra kayalıklarını silme kaplamış deli sümbüllerin en sona kalmışları, kavrulup kavrulup gidiyordu. Bu sırada, son hızla ilerleyen bir otomobil vınıltısının duyulmasıyla kapıdan haki bir Ford’un görünmesi bir oldu. Birbirine güzelce paralel üç kol faşist selamına durmuştu içinde. Çift boynuzlu şapkalarıyla sarı zırhlı yeşil üniformaları parıldadığına göre sivil muhafızlardı bunlar; kapının solunda yemeğe oturmuş milisleri göremediklerinden, faşist bir köye girdiklerini sanıyorlardı. Öteki kahvedeki silahlı köylüler usul usul doğruldular. Bunu farkeder etmez çığlık kıyamet birden fren yaparak, muhafızlar:</p>

  <p>– Dostlar, biz de sizdeniz! diye bağırmaya başlamaz mı!</p>

  <p>Köylüler silahlarını omuzlamıştı bile. Milisler de ateş açıyordu: çoğu sivil muhafızlar düşman hatlarını aşarak bu yana geçmemiş değillerdi ama, hiçbirisi böyle faşist selâmı vererek gelmemişti. En azından otuz kadar mermi atıldı. Manuel lastiklerin patlamasından ileri gelen yumuşakça gürültüyü pekâlâ ayırdedebiliyordu ötekilerinden. Köylülerin çoğu besbelli arabaya nişan almışlardı ama, arada bir muhafız da yaralanmıştı. Rüzgâr estikçe alanı basan bir de yanmış çiçek kokusu.</p>

  <p>Manuel muhafızları silahsızlandırdı, üstlerini başlarını arattı iyice, sonra da yanlarına milisleri katıp muhtarlığın bir odasına göndererek telefonla Albay Mangada’nın karargâhını buldu.</p>

  <p>Görevli subay: – Acele mi, diye sordu, tehlikeli bir durum mu var?</p>

  <p>– Hayır.</p>

  <p>– Öyleyse sakın “yıldırım yargılamasına” kalkışmayın. Şimdi Harb Divanı için bir subay göndereceğiz. Bir saate kadar usulünce yargılanmış olurlar.</p>

  <p>– Başüstüne. Bir şey daha var: Gelişleri, herhangi bir faşist köyünden çıkıp selâmsız sabahsız buraya kadar gelinebileceğini bize göstermiş oldu. Her ihtimale karşı, köyün girişine bir, yola da bir nöbetçi diktireceğim. Yetmez mi?</p>

  <p>Harb Divanı köy odasında kurulmuştu. Sanıkların arkasında, beyaz badanalı duvarların dibine -hepsi de ayakta ve sessiz- milisler ve mavi ya da kül rengi gömlekli köylüler dizilmişlerdi. Ön sırada, kocaları faşistlerce öldürülmüş kadınlar yer almıştı. Hepsinde de bir savaşçı Müslüman ağırlığı.</p>

  <p>Sivil muhafızlardan ikisinin dediklerine bakılırsa, evet, faşist selâmı vermişlermiş ama, köyü faşist köyü sanıyorlarmış; kazasız belasız geçip cumhuriyetçi hatlarına ulaşabilmenin tek yolu da buymuş da ondan! Her çıplak yalan gibi dinlenmesi kadar söylenmesi de zahmetli bu yalanları kıvırırken muhafızlarda basbayağı çırpınıyor, iskemlede bağlı boğulma cezasına çarpılmışlar gibi soluk soluğa kıvranıyorlardı. Bir köylü kadın mahkemeye sokuldu. Önce faşistlerin eline geçmiş, sonra cumhuriyetçilerce kurtarılmış civar köylerden birindendi bu kadın, muhafızları otomobilde gelirlerken görmüştü.</p>

  <p>– Beni oğlum için çağırttıklarında... Beni alıp getirttiklerinde onu gömmek için getirttiler sanmıştım. Meğerse değilmiş, beni de sorguya çekmek içinmiş... Soysuzlar!</p>

  <p>Daha iyi görebilmek içinmiş gibi bir adım geriledi.</p>

  <p>“Şu, işte şu oradaydı... Onun da oğlunu öldürseler ne yaparmış acaba, ha, ne yaparmış? Ne yapardın, alçak?”</p>

  <p>Gösterdiği, yaralı olanı, karaya vurmuş bir balık çırpıntısıyla, gittikçe daha da soluk soluğa, kendini savunuyordu. Manuel bir an, belki de suçsuzdur diye düşündü; oğlu kendisi sorguya çekilmeden kurşuna dizildiği için, ana, nereye baksa katiller görüyordu belki. Muhafızsa aralıksız Cumhuriyet’e bağlılığından söz ediyor, o konuştukça yanıbaşındaki öteki muhafızın tıraşlı yanaklarını yavaş yavaş ter basıyordu; öyle ki sonunda ter damlaları parıltılı bıyıklarının iki yanından su gibi aktı: Hareketsizlik ortasında damlalaşan bu canlılık sanki korkunun bağımsız kendi hayatıydı.</p>

  <p>Başkan o ana kadar ağzını bile açmamış üçüncü muhafıza dönerek:</p>

  <p>– Hem bize katılmak amacıyla geldiğinizi söylüyorsunuz, hem de karşı tarafla ilgili hiçbir bilgi vermiyorsunuz, bu nasıl iş?</p>

  <p>Muhafız, yalnız onunla konuştuğunu iyice belli etmek istercesine gözlerini ısrarla Başkanın gözlerine dikti:</p>

  <p>– Dinleyin, dedi. Ben yeteri kadar dinledim. Bu kara kalabalıkla birlik de olsanız, bir subaysınız siz. Segovia Falanjının 17 numaralı üyesiyim ben. Beni kurşuna dizeceksiniz, üstelik de bu iş galiba bugün olacak, olsun. Yalnız ölmeden önce, şu iki köpeğin gözlerimin önünde kurşuna dizildiklerini görmek mutluluğunu tatmak isterim. Biri 1 öbürü 11 numaralı üyeleridir aynı Falanjın; ikisini de gördükçe miğdem bulanıyor. Şimdi burada asker askere konuşuyoruz, ya onları susturun, ya beni çıkartın burdan.</p>

  <p>Yaşlı köylü kadın: – Şuna da bakın hele, dedi, hem çocukları öldürür, hem cakasından yanına varılmıyor!</p>

  <p>Yaralı sivil muhafız, Başkana: – Ben sizdenim! diye bağırıp duruyordu.</p>

  <p>Başkan az önce konuşan subaya baktı: kıvır kıvır saçları, kısacık bıyığı, koca ağzı ve yamyassı burnuyla Meksika filmlerinden çıkmış bir suratı vardı adamın. Başkan bir ara yaralı muhafızı tokatlayacak da sandı ama, öyle bir şey olmadı: elleri jandarma ellerine benzemiyordu çünkü. Acaba faşistler, Montana Kışlası’na olduğu gibi, sivil muhafızlar arasına da adam mı koymuşlardı?</p>

  <p>– Ne zaman sivil muhafız yazıldınız siz?</p>

  <p>Adam, ilgisi birden Harb Divanı’ndan kopuvermiş olacak ki, cevap bile vermedi. Onun yerine yaralı muhafız, ilk defa az buçuk inandırıcı bir sesle:</p>

  <p>– Ben sizdenim! diye yeniden uludu. Size ben sizdenim diyorum!</p>

  <p>Manuel alana idam mangasının ateşini işittikten sonra geldi. Üç adam, yakında bir sokakta kurşuna dizilmişlerdi; cesetleri, başları güneşte, ayakları gölgede olmak üzere, yüzükoyun düşmüştü. Ufacık, duman gibi bir kedi yavrusu, bıyıklarıyla, yassı burunlu adamın kan birikintisine eğilmişti. Derken bir oğlan çocuğu peydahlanıp kediyi kovaladı, işaret parmağını kana banarak duvara bir şeyler yazmaya koyuldu: Manuel, boğazı düğüm düğüm, çocuğun elini izlemekteydi: <i>“FAŞİZME ÖLÜM”</i>. İşi bitince yenlerini kıvırdı çocuk, sonra da çeşmeye elini yıkamaya gitti.</p>

  <p>Manuel şapkası az ötesinde bir yerde uzanan cesede, bir suya eğilmiş köylü çocuğuna, bir de duvardaki henüz kıpkızıl taze yazıya baktı: “Yeni İspanya’yı,” diye düşündü, “hem buna, hem ötekine karşı korumak gerek. Üstelik her ikisi de birbirinden beter.”</p>

  <p>Güneş olanca gücüyle sarı duvarlara bindiriyordu.</p>

  <p class="baslik4">BÖLÜM BEŞ</p>

  <p class="baslik5">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</p>

  <p class="ilk">Ramos’la Manuel set boyunca yürüyorlardı. Topsuz akşamlardan bir akşamdı. Bir göç batışı üzerinde Sierra, çam ve çürük ot kokularına batmış, gecenin denize çöker gibi çöktüğü Madrid Ovası’na kadar, zincirleme süs tepeleri hâlinde uzanıyordu. O garip görünüşüyle zırhlı tren, güneşle birlikte çekilip gitmiş savaşın tünelde unuttuğu bir şey gibiydi.</p>

  <p>Ramos: – Yarım saattir çocuklarla atışıp duruyoruz, dedi. Aralarından on kadarı, akşam yemeğine evlerine gitmeye kalkıştı, üçü de Madrid’e.</p>

  <p>– Av mevsimindeyiz ya, karıştırmış olmalılar. Sonu nereye vardı peki atışmalı müzakerenizin?</p>

  <p>– Beşi kalıyor, yedisi gidecek. Komünist olsaydılar hepsi kalırdı.</p>

  <p>Şurda burda atılan birkaç el silah ve uzak uzak uğuldayan bir top dağların sessizliğini daha da bir derinleştiriyor. Gece güzel olacak.</p>

  <p>– Ramos, niye komünist oldun sen?</p>

  <p>Ramos düşündü:</p>

  <p>– Yaşlandım da ondan...</p>

  <p>“Yaş kırk iki, pek de ihtiyar sayılmam aslında. Fakat anarşistken herkesi daha çok severdim. Bence anarşizm sendika demekti, ama asıl, adam adama ilişkiler. Bir işçinin siyasal görünüşünün kişiselleşmesi zamana bağlı bir şey: başlangıçta sorun bir etkilenmek sorunu...</p>

  <p>“Manuel be, senin aklın eriyorsa, açıklasana şunu bana: bizim karşımızda kim var? İspanyol ordusu, hadi özellikle subayları diyelim. Bunlar gittiler Filipinler’de bir güzel kötek yediler, Küba’da aynı şey. Amerikalılar yüzünden mi diyeceksin, birinci sınıf endüstri, yüksek üretim seviyesi filân, peki kabul, iyi ama gittiler Fas’da da yenildiler, Abdülkerim de Amerikalı değil ya! Şimdi söyle bana, şu bizim fırça bıyıklı beylerimizin ne demeye Abdülkerim karşısında bacakları çözülüyor da, şimdi çözülmüyor? Operet ordusu deyip dururuz, operet ordusuysa niye Melilla’da öyle de, burada değil?”</p>

  <p>Manuel’le Ramos’u birbirine bağlayan bağların özü değişmeye başlamıştı. O güne değin yaşı otuz, -alaycı dili bir yana- aklı başında, umut bağladığı dünyayı öğrenmeye, bunu yaparken de gerçekle düşü birbirine karıştırmamaya çabalayan, ama siyasi tecrübesi sıfır bir delikanlıyla, tecrübeli bir sendikacının dostluğuydu ilişkileri; şimdi şimdi, Manuel eksiği olan siyasi tecrübeyi edinmeye koyulmuştu; iş böyle olunca, Ramos, Manuel’in kendisinden çok daha geniş bilgiye sahip olduğunu bilmezlikten gelemezdi. Nasıl Manuel Kuzey Madrid Garı santralında elinde bir cetvel sallayıp duruyorduysa, bu akşam da ucunda bir tutam yaprak bırakılmış bir çam dalını tüyden bir süpürge gibi öyle sallayıp duruyordu: Sağ elini boş hissetti mi bir tuhaf olurdu da!</p>

  <p>– Operet ordusu mu, yok öyle şey azizim Ramos, yalnız ordu üstüne operetler var. Aslında o operet ordusu dedikleri, düpedüz bir iç savaş ordusu. Bizim orduda -İspanyol ordusunda yani, anla işte- on er başına bir subay düşüyor. Bütçesi savaş bütçesi mi sanıyorsun? Safdil, yanılıyorsun! Yarısı -mülk sahibi ya da mülk sahibinin hizmetinde- subayların maaşına gider, yarısı da, onca rüşvet yüzünden bir türlü savaşa elverişlisi alınamayan, ancak polisin işine yarayanları alınabilen otomatik silahların alımına. Sözgelişi, şu 1913 modeli mitralyözler, şu yaşı onu geçmiş uçaklar, başka bir ulusla çarpışmada hiçbir işe yaramaz ama, bir isyanı dakikasında ezebilir. Bu silahlarla başkalarıyla savaşmak, hattâ sömürge savaşı yapmak olacak şey değil. Zaten İspanyol ordusunun adını duyan da ya yenilgilerinden duymuştur, ya da yolsuzluklarından. Bir de isyan bastırmalarından. Operet mi bu? Ne opereti, Reichswehr bozması bir şey!</p>

  <p>Vadilerden, uzak uzak, birkaç silah atılıyor. Dört ucundan tutulmuş örtülerin üzerinde yaralı milisleri getiriyorlar. Manuel, arkası Segovia faşistleriyle dolu doruklara bakarak:</p>

  <p>– Halk, diyor, Madrid’i her gün yemden kurtarıyor.</p>

  <p>– Evet, sonra da gidip yatıyor.</p>

  <p>– Ertesi gün yeniden başlamak için ama...</p>

  <p>– Aferin Manuel, iyi yetiştiriyorsun kendini. Bataryaya hücumu iyi yönettin.</p>

  <p>– Doğru, bir şeyler değişti bende. Hayatım boyunca beni etkileyecek bir değişme bu; ne var ki, geçen günkü bataryaya hücumdan ileri gelmiyor, ne olduysa bugün oldu, ölü faşistin kanıyla çocuğun duvara yazı yazdığını görünce. Aslında zeytinlikte milislere talimat verirken, kendimi, kamyonu ya da evvelce kayaklı arabayı sürerken olduğumdan daha sorumlu duymuyordum.</p>

  <p>Ramos: – Evvelce mi? diye tekrarladı.</p>

  <p>Üstünden bir ay bile geçmemişti henüz.</p>

  <p>– Geçmişin zamanla ilgisi yok. Fakat o duvara yazan hergele yok mu, o duvara yazan, işte onun karşısında sorumlu olduğumuzu duydum. Komutanlığın el değmemişliği, azizim Ramos...</p>

  <p>Uzakta, cumhuriyetçi toprağında dumansız bir ateş yanıyor. Köylüler mi ateş yakmış, yoksa çoban ateşi mi?</p>

  <p>Koyulaşan gecede bulut bulut sis örtüleri bu ateşe doğruluyorlar. Sırtlar karanlıkta kaybolmuş, gözün görebildiği sadece alevler; zırhlı tren nasıl tünelinde saklıysa, sanki tepelerin sessizliği de yeraltına çekilmiş varlığını bu iştahlı alevlerle belli ediyor. Çok daha uzakta, sağ uçta, bir tane daha.</p>

  <p>Manuel: – Kim bakıyor, diye sordu, yaralılara?</p>

  <p>– Sanatoryum başhekimi. Allah için, Eyüp sabrı var adamda.</p>

  <p>– Solcu cumhuriyetçilerden mi?</p>

  <p>– Yok, sağcı sosyalist galiba. Milis kızlar da canla başla yardım ediyorlar.</p>

  <p>Bu söz üzerine Manuel kamyonların arasında peydahlanıveren o milis kızı anlatıyor Ramos’a, o da ellerini saçlarının kıvırcığına daldırmış, gülümseyerek dinliyor.</p>

  <p>– Sence bir işe yarıyor mu kadın milisler, Manuel?</p>

  <p>– Sahici bir savaşta onları yok saymak daha iyi. Yetmezmiş gibi bir de erkeklerin moralini bozuyorlar. Ama geri hizmetlerdeki çalışmalarına diyecek yok. Cesurlukları -erkekler de öyledir ya- hep aynı karar değil, bazı bazı dehşet kesiliyorlar.</p>

  <p>Bak, benim hoşlandığım ne bunda:</p>

  <p>“Franco’nun ele geçirdiği her yerde, her şey daha bir tutsaklaşıyor; bizimkileri demiyorum, onların tutsaklığı belli zaten, mutfağa kapatılan kadınlar da, papazların yanına verilen çocuklar da tutsak sayılmaz mı? Ne türlü olursa olsun, bütün ezilmişler bizimle bu yüzden birlik olup dövüşüyor.”</p>

  <p>Ne tuhaf bir ateş bu: demirci ocağı gibi ayarlı, bir parlayıp bir sönüyor; gündüz ölenler için yakılmış sanki, sanki bastırdıkça bastıran geceyi insanların çılgınlığı üzerine yaymak için.</p>

  <p>Ramos, gülümsemesinin yüzünde donduğunu hissediyor: öteki ateşe göz atıyor şöyle bir, arkasından dürbününe uzanıyor.</p>

  <p>Çoban ateşi filan değil bunlar, düpedüz haberleşme ateşleri.</p>

  <p>Yoksa o da milisler gibi ne yana baksa, işaret mi görmeye başladı? Hayır, işaret ateşlerini ayırdedecek kadar tecrübesi var bu işte. Üstelik (bir süre sayıyor) bu enayiler, şifreli olarak ama, düpedüz Mors alfabesiyle haberleşiyorlar.</p>

  <p>Öteki ateş de haberleşme ateşi. Faşistler çok iyi hazırlanmışlar doğrusu. Şu saatte cumhuriyetçi hatlarının gerisinde, acaba bunlara benzer kaç ateş yanıyor? Milislerse ağustos böceklerinin cırlayıp durduğu, Ramos’un görebildiği bütün o sırtlarda yatmış, uykuya varmışlar. Sesleri solukları kesilmiş. Gündüz vurulanlar, daha şimdiden olanca ağırlıkları ile asfaltları ve bayır çalılıklarını ezmeye başlamış, yere sımsıkı bitişik ilk ölü uykularını uyuyorlar. Sierra’ya çökmüş bu saydam durgunluk altında, şimdi gittikçe koyulaşan karanlığı yalnız ihanetin dilsiz işaretleri doldurmaktadır.</p>
</body>
</html>
