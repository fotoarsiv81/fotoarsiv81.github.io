<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block10" id="toc_id_13">On bir</h2>

  <p class="block2">“Neden bu kadar zayıflamışsın sen?” dedi Ayda.</p>

  <p class="block2">Çok değişmişti, büsbütün şişmişti. Hem artık kemik ve eklem yerleri de ağrımıyordu. Aksamadan İngilizce konuşabiliyordu. O çocukça üzüntü ve korkularını atmış, yüzüne hayat gelmişti. Üzerinde çok güzel elbiseler vardı. Aydın ve Orhan’a lacivert renkli iki tane parlak kumaşlı pantolon getirmişti. ‘‘Abadan’da herkes bundan giyer” diyordu. Dört bir yanlarında İngiliz ve Fransızların olduğunu da söylüyordu. “Lord Bey gibileri orada çok.” Anne kaç kez Abadan’a gelip kendisini görmek istediğini, bir an olsun aklından çıkmadığını, sofrada, mutfakta ve özellikle de geceleri aklından ve yüreğinden eksik olmadığını söyledi. ‘‘Ama babanı bilirsin işte? Asla izin verir miydi? Ben ne yapabilirim? Kadın kocasının sözünden çıkamaz işte!”</p>

  <p class="block2">Ayda, yerinin boş olduğunu bilsin istiyordu. Bu yüzden kızının gönlünü hoş tutmaya özen gösteriyordu. Oğlu Sohrab’a namlusunda kıvılcımlar çakan bir silah almıştı.</p>

  <p class="block2">“Senin aklın da ancak buna yeterdi zaten. Çocuk ne anlasın yahu böyle silahlardan?” dedi baba.</p>

  <p class="block2">Ayda her yıl on beş günlüğüne baba evine gelirdi ve bu seferki üçüncüydü. Anne Sohrab’a kazak ve hırka örmüştü ve Ayda orada olduğu süre içerisinde kirlilerini yıkamasına izin vermemişti. Kendisi yıkıyordu. Ayda da mutlu ve hoş görünmeye çalışıyordu. O eski sağır sessizliğinin kabuğunu kırmıştı fakat gözlerinde şayanı dikkat bir acı vardı. Özellikle baba her zamanki gibi asık suratı ve yorgunluğuyla dükkandan eve geldiğinde Ayda bebeğiyle ilgilenmekten, ona yemek yedirmekten, tin tin tin tin yürütmeye çalışmaktan, saçlarını taramaktan başka bir işle ilgilenmiyordu. Ancak bazen o da gözaltından babaya bakıyordu.</p>

  <p class="block2">Baba soruyordu: “Kemiklerinin durumu nasıl?” ve Ayda cevap veriyordu: “Bir yıldır ağrımıyor. Fakat her ay yüksek dozlu penisilin yaptırmam gerekiyor. Yabancı doktor çok orada.”</p>

  <p class="block2">O gece Ayda kardeşlerinin odasına gittiğinde odada tek bir karyola gördü. Aydın’ın kitap ve kıyafetlerinden de eser yoktu.</p>

  <p class="block2">‘‘Anne ne oldu burada?” diye sordu.</p>

  <p class="block2">Anne, “Doğrusunu istersen baban yerinde olmayan sebeplere takıp duruyor, bir gece ikisinin odasını değiştirdi” dedi ama Ayda üzülmesin diye fazla ayrıntılara girmedi. Mektuplarda da yazılmasını doğru bulmuyordu. Ayda, “Aydın geceleri nerede uyuyor peki?” diye sordu ve anne ona söyledi.</p>

  <p class="block2">Ayda yakasının düğmesini o kadar sıkmıştı ki düğme düştü. “Kardeşini linç etmeye çalışıyorlar” dedi ona anne; zayıf yorgun, tedavisi imkansız bir hastalığa kapılmış bir hastanın ses tonu gibi devam etti sözlerine. “Aydın büyük şair oluyor ama üstadını kaybettiklerinden beri neşesi kaçtı, hayatı dar ettiler çocuğa.”</p>

  <p class="block2">Ayda, Aydın’ın odasını temizlemek, odanın tek gözlü penceresine uygun beyaz renkli perdelik dikmek, duvarlarına el atmak ve orayı depo görünümünden çıkarmak istedi. “Neden bu kadar zayıflamışsın sen?” dedi Ayda.</p>

  <p class="block2">Aydın, Sohrab’ı kucağına alıp dışarı çıkardı. Dışardan bir şey almak istiyordu ona; çünkü Ayda’nın kocası gelmemişti. Bir daha ayağını o eve atmayacağını söylemişti. Ayda ile çocuğu getirip bırakıyordu. On beş gün sonra da gelip geri götürüyordu onları. Kaldığı süre içerisinde illa da babasını istiyordu çocuk. Ve Ayda camları siliyordu, perdeleri dikiyor ve hasır sepetten avize yapıyordu onun için. Elleri pişmiş şalgam gibi kıpkırmızı kesilmişti ve saçlarını tarayacak vakti yoktu.</p>

  <p class="block2">Aydın tekrar Sohrab’ı almış sokakta gezdiriyordu. Fabrikayı gösteriyordu ona, horozlu şeker alıyordu, öğleden sonra döndüklerindeyse genelde çocuk, elini Aydın’ın yakasının içine sokmuş mışıl mışıl uyuyor oluyordu. Kucağında uyuyakalmış yeğenini yatağına uzatmakta Aydın’a kalıyordu tabii. Sonra da akşam yemeği için iştahı gelip çatmadan bodruma iniyordu, yatağına uzanıp Ayda’nın Çahbehar’dan hediye getirdiği kırmızı renkli battaniyenin altında uykuya dalıyordu. Gece herkes uyuduktan sonra duvar lambasını açıyor, kitabını yatağının altından çıkarıp okuyordu veya defterine bir şeyler yazıyordu.</p>

  <p class="block2">Ayda’nın da orada olduğu bir gece, gece yarısına yakın bir saatte annenin merdivenlerden aşağıya iniyor olduğunu duydu. Sese kulağını verdi. Evet, gelen ses annenin giyindiği terliklerin sesine benziyordu. Mutlaka kendisini görmeye gelecekti anne. Başını kaldırdığında kapıda omuzlarına kürkünü atmış öfkeyle kendisine bakan babayı gördü.</p>

  <p class="block2">‘Vay, vay, vay!”</p>

  <p class="block2">Hava soğumuştu. Sirke ve turşu kokusu sobadan yükselen buhara karışmıştı ve insanı rahatsız ediyordu. Bir anda toparlanmaya başladı, yarı eğik bir halde durdu. Bakışları içeriye girip girmemeye karar verememiş babanın ayaklarındaydı. Ayağında annenin terlikleri vardı ve bir çift terlik, kımıldamaksızın kapının ağzında öylece duruyordu. Aydın ne yapacağını bilmiyordu. Yine elleri titremeye başlamıştı ve kitap sayfalarından acayip sesler geliyordu. Diğer eliyle ötekinin titremesini engellemeye çalıştı ama olmadı. Baba yavaşça merdivenlerden aşağıya indi, hafifçe döndü, derin nefes aldı ve başını sallar halde geri döndü. Dudakları mosmor kesilmişti, öfkesini bastırmak için bir şeyler yapması gerekiyordu. O kahredici sessizlik içerisinde, “Şimdilik şiir ishalin tutmuş, ne zaman kesilir Allah bilir” dedi ve gitti.</p>

  <p class="block2">“Neden bu kadar zayıflamışsın sen?” dedi Ayda. Aydın, Sohrab’ı alıp dışarı çıkardı tekrar. Horozlu şeker ve kurmalı araba aldı ona. Sokaklarda gezdirdi, Pervane Fabrikası’nın yokuş aşağı yolundan aşağıya indirdi. Ayda orada kaldığı süre içerisinde Aydın vaktini Sohrab’la geçirmişti.</p>

  <p class="block2">“Böyle bir çocuğun olsun ister misin?” diye sordu Ayda.</p>

  <p class="block2">“Nasıl yani?”</p>

  <p class="block2">Bir tutam saçını parmak uçlarıyla kulağının arkasına atarak, “Çok güzel bir kız gördüm senin için, hanım hanımcık” dedi.</p>

  <p class="block2">Aydın, “Benim başka planlarım var” dedi.</p>

  <p class="block2">“Ne planlarıymış bu?” diye sordu birden. Gözlerini Aydın’dan kaçırmaksızın, eliyle beyaz perdeyi topluyordu.</p>

  <p class="block2">Aydın, “Bu hayata bir son verip kendi ayaklarım üzerinde durmak istiyorum. Biliyorsun Üstat Dilhun varken iyiydim, kendi kendime ne diye üniversiteye gideceğim ki, dedim. Şimdiyse onu kaybettiklerine göre Tahran’a gitmek, bir oda kiralayıp, oturup ders okumak istiyorum. Üstat Dilhun’un benden beklentileri vardı. O varken ben de iyiydim” dedi.</p>

  <p class="block2">İki gün sonra Abadani gelerek Ayda ve Sohrab’ı götürdü. Ne kadar ısrar ettilerse de öncekiler gibi adımını eve atmadı, kapının önünde dahi olsa bir bardak çay içmeye yanaşmadı. Geldiği günün öğleden sonrası anne, Ayda ve Aydın’ı arabasıyla şehirde gezdirdi ve beş yıl Abadan’da kalacaklarını sonra da hangi şehre gideceklerinin belli olmadığını belirtti. Aydın’a isterse Abadan’a gelebileceğini ve yanlarında kalarak İngilizce öğrenebileceğini söyledi. Ama Aydın, küçük şehirlerde gelişme göstermenin kısıtlı olduğunu söyledi. Tahran’ı inşa etmek için koca memleketi yok ettiler. O zaman en sağlıklısı oraya gidip ne yapmak isteniyorsa oradan başlamak olacaktı.</p>

  <p class="block2">Aydın’ın yüzü sönük ve cansızdı. Gözlerinin kökü enteresan bir hâl almıştı.</p>

  <p class="block2">Ayda, “Bilmeyen de âşık sanacak seni” dedi.</p>

  <p class="block2">“Evlenirse hemen ayrı ev tutacağım oğluma. Rahat etsin kendi evinde” dedi anne.</p>

  <p class="block2">“Üniversite okumak istiyorsa lütfen karşı çıkmayın çocuğa” dedi Abadani.</p>

  <p class="block2">Aydın, “Bizim evde insanın çabuk ihtiyarladığı doğru ama yine de iyi hazırlanana kadar sabredeceğim orada. İlk sınavda kazanmak ve üniversiteye başlamak istiyorum. Adam böyle bir şehirde yalnız kalırsa gitgide düşüncelerinden de olur” dedi.</p>

  <p class="block2">Abadani, “Anlıyorum seni, anlıyorum” dedi ve Amerika’daki öğrencilik yıllarından söz etmeye başlayınca orada yalnız olduğundan ve idealist öğrencileri çok sevdiğinden bahsetti. Ve Aydın’ın büyük adam olacağına dair şeref sözü verdi; çünkü yaşından büyük algılıyordu. O gece Abadani pansiyonda kaldı ve diğer gün sabah erkenden Ayda ile Sohrab’ı alıp götürdü.</p>

  <p class="block2">Diğer gün anne gene yalnız kaldı. Ev sessizliğe büründü. Zaman aheste geçiyordu. Ve anne, Ayda’ya Merağe<sup class="calibre1"><sup class="noteref" id="back_note_12"><a class="calibre2" href="../Text/index_split_017.html#note_12" title="12">12</a></sup></sup> sabunu almadığı, çocuğun pantolonunu valizine koymayı unuttuğu için hayıflanıyor, Allah ede de sağ salim varırlar diye dua edip duruyordu.</p>

  <p class="block2">Ev ortamı daima yeknesak ve sakindi. İnsan sıkılıyordu içinde ve eksik bir şeyler var gibiydi. Ne bir gelen vardı ne de bir gürültü, ne akar ne kokar cinsinden. Zaman zaman çam ağacından gelen karga sesi avluda yankılanıyordu o kadar. Baba kimseyi eve sokmuyordu. Arkadaşları gelecek olsa dükkanda önlerine bir tabak kuruyemiş koyar veya kervansarayın sonundaki çay ocağından bir iki çay siparişi verirdi o kadar. Sabir amca bile eve gelmiyordu. Onlar da gitmiyordu. Baba, “İçki içip çocuklarımın işine burnunu sokan adamın evimde işi olamaz. O zaman paramın üzerine konmasaydı şimdi kervansarayın yarısı benimdi” diyordu.</p>

  <p class="block2">Anne, “İyi de ilişkini kesmek zorunda mısın? İnsan kardeşine seninle kıyamette görüşürüz der mi?” dedi.</p>

  <p class="block2">Baba, “Etmişim öyle kardeşliğin içine. Görürsem zaten iki üç lafımı dokunduracağım da görsün gününü. Aydın’ı dolduruşa getirdiğini bilmiyor muyum sanki? Ona aylak aylak dolaşmasını, işe gelmemesini telkin edip duruyor o ibne! Şiir söylemek de oldu iş yani. Hem de ne şiirler ... Bizim salağın tombala şiirleri işte, ne olacak!” dedi.</p>

  <p class="block2">Aydın bazen Sabir amcayı ahşap kulübeden yapılma meyhanenin önünde görürdü, ya içeri girerken ya da dışarı çıkarken. Yirmi dört saat zil zurna sarhoştu. Bir keresinde elini cebine götürmüş ve bir avuç banknot çıkararak, “Al, al ne kadar lazımsa al. Biliyorum babandan para almıyorsun. Ne de olsa kardeşimdir, iyi tanırım onu ben. Ona bir yararın olmuyor ya, o yüzden ananı ağlatıyor böyle. Kaç yıl oldu bu kareli pantolonu ve bu paltoyu giyeli? Gençliğini ne zaman yaşayacaksın sen? Bana bak yeğenim yeter artık bu hayata bir son ver. Git tahsiline devam et. Arkanda aslanlar gibi ben duruyorum” demişti. Henüz parayı avucunda tutuyordu, ‘‘Al, yeğenim al” dedi.</p>

  <p class="block2">Aydın, “Sağ ol amca, ihtiyacım yok” diye cevap verdi.</p>

  <p class="block2">“Çekinme, en azından bir şeyler al hadi!” Yüzünü öbür tarafa çevirdi. Kırmızıya çalan çene altındaki fazla etleri iki kat olmuş beyaz gömleğinin yakasından dışarı taşıyordu. Aydın amcasına yardım olsun diye kravatını gevşetmek istedi bir an. Ya da öyle sandı. “Teşekkür ederim amcacığım sağ ol!” dedi.</p>

  <p class="block2">Sabir amca, “Elimi geri çevirme. İstediğin kadarını alman için yüzümü çevirdim işte” dedi.</p>

  <p class="block2">Aydın, “Beni düşündüğünüz için teşekkür ederim” dedi ve elini geri itti. Sabir amca parayı cebini koydu ve “Peki öyleyse gel en azından beraber iki kadeh içelim” dedi.</p>

  <p class="block2">“Ben kullanmıyorum amcacığım sağ ol!”</p>

  <p class="block2">“İyi öyleyse o zaman başka zamana kalsın. Ama aklında bulunsun geleceğin parlak görünüyor. Geleceğinden çok umuduyum ben.” Aydın’ın omzunu sıktı ve “Üniversite okumak istediğini söyledin, öyle mi?” dedi.</p>

  <p class="block2">“Evet amca.”</p>

  <p class="block2">“Hangi Üniversite?”</p>

  <p class="block2">“Dediğim gibi. Tahran Üniversitesi. Veya nereyi kazanırsam, fark etmez.”</p>

  <p class="block2">“İyi orası çok iyi! Şiraz Üniversitesi de fena değil aslında. Hem Şiraz’ın Hafız’ı, Sadi’si var, fıstık gibi şarabı var.” Aydın’ın elini iki eliyle sıktı ve salladı. Öyle bir salladı ki çene altı silkindi.</p>

  <p class="block2">“Güle güle! Biz bir baltaya sap olamadık bari sen oku da belki bir yerlere gelirsin, tamam mı amcacığım? Bak geleceğinden çok umutluyum ha ona göre. Ayrıca gideceğin zaman mutlaka bana uğra, çek yazıp vereyim de en azından bir iki yıl seni idare etsin” dedi.</p>

  <p class="block2">O gün akşam yemeğinde Aydın Sabir amcayı gördüğünü söyledi ve baba bir an gözlerinin içine bakarak, “İyi halt yemişsin” dedi.</p>

  <p class="block2">Aydın, Sabir amcanın bir iki yıl boyunca okul masraflarını karşılamak istediğini de söyledi. Baba, “Halt etmiş, salak geri zekalı şey, ayranı yok içmeye atla gider ...maya. Madem parası var ne diye kirada oturuyor öyleyse?” dedi ve sonra oldukça sakin bir edayla, “Sen söyle bakalım angut, sen ne yapmaya karar verdin?” diye sordu.</p>

  <p class="block2">“Üniversiteye hazırlanıyorum.”</p>

  <p class="block2">“Ne olacaksın peki? Neyin peşindesin oğlum sen? Söyle vereyim sana.”</p>

  <p class="block2">Aydın, “Baba herkes senin gibi esnaf olmak zorunda mı? Herkes babasından kalan mirasa mı göz dikmeli yani? Bunca iş, bunca fikir ...”</p>

  <p class="block2">“Cevap verme bana, ya bu deveyi güder ya bu diyardan gidersin o kadar.”</p>

  <p class="block2">“Deveyi gütmek için az uğraşmadın, baba. Şimdi kalkmış insafsızlık ediyorsun bana.”</p>

  <p class="block2">Anne, “Bu zamanda insana parasına göre değer veriyorlar ama sen kalkmış ...” dedi.</p>

  <p class="block2">Baba, “Bırak gitsin, ne hali varsa görsün. Ama sakın bir daha da yanıma gelmesin.”</p>

  <p class="block2">Aydın, “Kim gelmek istiyor ki zaten?” diye cevap verdi.</p>

  <p class="block2">Baba, “Terbiyesizliği görüyor musun?” diye avazı çıktığı kadar bağırdı. Ayağa kalktı ve yürümeye başladı. Odanın içinde gidip geliyordu. “Bu sana son sözümdü. Bundan böyle aramızda hiçbir bağ kalmadı. Son şansını da kaybettin, Aydın” dedi. Bir süre daha sessizlikte yürüdü ve “Neyin peşindesin oğlum sen?” dedi.</p>

  <p class="block2">“Kendimin!”</p>

  <p class="block2">“Defol git öyleyse, defol!”</p>

  <h2 class="block10" id="toc_id_14">On iki</h2>

  <p class="block2">Saatlerin tam on iki buçuğu gösterdiği o sıcak bahar gününde güneş ışıklarında öylesine azalma oldu ki bir el güneşin yüzünü örtmüştü sanki; günbatımı gibi aynen. Ve öğle yemeği için eve gelen baba karanlıkla aydınlık arasında saatine baktı, akrep ve yelkovan doğru yerde oldukları halde yanlış gördüğünü sandı. Şaşırarak sordu:</p>

  <p class="block2">“Orhan akşam mı oldu ne?”</p>

  <p class="block2">Orhan odadan dışarı koştu ve birdenbire nara attı. “Ya Ebulfezl!”</p>

  <p class="block2">Hava gitgide karanlıklara gömülüyordu, aynı anda Pervane Fabrikası’nın mesai saatinin dolduğunu bildiren siren sesi çaldı. Bu yüzden olsa gerek baba akşam olduğuna kesinlikle inanmıştı. Ya da dün gece Bekçi Ayaz’ın anlattıklarını düşündüğünü sanıyordu hala, o aşırı yorgunluk aklını başından almıştı.</p>

  <p class="block2">Bir gün önce Aydının Günler ve Anlar adlı şiiri İttilaat gazetesinde yayınlanmıştı ve editör, babayı şiddetli derecede kızdıracak başyazısında Aydın’ın şiirine değinmişti:</p>

  <p class="block2">“Aydın Orhani her ne kadar halk tarafından tanınan bir şairimiz değilse de ülkenin ileri gelen şair ve edebiyatçıları tarafından bilinen bir isimdir. Azerbaycanlı orta düzey bir esnaf çocuğu olan ve üç yıl boyunca Merhum Üstat Dilhun’dan edebiyat dersleri alan Orhani, çağdaş şiirde rüştünü ispatlamış olduğundan gazetemiz Günler ve Anlar şiirini yayınlayarak pazartesi veya çarşamba gününe denk gelecek bir programda kendisini yakından tanımak isteyen okuyucularıyla söyleşi ...”</p>

  <p class="block2">Baba şiiri okudu ve hiçbir şey anlamadı ama endişeliydi. Aydın bir vakit Tahran’ a gidip de o olmaması gereken şey olabilir mi diye de korkuyordu. O zamanlar Tahran’a gitmek asla dönmemek demekti. Ve Oto Cam firmasının garajdaki peronu önünde sürekli Tahran, Tebriz ve diğer yerlere gitmek isteyenlerden oluşan bir izdiham olurdu; her yolcuyu da akrabaları uğurlardı, acı ve uğursuz bir uğurlamayla. Baba, Aydın’ın o bilinmeyen koca şehre ayak basması hâlinde ailesinden geriye kimin kalacağını hesaplıyordu artık. Ayaz, Tahran’daki şairlerin zehirli fikirler taşıdığını, hepsinin topyekûn solcu ve pos bıyıklı olduğunu söylüyordu. Bunun için baba oturduğu yerden, üst kattaki deri koltuğun üzerinden acayip acayip bakmış ve “Bu bıyıklarla nereyi parçalayacaksın hı, namussuz?” demişti.</p>

  <p class="block2">Aydın cevap verdi: “Üstadın bıyıklarını görseydin ne derdin acaba baba?”</p>

  <p class="block2">Baba da Ayazın cümlesini aynen söylemişti ona: “Pos bıyıklıları nerede idam ettiklerini hatırlıyorsun değil mi?”</p>

  <p class="block2">Anne ise “Onların bizimle ne alakası var? Ne oluyor size? Cabir! Bahane bulmak için illa da Allah tarafından başımıza bela mı gelmesi gerekiyor yani?” demişti.</p>

  <p class="block2">“İyi de bizim şiirle, şairlikle ne alakamız var?”</p>

  <p class="block2">Ayaz, “Bir zamanlar evlat, insanın malı mülkü sayılırdı. Nadir Şah çocuğunun iki gözünü çıkartmamış mıydı? Şimdiyse kardeş, görüyorsun işte kimsenin seni hesaba kattığı filan yok. Bu salağı görüyor musun?” dedi ve parmağıyla dükkânın önünden geçmekte olan Avanak Cemşit’i gösterdi. Baba görmek için çabaladı. Ayaz, “Ya geceleri orospu Marta’yı köprü altına götürenler gibi olacak ya da seninki gibi şair. Herkes Orhan gibi olmuyor işte!” dedi.</p>

  <p class="block2">Orhan kapının önünde durmuş Cemşit’e seslendi sonra da içeriyi girmesi için yol verip “Cemşit, tahsile çıkmışsın?” diye takıldı.</p>

  <p class="block2">Cemşit selam verdi ve masanın kenarına, ayakta duran Ayaz’ın yanına oturdu. Saç tıraşı olmuştu ve her zamankinden daha zayıf görünüyordu. “Askere gittim, askerim şu an, kusura bakmayın elim dar biraz. Fakat ...” dedi.</p>

  <p class="block2">Baba, “Ne kadar vermemiz gerekiyor?” diye sordu.</p>

  <p class="block2">Orhan, “110 Tümen verirsen yüz takla atar” dedi.</p>

  <p class="block2">Baba, “Eğer karıya kıza yedirmezse 10 Tümen de fazla veririm” dedi.</p>

  <p class="block2">Ayaz, “İyi çocuktur iyi. Hem şimdi askere gitti ya, çakı gibi adam olarak dönecek inşallah!” diye söylendi ve eliyle ensesine vurarak, “Hadi ikile” dedi.</p>

  <p class="block2">Baba, “Şu bizim Aydın’ı da askere gönderebilseydik, belki orada adam ederlerdi” dedi.</p>

  <p class="block2">Ayaz başını salladı. “Dur hele dur şimdi, dur.”</p>

  <p class="block2">Baba tekrar gazeteyi açtı ve her ne kadar şiiri tekrar okuduysa da bir şey anlamadı.</p>

  <p class="block2">Birkaç kelimesini sesli sesli tekrar etti; kelimeler isyan, intikam ve kan kokuyordu. Ayaz’ın dediği gibi kızıl kelimelerdi hepsi. “Baluklu ırmağının iki tarafında kavaklar değil, uzun ağaçlar yükselmiş bir şehirdi ve ahalisi taşlaşmıştı.” Baba ne kadar okuduysa da bahsedilen ırmağın neresi olduğunu anlayamadı. Yoksa şu bildikleri Baluklu ırmağı mıydı dediği? Müşteriyi kapıdan geçirmekte olan Orhan dönüp, “Tombala şiiri işte!” dedi ve güldü. Fakat baba gülemiyordu. Fena halde sinirliydi. Evinde tehlike çanları çalıyor, fitne gitgide kök salıyordu hatta filizlenmeye bile başlamıştı.</p>

  <p class="block2">O ana kadar ayakta duran Ayaz babanın yanına oturdu. “Biliyor musun Cabir? Dün avluda dolaşırken baktım biri beni çağırıyor. Başımı kaldırdım bir de ne göreyim; Emniyet Müdürü odasının penceresinden bana bakıyor. Hemen esas duruşa geçtim, ‘Emredin, amirim’ dedim. ‘Yukarı gel’ dedi. Odasına girdim. Ayaz’ dedi, ‘Senin gibi elemanımız çok az.’ ‘Utandırıyorsunuz beni efendim’ dedim. Ayaz’ dedi, nasıl ki sen bana Ayaz diyorsan o da aynen öyle Ayaz dedi. Senli benli yani.</p>

  <p class="block2">Doğrusunu söylemek gerekirse dün öğle yemeğini de beraber yedik. Sağ olsun, baba adamdır şerefsiz!”</p>

  <p class="block2">Baba, “Olur mu?” dedi.</p>

  <p class="block2">Ayaz, “Hayır. Şu halde elimden bir şey gelmez. Üstat Dilhun solcuydu, bıyıkları da maşallah aha böyle. Tipinden belliydi ne mal olduğu. Verdik yanına iki eleman gönderdik merkeze. Ama bu çocuğa ne yapacağımı ben de bilmiyorum.”</p>

  <p class="block2">Baba, “Sen mi bilmiyorsun Ayaz? Benden mi soruyorsun ne yapacağını?”</p>

  <p class="block2">Ayaz, “Doğrusunu istersen, aile şerefinin korunması için diyorum ki bırak emniyetten iki eleman bu gece evine gelsin.”</p>

  <p class="block2">Baba, “Sebep?”</p>

  <p class="block2">“Tutuklasınlar diye tabii ki! Bizzat kendim o güzel kıçına üşüşmelerini, adam akıllı üç beş tane vurmalarını sağlayacağım. Bir iki ay gözaltında bırakırız, görürsün o zaman şairlikten şiirlikten eser kalıyor mu? Defalarca sana söylemedim mi iki insanla tartışılmaz; okuyan ve okumayanla diye, unuttun mu? Unutma sakın! Dursun aklının bir köşesinde.”</p>

  <p class="block2">Baba, “Bir iki gün izin ver de onunla son kez konuşmayı deneyeyim. Belki pişman olur.”</p>

  <p class="block2">Ayaz, “Biliyorsun Cabir, benim bundan bir kazancım yok, sadece sizin aile haysiyetinizi ... “</p>

  <p class="block2">Baba ayaklandı. Ellerini havaya kaldırdı ve Ayaz’ın yüzüne sarıldı. Öperek yüzünü, “Bana babalık bile yaptın, Ayaz” dedi.</p>

  <p class="block2">Ve Ayaz ağladı. Baba ise dostunun haysiyetini korumak için zarı zarı ağlayan Ayaz’ı düşünüyordu. Damlarda yığılmalar, insanların gürültüsü ve gruplar halinde sokağa akın etmiş adamların sesi işitiliyordu. Bağırdı birisi:</p>

  <p class="block2">“Güneş!”</p>

  <p class="block2">Baba üst kattaki taraçaya çıktı. Avluda gökyüzüne bakan anne ile Orhan’ı gördü. “Ne oluyor?” dedi.</p>

  <p class="block2">Anne ağlıyordu. İki de bir Abadan’daki kızı Ayda’yı düşünüyordu.</p>

  <p class="block2">Bahane arıyordu ve sıkıntıdan ağlıyordu. “Bela, bela, bela” dedi.</p>

  <p class="block2">Gökyüzünü daha yeni fark etmiş baba başını kaldırıp baktığında kan çanağına dönmüş güneşi gördü. Kara toz bulutu etrafını sarmıştı Güneş’in ve uzaklardan sağır bir uğultu duyuluyordu. Birileri ağıt yakıyormuş gibi veya bir adam inliyormuş. Babanın endamını bir titremedir sardı ve ilk kez yalnızlığından korktu. Ev kör karanlığa gömülmüştü ve dünya itibarını yitirmişti. Baba o karanlıklar içinde papağını bir yerlere asabilmişti sadece. Sonra da merdivenlerden hızla aşağıya koştu.</p>

  <p class="block2">Anne içinden bir şeyler okuyordu ve hazin hazin ağlıyordu. Orhan havuzun yanında oturmuştu. Gökyüzünde sayısız yıldız belirdi. Hiçbir gece eşine rastlanmamış kadar fazla.</p>

  <p class="block2">Baba, annenin yanında durdu. “Başımıza bela yağıyor. Bunun ne demek olduğunu biliyor musunuz?” diye sordu ve avuçlarının içini göstererek sara krizi geçiriyormuş gibi, “Cinayet mi işledik?” dedi.</p>

  <p class="block2">Anne ağladı ve baba, “İşte bu, yaptığımız işlerin sonucu; bizim ve çocuklarımızın. Allah’ım ne olursun isteme, ne olursun isteme Allah’ım!” dedi.</p>

  <p class="block2">Bir süre sonra caddede, sokakta kopan gürültü kesildi ve şehir ahalisi yıllardır ölmüş gibi kör karanlığa gömüldü. Karanlık tam bir buçuk saat sürdü. Uzaktan sesler işitiliyordu, enkaz altında kalmış kadının inleyişine benzer bir ses. Yusuf bile uluyor, yerinden kalkmak istiyordu. Deprem olacak gibiydi.</p>

  <p class="block2">Baba korku namazı kıldı ve hava hafifçe açtıktan sonra kimseyle tek laf etmeksizin avluya çıktı. Bodrumun kapısını tekmeyle açtı. Güneş tam karanlığı yırtarken bodrumdaki odayı içindekilerle berabere ateşe verdi. Aylar öncesinden koca siyah bir örümceğin ezilmiş leşi gibi havuzun kenarında duran kara lekenin üzerinde gidip gelen baba, “Bu yanan şeytanın ruhudur” diyordu.</p>

  <p class="block2">Akşam güneş batmadan Aydın eve geldi. Ev acı sessizliğe bürünmüştü. Aile efradından birisi ölmüş gibi duvarlarda ölümün saklı sırrı vardı. Ve yıllar sonra Aydın o günleri hatırladığında dönüp anneye, “Acıydı maalesef!” dedi.</p>

  <p class="block2">Yanık kokusu geliyordu. İs kokusu. Ne olduğunu biliyormuş gibi soğukkanlılıkla avluya indi. Mezara yaklaştı ve o kocaman kara lekenin karşısındayken hafiflediğini hissetti. Gözlerine inanamıyordu, öfkeden titriyordu. Merdivenlerden aşağıya indi. Gördüğü tek şey karanlık ve yokluktu. Yeri siyah renkli su kaplamıştı. Yıkımın ve ölümün kokusu geliyordu, ilk insanın kokusu ve hayvanlığın. Birini yakmış, küllerini kapıya ve duvarlara sürmüştüler sanki. Oda kül ve yarı yanmış ahşapla doluydu. Onca kitap ve şiir alevlerle birlikte göğe yükselmişti. İki saniye üzerinde oturabileceği tek bir şey kalmamıştı odada. Bir an eline taş alıp evin tüm camlarını indirmeye sonra da, “Eğer hayatını ateşlere atmazsam bana da Aydın demesinler” diye avazı çıktığı kadar bağırmaya karar verdi.</p>

  <p class="block2">Yıllar sonra anne, “O kahrolası günden sonra mutlu günümüz olmadı. O gün, Yusuf bile uluyordu” dedi.</p>

  <h2 class="block10" id="toc_id_15">On üç</h2>

  <p class="block2">Aynı sonbaharda Aydın Ramespi’ye gitti ve kereste atölyesinde İşe başladı. Ramespe’nin üst taraflarında kapısı ahıra doğru açılan küçük bir oda kiralamıştı inek sahibinin birinden. Gürültüsü patırtısı çoktu, inekler gece gündüz durmadan mölüyordu ama yine de Aydın halinden memnundu çünkü kötü günleri geride bırakmıştı; aç, meteliksiz kaldığı günler olmuş ve ne kadar uğraşmışsa da geçimini sağlayacak bir şeyler bulamamıştı. Yine o günlerde psikolojisi de iyi değildi. İnsanların boş yere yürüdüğünü, boşuna çabaladığını düşünüyordu. Her şey bir başka görünüyordu gözüne. Renkler gerçek değildi ve zaman ağır işliyordu. Sabah, öğle, akşam...</p>

  <p class="block2">İlk haftayı neyi varsa, iki gün sonrasını ise yanındaki tek kitabı satarak geçirdi. Gece veya gündüz fark etmez her gün en az bir kere Ehevan Parkı, Şehir Kütüphanesi veya tuz gölünün yanından geçerdi. Gece geldiğinde tüm acılar da beraberinde geliyordu. Yazdığı şiirleri düşünüyordu ama tek kelimesini dahi hatırlamıyordu Kitapları gibi şiirleri de zihninde yanmıştı sanki.</p>

  <p class="block2">Bir gece Enuşirvan Okulu’nun arkasındaki boş araziye bakan yerde uyudu. Sabah uyandığında başlarındaki çamaşır sepetleriyle şehrin ke narındaki ırmağa giden kadınları gördü. Utandı, üzerindeki tozlu elbiselere aldırış etmeksizin kadınların geldiği yönün aksine yürüyerek oradan uzaklaştı. Bir gece de Ehevan Parkı’nda uyumak istedi ama çakal sesleri izin vermedi. Çaresiz ağaca tırmandı ve dalları arasında yumuldu. Sonraki günlerde uykusuzluk, kabus ve yorgunluktan iyice bitkin düşmüştü. Dilencilik yapamazdı ama ne yiyeceğini de bilmiyordu. Duvar diplerinde de uyuyamazdı hem, nereyi bulmalıydı uyumak için?</p>

  <p class="block2">Bir gün elinde olmadan ahşap meyhaneye girdi. Sabir amca oradaydı. “Merhaba yeğenim” dedi. Karnı açlıktan zil çalıyordu. Sabir amca bir tabak fasulye getirip önüne koydu ve “Duyduğum kadarıyla baba evinden ayrılmışsın” dedi.</p>

  <p class="block2">Aydın’ın rengi attı. Sordu: “Kim söyledi?”</p>

  <p class="block2">“Biliyorum ben.”</p>

  <p class="block2">“Evet amca, hayatımı yaktılar ve evden kovup attılar.” “Baban inatçının tekidir.”</p>

  <p class="block2">Son kadehi de kafaya dikti ve yemeğini bitirmesini bekledi. Sonra beraber dışarı çıktılar. Kasvetli bir akşamüzeriydi ve caddeler ağaç yapraklarıyla örtünmüştü. Meyhanenin önünde, caddenin kenarına park etmiş arabanın içinde güzel bir kadın birilerini bekliyordu. Gözlüğünü saçlarının üzerine atmıştı, her tarafa bakıyordu. Sabir amcanın dikkati ondaydı.</p>

  <p class="block2">“Şimdiki işini seviyor musun?” dedi. Ceketini iki parmağıyla omzunun üzerinde tutuyordu ve kravat boğumunu iyice gevşetmişti. Sıcaktan pişiyormuş gibi görünüyordu. Ne kadar düşündüyse Sabir amcanın hangi işten söz ettiğini çıkaramıyordu Aydın.</p>

  <p class="block2">“Ne yapalım çaresi yok, katlanacağız fakat niye böyle evden attılar bilmiyorum, yani söyleyebilirlerdi de tatlı bir dille. O zaman eşyalarımı alıp çıkar ve halime bir çare bulurdum belki.”</p>

  <p class="block2">Arada bir de Aydın’a bakan Sabir amca, “Bence iyi yapmadın, Aydın. Baba evinden çıkmamalıydın. Hata ediyorsun, gençlik sevdası vurmuş kafana senin. Babanın sizler için oluşturduğu imkanları oluşturabilecek misin? Beni dinlersen eve dön evlat ve babandan seni affetmesini iste” dedi.</p>

  <p class="block2">“Af mı? Ne affı? Ne suç işledim ki ben?”</p>

  <p class="block2">“İlla da bir suç işledin demiyorum fakat sen de Orhan gibi yaşamana baksana. Ye, iç, yat, dolaş, oh, eğlenmene bak sen de gitsin.” Arabadaki kadınla konuşuyor gibi durmuştu. “Hayat zor olmuş, yeğenim” dedi.</p>

  <p class="block2">Aydın, “Evet doğru söylüyorsunuz, hayat zor olmuş, şimdilik gitmem gerekiyor” dedi.</p>

  <p class="block2">Sabir amca, “Geleceğinden çok umutluyum yeğenim ona göre” dedi ve salına salına yokuş aşağı tenha bir caddeden uzaklaşıp gitti.</p>

  <p class="block2">Yalnızlık ve hasret ruhunu tırmaladı. Tanıdık bir şehirde yakasına yapışan gurbet hasreti. İnsan ne kadar da yalnızdır, fırtınalı havadaki saman çöpü gibi. Defalarca eve dönmeyi veya evin sokağından geçmeyi aklından geçirdi fakat korkularını kullanarak vazgeçti bundan. Üstat Dilhun’dan çok şey öğrenmişti, yalnızlığına şahit olmuştu, şimdiyse hissediyordu onu. Tahta üzerine resimler çizerek, fotoğraf çerçevesine işleme yaparak iki ekmek parası çıkaran, vaktinin geri kalanını ise şiire veren bir adam. “Çapar şiirini zapta geçirdim, Kızıl Giysili Kızlar şiirini de sen zapta geçir” diyordu. Üstadı hatırlamak heyecanlandırıyordu onu. Bir an önce Tahran’a gitmeyi ve orada kimsesi olmadığını düşünmeyi istiyordu. Fakat o boş ellerle cepte tek metelik olmadan ne yapabilirdi ki?</p>

  <p class="block2">Aynı gün öğleden sonra kıraathaneye gitti. Kıraathane sahibi eskiden, emekli olmadan önce ilkokul öğretmeniydi ve Aydın’ı tanırdı. Kısa boylu, zayıf ve kızıl saçlı bir adamdı. Çilli suratı vardı, kulakları ise normalinden büyüktü. İsmi Seyit Şineva’ydı<sup class="calibre1"><sup class="noteref" id="back_note_13"><a class="calibre2" href="../Text/index_split_018.html#note_13" title="13">13</a></sup></sup>. Bu isim ona emekli olmadan önce, kulakları henüz iyi duyduğu sıralarda ona verilmişti. Oysa şimdi konuşulanları duyamıyordu, bağırdıklarında ise, ‘Yavaş biraz ya, karşında sağır mı var?” diyordu. Aydın dış cephesi şömine taşlarıyla örülmüş binanın merdivenlerini çıktı ve Seyit Şineva’dan iş bakmak için varsa son günlerin gazetelerini istedi. Gazete sayfalarını çevirirken Seyit Şineva nasıl bir işte çalışmak istediğini sordu. O da, kendime uygun bir iş, dedi. Tam o sırada gözü duvardaki başsağlığı ilanına takıldı. Enteresandı. Hem de çok. Tekrar okudu ve sonra tekrar. Kelimeler gözleri önünde dans ediyor ve kaçıyorlardı. “Sanat camiasının başı sağ olsun!” deniyordu. Büyük kayıp. Üstat Nasır Dilhun’un ailesine başsağlığı dileniyordu. Hangi ailesi? Kimsesi yoktu ki onun. Belki yaşlı bir annesi vardı, belki de çocukları. Her ne olursa olsun sıradan biri değildi o. Nima Yuşiç kendisine yazdığı bir mektupta, “Dilhun, Üzeyir Peygamber<sup class="calibre1"><sup class="noteref" id="back_note_14"><a class="calibre2" href="../Text/index_split_019.html#note_14" title="14">14</a></sup></sup> olmuş, neden kozasından çıkamıyor?” demişti. Ve Üstat Şehriyar Erdebil’e geldiği gece onun evinde kalmış, “Şehirli olduk artık Dilhun, etrafımızı çepeçevre sardılar dört taraftan. Gel halimize bak, ne çekiyoruz Dilhun, bir bilsen” demişti.</p>

  <p class="block2">Gazeteleri sardı ve vedalaşmadan merdivenlerden indi. Nereye gideceğini bilmiyordu. Şaşkınlık tüm bedenini kaplamıştı. Meydanın etrafına baktı, sonra caddede yola koyuldu. O gece her zamankinden daha fazla sıkıntısı vardı fakat görünmez bir güç kaçmasını sağlıyordu. Köşeye; tenha, stoa bir yere; şehirden uzak, insanlardan uzak bir yere.</p>

  <p class="block2">Bazen gelip anneden ekmek, gaz lambası veya şeker alan yaşlı kadını düşünüyordu. Eli ayağı tutmuyordu, dört tarafından yoksulluk akıyordu. Doktor Şuşaniğ’e ait kliniğin karşısındaki harabe dükkanda kalıyordu, o gün öğleden sonra ateş dolu mangal üzerine düşüp yüreğini yakmıştı. Durmadan onu düşünüyordu Aydın, ölen yaşlı kadını, tanıyordu onu. Bir ağanın kızı olduğu anlatılıyordu, köyden şehre gelin satın almak için geldiğini fakat geldiği gün şehirde felç olduğunu ve bir daha da köye dönecek ayak bulamadığını söylüyorlardı.</p>

  <p class="block2">Şehir dışındaki Cüzamlılar Kervansarayı adıyla bilinen yıkık kervansarayda, yaşlılar, gençler, bağımlılar ve şehrin en aç sakinleri birbirine sokularak uyurdu. Ve en talihsiz çocuklar nara atarlardı. Bir an orada durdu ardından parçalanmış sezilerle, yersiz yurtsuz duygularla yorgun argın Füruzan’ın evine doğru yola koyuldu. Sadece o kadın ona yardım edebilirdi, hiç yardım etmezse bile en azından geceyi evinde geçirebilirdi; her ne kadar evi, evlerinin karşısında olsa ve görüldüğü takdirde haysiyetinin beş paralık olma ihtimali varsa da. Kendi sokaklarına ulaşmıştı. Fabrika sessiz sönük aşağıda duruyordu. Evleri, o zindan gibi duvarlarıyla yıllarca terk edilmiş ev görünümündeydi. Füruzan’ın penceresinden dışarı vuran ışık etrafın havasına hakim oluyordu.</p>

  <p class="block2">Korkarak evin köşesinde durdu, yerden küçük bir taş alıp Füruzan’ın penceresine attı ve duvarın gölgesinde saklandı. Birkaç saniye sonra bir taş daha attı. Tekrar attı. Füruzan pencereyi açtı, şaşkın halde etrafına bakındı.</p>

  <p class="block2">Birkaç adım öne çıktı ve “Benim, Aydın” dedi.</p>

  <p class="block2">Füruzan neşeyle, ‘‘Aaa, merhaba Aydın!” dedi, eli ayağı birbirine dolanmıştı. “Dur bir saniye” dedi. Aşırı makyajı ve gülen gözleriyle kapıyı açtı. Henüz nefes nefeseyken, “Merhaba!” diyordu.</p>

  <p class="block2">Aydın ne yapacağını bilmiyordu. Füruzan tekrar, “Merhaba!” dedi.</p>

  <p class="block2">“Merhaba!”</p>

  <p class="block2">Ve içeri girdi. Kendini kötü hissediyordu. Üstat Dilhun’u hatırlamıştı, “Böyle kadınlar adamı tutsak eder kendine, iyisi mi böyleleriyle yaşa ama esiri olma” diyordu Üstat.</p>

  <p class="block2">Bin bir gece gibi uzun bir geceyi geride bırakmıştılar. Akşam yemeğinde, çay bardaklarını ardı ardına boşaltırken hatta uyurken bile hop oturup hop kalktı. Birileri bekliyordu sanki onu. Bir türlü uyuyamıyordu. Gece yarısı çıkıp gitmek istedi evden. Bilinmez bir yere varıp koşmak istedi. Nihayetinde varmak istediği yer ise Tahran’dı. Ne şekilde olursa olsun üniversite hayatını tecrübe etmek ve ideallerini gerçekleştirmek istiyordu. Fakat sırtını kimseye dayamak istemiyordu.</p>

  <p class="block2">Füruzan: “Hadi uyu sen” dedi.</p>

  <p class="block2">“Uyurum şimdi.”</p>

  <p class="block2">“Evinizde yangın çıktığı gün hemen koştum oraya. Annen kapıyı açtı, yüzüne başına vurarak ağlıyordu. ‘Ne oldu dedim? Yangın sizin evde mi çıkmış?’ ‘Bu Allahsızlar oğlumun odasını ateşe verdiler, o rutubetli mezarı bile ona çok gördüler’ dedi.”</p>

  <p class="block2">Aydın sessizdi. Yatağa uzanmıştı. Gözlerini açıp kapatıyor ve düşünüyordu.</p>

  <p class="block2">“Şimdi ne yapmayı düşünüyorsun?” diye sordu Füruzan.</p>

  <p class="block2">“Gideceğim buralardan.”</p>

  <p class="block2">“Nereye?”</p>

  <p class="block2">“Tahran’a.”</p>

  <p class="block2">Füruzan yerinden fırladı. Ayın sönük ışığı pencereden yüzüne vuruyor ve onu daha güzel gösteriyordu. Mavi renkli bir sis örtüsü içinde oturuyormuş gibi görünüyordu. “Seninle gelmeye hazırım. Bir süre yanımda kal. Sonra tayinimi aldırırım beraber gideriz. Rahat ederiz hem okulunu da rahat okursun. Ama kabul etmezsin ki sen’’ dedi. Gözleriyle, gözlerinde Aydın a eksiksiz yer vermek istiyor gibiydi.</p>

  <p class="block2">“Benden ne aldıysan sonra geri ödersin. Farz et ki borç alıyorsun” dedi.</p>

  <p class="block2">“Hayır” dedi Aydın.</p>

  <p class="block2">“Peki, öyleyse. Sen var ya sen, banka işini beğenmezsin. Kültür Sarayı’nda da istihdam edilmek istemiyorsun. Ama bizim bankada sana iyi iş bulabilecek çok kişi tanıyorum.”</p>

  <p class="block2">“Onun için geldim ya yanına.”</p>

  <p class="block2">“Benim için gelmedin yani?” dedi ve iki parmağıyla burnunu sıkarak, “Sen var ya sen!” dedi.</p>

  <p class="block2">“Füruzan, tüm sevdiklerinin hatırına bak, yarın benim için iyi para verecekleri bir iş bul, rica ediyorum!”</p>

  <p class="block2">“Nasıl bir iş istiyorsun bilmiyorum ki!”</p>

  <p class="block2">“Ne iş olursa, önemli değil”</p>

  <p class="block2">Füruzan:</p>

  <p class="block2">“Bizim bankada hesabı olan Ermeni bir adam var. Kendisiyle tanışırız. Rusyalı adam, Erivan’dan. Adı da Mirzayan. Yarın onunla bir konuşayım da görelim bakalım bir şeyler ayarlayabilecek mi sana? Bildiğim kadarıyla büyük atölyesi var adamın. Parası da iyi sanırım” dedi.</p>

  <p class="block2">“Nerede?”</p>

  <p class="block2">“Ramespi, Ramespi Kereste Atölyesi.”</p>

  <p class="block2">Sonraki günden itibaren Aydın, Ramespi Kereste Atölyesi’nde gündelik işçi olarak işe başladı. Günde üç öğün yemek, artı kalmak için de küçük bir oda. Öğleden sonraları şehir kıraathanesinde serbest okuma, ayda da 200 Tümen maaş. Mirzayan Bey Aydın’ı sevmişti, bu yüzden iki yıl çalıştıktan sonra biriktirdiği parasıyla Tahran’a gitmesi için kendisine yardım edeceğine dair söz verdi.</p>

  <p class="block2">Ara sıra şehre gider, her gittiğinde de Füruzan’a uğrardı. Bazen de Füruzan Ramespi’ye gider, geceyi orada geçirirdi. Bir süre sonra Orhan da kendisine başvurmaya ve evin durumundan haberler vermeye başlamıştı. Annenin onu merak ettiğini ne kadar söylemişse de Aydın dönmem demişti. Orhan’a istediğin zaman gelebilirsin demişti, o da ara sıra yanına geliyordu.</p>

  <p class="block2">Bir gün baba görmeye geldi oğlunu, geçmişi unutalım, dedi. Aydın, iyisi mi baba beni unutsun, dedi. Hiçbir şeye de ihtiyacı yoktu.</p>

  <p class="block2">Kış geldi. Yoğun kar yağdı. Erdebil, Ramespi ve etraf köyleri komple bembeyaz kesildi. Okulları tatil ettiler, yollar kapandı ama kereste işi bitmiyordu. Atölye dağın yarılarak açılmış yerinde ya da başka bir ifadeyle boğazında yer alıyordu, altından arı duru ırmak geçiyordu. Sol tarafa, doğal depo gibi duran dağın hemen dibine beyaz kütükler dizilmişti. Sağ tarafta ise üzeri örtülü, önleri ise kalın brandalarla çevrilmiş atölye duruyordu. Hızar ve bıçkı makineleri, tesviye aletleri salonun ortasındaydı ve içinde birkaç marangoz ustası ile işçiler çalışıyordu. Dışarıda yani açık havada kesim yapan tek kişi Aydın’dı. İçine kapanık, az konuşan biri olduğu için diğer işçilerle ilişki kuramamıştı, mavi renkli branda eldivenlerini eline geçiriyordu ve sabahtan akşama kadar üzerine çizgilerin çizildiği kütükleri küçük parçalara ayırıyordu.</p>

  <p class="block2">Bir sabah atölye sahibi kendisini çağırttı. Mirzayan Bey’in küçük ahşap ofisine gitti Aydın, orada kapının kenarında durdu. “Merhaba efendim” diye selam verdi. Mirzayan Bey masasında oturuyordu. “İçeri gir evlat, içeri” dedi. Aydın içeri girdi.</p>

  <p class="block2">“Otur.”</p>

  <p class="block2">Oturup baktı; iri yarı bir adamdı, başının bir köşesinde birkaç kırlaşmış saç teli yatıyordu ve üzerindeki kıyafetler tertemizdi. Gözü hafifçe şaşıydı.</p>

  <p class="block2">“Evlat neden böyle çalışıyorsun sen?” dedi. “Nasıl çalışıyorum Mirzayan Bey?”</p>

  <p class="block2">Ermeni aksanıyla konuşuyordu. Hoş bir siması vardı, gören banyodan yeni çıkmış sanırdı. Dikkat edecek olan, yüzündeki kılcal damarları rahatlıkla görebilirdi. “Sabahtan akşama kadar kütük kestiğini görüyorum, haber verdiler, akşamda gece yarılarına kadar kitap okuyormuşsun, doğru mu?” dedi.</p>

  <p class="block2">“Evet doğru Mirzayan Bey, sizinle öyle anlaştığımızı sanıyordum.”</p>

  <p class="block2">“Doğru sanmışsın ama neden kendini bu kadar heder ediyorsun evlat, yazık değil mi sana?”</p>

  <p class="block2">“İlk günde size söylemiştim hatırlarsanız. Dört beş yıl Tahran’da beni idare edecek kadar para biriktirmem gerek.”</p>

  <p class="block2">Mirzayan Bey güldü başını sallayarak, “Makine bile bu hızda çalışırsa bir yılda duman olur be!” dedi. Masadan kalktı, karlı köy manzarasına açılan pencerenin önünde durdu. “Babanla aranızı bulmak istiyorum, gerekirse... “ dedi.</p>

  <p class="block2">Aydın lafını kesti. “Sakın Mirzayan Bey, lütfen böyle bir şey yapmayın!” dedi. Yalvarır gibiydi.</p>

  <p class="block2">“Duyduğum kadarıyla basit bir hiç yüzünden aranız açılmış. Okutması için seni babanla konuşabiliriz. Hem kendisiyle tanışırız, beni kıracağını sanmıyorum.”</p>

  <p class="block2">Aydın, “Size rahatsızlık veriyorum galiba, bir şekilde kurtulmaya mı çalışıyorsunuz benden?” dedi.</p>

  <p class="block2">Mirzayan Bey döndü.</p>

  <p class="block2">“Hayır, hayır. Asla düşündüğün gibi değil, senin rahat olmanı istiyorum ben, üç oğlum var üçü de Amerika’da. Ne kadar çalışıyorsam onlar için çalışıyorum. Serkis’imin yaşlarında bir genci, sonradan okumak için şimdiden kendini böylesine harap ediyor görmek doğrusu pek hoşuma gitmiyor” dedi.</p>

  <p class="block2">“Benim de canıma tak etmiş ama kimseden yardım almak istemiyorum, kendi ayaklarım üzerinde durmak istiyorum” dedi Aydın.</p>

  <p class="block2">Mirzayan Bey:</p>

  <p class="block2">“Zeki, akıllı bir gençsin. Biraz mantıklı düşün ve ona göre karar al.”</p>

  <p class="block2">“Biri çıkıp da tüm varlığınızı elinizden alacak ve her şeyinizi ateşe verecek olursa siz ne yapardınız?” diye sordu Aydın.</p>

  <p class="block2">Mirzayan Bey, ‘‘Anlıyorum seni, hak veriyorum sana. Sahip olduğun düşünceler de güzel, kutsi düşünceler, hepsine saygı duyuyorum. Ama ideallerine ulaşman için başka yollar da var.” “En güzel yol budur bence.” “Şimdi nasıl, rahat mısın peki?” diye sordu. “Evet, hem de çok.”</p>

  <p class="block2">Mirzayan Bey başını salladı. Aydın’ın yanına geldi. Omzuna dokunarak, “Dün sen kütükleri kesmekle meşgulken jandarmadan üç kişi geldi. Görmedin mi onları?”</p>

  <p class="block2">“Olur mu? Gördüm” dedi Aydın.</p>

  <p class="block2">“Burada çalışanlardan hangisi Aydın Orhani, diye sordular bana. Ne yapacaksınız, dedim. Askerdir, dediler. Hem hakkında şikayet var, dediler. Bir hafta geç geldiniz, geçen hafta işten ayrıldı dedim onlara.”</p>

  <p class="block2">Aydın pürdikkat bakıyordu Mirzayan Bey’in yüzüne. “Asker mi?” dedi.</p>

  <p class="block2">“Evet, biliyorsun bu günlerde moda artık, köye gelip topluyorlar askerleri. Fakat nedendir bilmem gönlüm seni götürmelerine razı olmadı. Neyse, şu günlerde biraz dikkat et kendine.”</p>

  <p class="block2">“Tabii Mirzayan Bey, olur, dikkat ederim.”</p>

  <p class="block2">“Başımız ağrısın istemem. Ne senin için ne de kendim için. Tekrar gelecek olurlarsa yapabileceğim bir şey olmaz, ona göre.”</p>

  <p class="block2">‘‘Anlıyorum Mirzayan Bey.”</p>

  <p class="block2">Tam o sırada uzaktan, karlar altında kaybolmuş köy yolunda beş jandarma belirdi. Atölyeye doğru geliyorlardı. Dizlerine kadar kara saplanmıştılar ve hızla oraya yetişmeye çalışıyordular. “Görüyor musun? Bak tekrar geldiler” dedi Mirzayan Bey.</p>

  <p class="block2">Aydın gördü onları. Beş kişiyle beraber gelmekte olan Bekçi Ayaz’ı tanımıştı. Karlarla boğuşuyordu. Endişeyle etrafına bakındı. “Kütüklerin arasına gidiyorum ben, kütüklerin arasına” dedi.</p>

  <p class="block2">Mirzayan Bey, “Şimdilik gizlen de sonra düşünürüm durumunu” dedi.</p>

  <h2 class="block10" id="toc_id_16">On dört</h2>

  <p class="block2">Perşembe gecesi kar bastırmıştı. Önceki akşamdan başlamıştı ve sonraki pazartesiye kadar devam etmişti. Yol bembeyazdı, uzaktan şehrin sönük ışıkları görünüyordu. Aydın, üzerinde paltosu, omzunda baltası, elinde kıyafet ve kitaplarının olduğu küçük çantasıyla şehre yaklaşıyordu. Kafası, şakaklarına yüklenmiş karışık fikirlerle doluydu.</p>

  <p class="block2">Babanın intikam almak için böylesi bir nankörlüğe bulaşacağına inanamıyordu. Jandarmalar ikindi vaktine kadar atölyede kalmıştılar ve Aydın’ın orada olduğundan emin oldukları için kimseyle konuşma gereği hissetmemiştiler. Her biri ayrı yerde oturmuş bekliyor ve sigarasını tüttürüyordu. Bekçi Ayaz, Mirzayan Bey’e, ‘Asker oluşu bir yana, aslında çok tehlikeli birisidir de. Sol fikirleri var” demişti ve gidecekleri zaman da, “Buradakilerden birinin onu sakladığını iyi biliyoruz ama eninde sonunda yakalayacağız onu” diye tehdit etmişti.</p>

  <p class="block2">“Dosyası kabarık, hakkında şikayet de var. Eğer onu sakladıysanız sizin için hiç iyi olmaz, Mösyö Mirzayan!” ‘</p>

  <p class="block2">Yitik bir kalp ve darmadağın olmuş psikolojiyle, Tabar Kapısı’ndan şehre girdi. Kar yağmaya devam ediyordu ve caddeden eser yoktu. Caddenin ortasında damlardan düşmüş kar yığınları vardı. Faytonlar için yılan gibi eğri büğrü bir yol kalmıştı sadece ki diğer günün sabahına kadar yeniden yağacağı kesin olan karın altında o da kaybolup gidecekti.</p>

  <p class="block2">Her an birileri onu tanıyabilirdi veya tesadüfen karşısına Bekçi Ayaz çıkabilirdi. Böyle durumda şah damarını kesip tüm o cezalardan kurtulacağına dair kendi kendine söz vermişti. Fakat kar ve soğuk, kimsenin evden çıkmaya cüret edemeyeceği kadar etkiliydi. Pehlevi Caddesi’nin sonuna kadar yürüdü, “Garzan” Mahallesi’ne geldi. Oradan Ermeni Mahallesi’ne yöneldi, oradan da Ermenistan sokağına saptı ve takip ediliyor duygusuyla başını çevirip arkasına bakmadan o çıkmaz sokağın sonundaki yeşil kapıyı çaldı. Kapının halkasını birkaç kez tıklattı. Geri döndü, sokağın başındaki sokak lambasının ışığı altındaki Ermenilere ait “Fantezi” Hamamı’nın tabelasını okudu. Diğer hamamlara benzemiyordu. Birkaç saniye sonra ayak sesleri işitti, derken kapı açıldı. Bacak kadar bir kadın belirdi kapıda. Başında beyaz örtü vardı, üzerinde ise rengarenk bir yelek. Soru sormasına fırsat vermeden kereste atölyesinden geldiğini söyledi Aydın. Kadın sordu:</p>

  <p class="block2">“Yadin?”</p>

  <p class="block2">“Evet, Aydın.”</p>

  <p class="block2">“Buyurun” dedi kadın ve içeri girmesi için yol verdi. Eski bir evdi. Duvarları yüksekti, önünde beyaz ve pembe güneşlikler duran kavisli ahşap pencereleri vardı. Avlunun ortasındaki yuvarlak büyük havuzun içindeki su donmuştu. Havuzun sağında ve solunda evin iki tarafını çepeçevre dolanan dikdörtgen şeklinde iki bahçe vardı.</p>

  <p class="block2">Ansızın gözü beyaz renkli güzel bir binaya ilişti. Avlunun sol tarafında kalan ve oldukça alçak örülmüş duvarlarıyla sınırı ayrılan kilise binasıydı burası. ı</p>

  <p class="block2">“Neden durdun güzelim? Gelsene” dedi kadın ve onu binaya doğru götürdü.</p>

  <p class="block2">Binanın önünde üç kemerli sütun üzerinde duran ve iki tarafında merdivenlerin giriş kapısına çıktığı altı köşeli sayvan vardı. Kadın, “Karlarını silkelen” dedi.</p>

  <p class="block2">Ayaklarını yere vurdu ve eliyle omzundaki karları silkeledi. Ayakkabılarını çıkarıp içeri girsin diye kapıyı açık tutmuştu kadın. Kocaman bir salondu. Ortasında dikdörtgen bir masa vardı, sonundaki odun dolu şömine tüm içeriyi ısıtıyordu. Yaşlı bir kadın masada oturmuş örgü örüyordu. Mirzayan Bey ile başka bir adam şöminenin yanında oturuyordular. Yaklaşık otuz yaşlarında sarı masanın öte tarafında bir adamla satranç oynuyordu.</p>

  <p class="block2">Mirzayan Bey, “Nasıl, sorun çıkmadı umarım?” dedi.</p>

  <p class="block2">“Yoo!” dedi Aydın ve olduğu yerde kalmıştı, ne yapacağını bilmiyordu.</p>

  <p class="block2">“Gel ısın biraz’ dedi Mirzayan Bey. Kalktı ve elini uzattı ona. Şöminenin yanında oturması için yol gösterdi. “Çekinme evlat, aramızda yabancı yok’’ dedi. Sonra tek tek hepsini tanıttı. “Kardeşim Mösyö Soren. Kızı Surme, yeğenim Mikail; yarın Erivan’a gidiyor. Bu da Madam Yogine, Surme’nin anneannesi.”</p>

  <p class="block2">Hepsiyle ayrı ayrı tokalaştıktan sonra şöminenin yanındaki sandalyede oturdu.</p>

  <p class="block2">“Eliniz buz gibi, ısıtmanız lazım” dedi Mösyö Soren.</p>

  <p class="block2">Aydın imkanı olsa ateşi yutacaktı hani. Dans eden kızıl alevlerin sıcaklığı hoşuna gitmişti.</p>

  <p class="block2">“Arkadaş Aydın Orhani, matematikten mezun, aynı zamanda şairdir” dedi Mirzayan Bey.</p>

  <p class="block2">Oyuna dalmış Mikail, “Öyle mi, vay, vay, vay” dedi ve filini hareket ettirdi.</p>

  <p class="block2">“Babası büyük bir kuruyemişçi; fakat aksilik işte, birtakım problemlerden ötürü kendisi sıfırdan başlamış işe. Uzun zamandan beridir atölyede izliyordum kendisini, o kadar canla başla çalışıyordu ki; duyuyor musun Surme? Sana bahsettiğim Aydın bu işte” dedi.</p>

  <p class="block2">“Evet amcacığım duyuyorum” dedi Surme ve tekrar oyuna daldı.</p>

  <p class="block2">“Referansı da uzun boylu, güzel bir kadındı. Bankaya her gittiğimde soruyor durumunu... Yakının mı senin?” diye sordu Mirzayan Bey gülerek.</p>

  <p class="block2">“Komşumuz.”</p>

  <p class="block2">Surme, Aydın’a dönerek, “Yemek yediniz mi?” diye sordu.</p>

  <p class="block2">“Nasıl yesin canım, kesinlikle yememiştir. Ne yemek yapmayı düşünüyorsun Surme?” dedi Mirzayan Bey.</p>

  <p class="block2">Mösyö Soren, “Sizin meseleyi pek anlayamadım doğrusu. Birkaç gece önce Galost bir şeyler anlattı ama kafam biraz hoştu, o yüzden pek anlayamadım” dedi.</p>

  <p class="block2">Surme odaya tekrar girdiğinde Aydın kollarını önünde düğümlemiş arkasına yaslanarak oturuyordu ve en ince ayrıntısına kadar macerasını anlatıyordu. Sesinde öfkenin pası vardı ama sakindi ve her şeyi olduğu gibi tarafsız anlatmaya çalışıyordu. Tüm o olaylar onun değil de başkasının başına gelmişti sanki.</p>

  <p class="block2">Biraz sonra Surme, Ermenice bir şeyler söyledi ve göz ucuyla Aydın’a baktı. Aydın anlamasın diye tekrar etti ana diliyle konuşmasını. Bir an kız karşısında aşağılık kompleksine kapıldı. O uzun koyu renkli palto, kareli pantolon ve her tarafından taşan talaş kokusundan utanıyordu.</p>

  <p class="block2">Kız oturup oyununa devam etti. Bazen yüzünü çevirmeden göz ucuyla ona bakıyordu. Sabit ve kesik bakışlarla, gururlu bir ifadeyle, acınası birine bakar gibi.</p>

  <p class="block2">Kardeşinden daha aksanlı konuşan Mösyö Soren, “Devir değişmiş desenize” dedi.</p>

  <p class="block2">Mikail, “Şu komşunuz olan kadın sana hiç yardım etmedi mi?” diye sordu.</p>

  <p class="block2">“Yardım etmek istedi ama geri çevirdim” dedi Aydın.</p>

  <p class="block2">Mirzayan Bey, “Aydın bu tür konularla ilgilenecek durumda değil. Ya aynen benim Serkis gibisin, inan ki!” dedi.</p>

  <p class="block2">Mösyö Soren, “Ya ama onların yaptıkları gerçekten ayıp, ne yani koyun mu satın almışsın mübarek!” dedi.</p>

  <p class="block2"><img alt="Image" class="calibre4" src="../Images/image-1.png" /></p>

  <p class="block2">Mirzayan Bey, “Güçlü ol, sen, üzme tatlı canını, eninde sonunda istediğin yere geleceksin, biliyorum” dedi.</p>

  <p class="block2">“Valla onlar karşı çıktıkça benim azmim artıyor” dedi Aydın.</p>

  <p class="block2">Mirzayan Bey, “Sana kol kanat gereceğim demiyorum. Başıma bela alacak değilim fakat sebebi nedir bilmiyorum ama senden çok hoşlandım. Dediğim gibi sana yardım edeceğim. İdeallerine saygı duyuyorum ama bu takip ne zamana kadar sürer veya baban yakanı bırakır mı? Ondan da emin değilim doğrusu” dedi.</p>

  <p class="block2">“Bir gün gelip anlayacak ama o zaman da ben buralardan gitmiş olacağım” dedi Aydın.</p>

  <p class="block2">Mirzayan Bey, “Bir iki yıl seni saklamayı düşünüyorum, dayanabilecek misin?” diye sordu.</p>

  <p class="block2">“Evet” dedi Aydın ve gayet ciddi durmuş, erguvani renkli bir şey örmekle meşgul olan Madam Yogine’ye baktı.</p>

  <p class="block2">Tam o sırada o bacak kadar kadın elinde yemek tepsisiyle içeriye girdi. Tepsiyi masanın üzerine koyup gitti.</p>

  <p class="block2">Mirzayan Bey, “İsındıysan eğer buyur yemeğini ye. Çok da takma kafana, boş ver” dedi.</p>

  <p class="block2">Mösyö Soren, “Tabii ya doğru söylüyor, ne takacakmışsın kafana, üzülme sen aslanım” dedi.</p>

  <p class="block2">Mirzayan Bey, “Kusura bakma, hazırlık yapamadık, aperatif şeyler hazırladım” dedi.</p>

  <p class="block2">“Sağ olun! Size de zahmet verdim’’ dedi ve Surme’ye baktı. O da başını salladı ve güldü.</p>

  <p class="block2">Mösyö Soren, “Baban asık suratlının teki ama o kadar acımasız olacağını tahmin etmemiştim” dedi.</p>

  <p class="block2">Kız aynı şekilde ona bakmaya devam ediyordu. Aydın o bakışlar üzerindeyken nasıl yemek yiyeceğini düşünüyordu.</p>

  <p class="block2">Mösyö Soren, Madam Yogine ve Mirzayan Bey’in ısrarlarıyla masaysa oturdu ve titreyen ellerle kaşığı aldı.</p>

  <p class="block2">Mirzayan Bey Ermenice bir şeyler söyledi ve onlar da Aydın’a baktı. “Peki ya annen? Babana karşı çıkmadı mı?” diye sordu Madam Yogine ve örgüsünü örmeye devam etti.</p>

  <p class="block2">Aydın, “Daha iyi bilirsiniz ki annem her ne olsa da sonuçta bir kadın. Babam gibi erkekler de...” dedi ve sustu. Babasına uygun bir kelime bulamamıştı.</p>

  <p class="block2">Akşam yemeğini yedikten sonra Mikail, “Bize bir şiirinizi okuyabilir misiniz? Erivan’a gittiğimde sizden arkadaşlarıma söz ederim belki” dedi.</p>

  <p class="block2">Aydın kızardı. Heyecanla, “Size göre olacağını sanmıyorum” dedi. Mikail, ‘‘Alçak gönüllülük yapmayın lütfen!” diye cevap verdi.</p>

  <p class="block2">Ve Surme öyle güzel güldü ve göz ucuyla da öyle bir ona baktı ki Aydın, kalbi alttan alta vuruyor sandı. O güne kadar hiçbir şeyin ve hiç kimsenin güzelliğinden o derece etkilenmemişti ve o güne kadar hiçbir varlık onu böylesine sarsmamıştı.</p>

  <p class="block2">“Hangisini okuyayım, bilmiyorum” dedi.</p>

  <p class="block2">Surme, “Hepsini” dedi ve güldü. Ve tekrar güldü.</p>

  <p class="block2">Aydın gözlerini Surme’nin yüzünün siluetinde yumdu. Düşüncelerini konsantre etmeye çalıştı. Bir an öylece durdu, sonra; “Hepsi aklımda değil ama” dedi.</p>

  <p class="block2">Mirzayan bey, “Hatırladığın kadarıyla” dedi.</p>

  <p class="block2">Surme resmî edayla, “Okuyun’’ dedi.</p>

  <p class="block2">Okudu:</p>

  <p class="block12">“Ben, yüreği yaralı dilenci, Hallacın resmiyim ancak</p>

  <p class="block12">Silsile aşkın zinciri kaldı ayakta bak, payidar</p>

  <p class="block12">Ey dertli aşkın dumanı, ey kamacının kızı</p>

  <p class="block12">Ben tarım sen tezene, üzerime dökül manidar</p>

  <p class="block12">Dudaklarım kapalı hicranından, ölülerin ilinden bir adam</p>

  <p class="block12">Hem devrin berzahından hem kıyametin korkusundan</p>

  <p class="block12">Neylersin ki yürek matem tutmakta ayrılıktan</p>

  <p class="block12">Kim kaçabilir tanıdık yüzlere karşı konuşmaktan</p>

  <p class="block12">Ne bilir bülbül kimin dalına konduğunu</p>

  <p class="block12">Hür, esir geceden kusurlu sanır seni</p>

  <p class="block12">Mızrabı vurulurken bana çeng gibi ses veririm</p>

  <p class="block12">Bu rengârenk insanlar, bu amansız düşmanlar</p>

  <p class="block12">Bu gece asi sevgilim yanan yüreğimi çaldı</p>

  <p class="block12">Sönük volkan gibiyim dağların soğuk resmiyim</p>

  <p class="block12">Gönlü yanmışların, isimsiz âşıkların</p>

  <p class="block12">Yarı yolda terk edilmişlerin, mesrur viranelerin</p>

  <p class="block12">Ateşe verin evimi bu cismi candan edin</p>

  <p class="block12">Şaraplara külüm ben, vücudum merttir benim</p>

  <p class="block12">Bayrak, hatıraların simgesi, damların üzerinde</p>

  <p class="block12">Eskimiş günler döndükçe, saklı kalmış aşk yadigâr.”</p>

  <p class="block2">Hep birden alkışladılar onu. Madam Yogine bile elindeki örgüyü masanın üzerine koyup alkışladı. Aydın’ın elleri masanın üzerinde titriyordu. Surme ise fotoğrafını çekmek ister gibi bakıyordu ona.</p>

  <p class="block2">Mirzayan Bey, “Bravo, bravo, öyle az buz şair değilmişsin evlat” dedi.</p>

  <p class="block2">“Bu şiiri kim için yazdınız?” diye sordu Surme.</p>

  <p class="block2">“Bilmem, öylesine yazdım işte!” dedi ve omzunu hareket ettirdi.</p>

  <p class="block2">Mösyö Soren, “Harbiden öyle be, güzeldi!” dedi.</p>

  <p class="block2">Mikail, ‘‘Ama tam kıvamına gelmiş bir şiir değildi” dedi.</p>

  <p class="block2">Mirzayan Bey, “Mika, insafen söylemek gerekirse güzel şiirdi, yapma şimdi?” dedi ve Aydın’a dönerek, “Böyle şiir yazmayı nereden öğrendin?” diye sordu.</p>

  <p class="block2">“Üstat Nasır Dilhun’dan.”</p>

  <p class="block2">Gözleri fal taşına dönmüş Mirzayan Bey, “Üstat Dilhun mu? Senin dilin ne söylüyor evlat. Başın gövdene ağır geliyor herhalde. Dilhun ha?” dedi.</p>

  <p class="block2">Mösyö Soren, “Tanıyorum onu. Dükkanıma gelirdi, çay kahve alırdı. Zayıf bir adamdı, karı gibi saçları vardı. Pos bıyıkları da. Derviş miydi yoksa komünist mi, bilmiyorum. Ama enteresan biriydi. Bir gün duyduk ki onun da ipini çekmişler” dedi.</p>

  <p class="block2">Mikail, “Bir şiir daha okuyun” dedi.</p>

  <p class="block2">“Ne yazık ki şu anda ezberimde yok” dedi Aydın ve yüzü buruştu, kısık bir sesle, “Ne yazık ki ezberimde yok” diye ikinci kez söylendi.</p>

  <p class="block2">“Şöyle modern, serbest şiirlerin yok mu?” diye sordu Mikail.</p>

  <p class="block2">“Olmaz olur mu? Şiirde Nima Yuşiç’i taklit ediyorum hem de, ama hatırlamıyorum hiçbirini” dedi Aydın.</p>

  <p class="block2">Surme, “Yazmamış mıydınız?” diye sordu.</p>

  <p class="block2">“Yazmıştım ama biliyorsunuz babam hepsini yaktı.” “İyi bir yetenek, umarım iyi bir şair olur” dedi Mikail ve oyununa devam etti.</p>

  <p class="block2">Surme, “Kiş” dedi. Biraz durdu sonra tekrar, “Kiş” dedi, “Bir saattir kiş oluyorsun.”</p>

  <p class="block2">Mikail, “O, o, o affedersin, yanlış attım. Dalgınlığıma geldi kusura bakma!” dedi.</p>

  <p class="block2">Mösyö Soren, “Sorunun olmasaydı seni kendi dükkânıma alırdım. Kahve öğütmeyi öğretirdim sana. İki kuruş bir şeyler kazanırdık beraber, keyif sürerdik” dedi ve Aydın’a kendi bardağından şarap döktü.</p>

  <p class="block2">Surme, “Al sana bir kiş daha” dedi.</p>

  <p class="block2">Mirzayan Bey, “Hayır, ne güneş yüzü görebilir ne de şehirden çıkabilir. Güvenilir bir yerde çalışsın şimdilik, bakalım zaman ne gösterecek...” dedi.</p>

  <p class="block2">Aydın, “Evet, neresi olursa önemli değil, önemli olan kimsenin yardımını almadan kendi kendime yetebilmektir. Çalışmak istiyorum” dedi.</p>

  <p class="block2">“Valla nereyi düşündüysem de aklıma kilisenin bodrumu dışında güvenilir bir yer gelmedi. İlk baştan da aklıma orası gelmişti zaten.”</p>

  <p class="block2">Surme yüzünü ekşitti ve neredeyse bağırarak, “Amca, biliyorsun orası o kadar karanlık ki adamın ödü kopuyor” dedi.</p>

  <p class="block2">Mirzayan Bey, “Sorun değil, elektrik çekeriz, iş yerine çeviririz orayı. Aydın için ne fark eder ki, orada çalışsın, yatıp kalksın, yaşasın, ta ki durumu belli olana kadar” dedi.</p>

  <p class="block2">Surme, “Ama orası çok iğrenç bir yer, fare böcek dolu” dedi.</p>

  <p class="block2">Aydın, “İdeallerim için bir mağarada bile yaşamaya hazırım, babam bana diz çökertmek istiyor, ama ...” dedi ve yine sustu.</p>

  <p class="block2">Mirzayan Bey, kendisi çekidüzen verir oraya, eşya da veririz kendisine, işini de kursun, şöyle ağır olmayacak bir iş, ne gibi işler yapabilirsin mesela?” dedi.</p>

  <p class="block2">Aydın, “Üstat Dilhun iyi bir çerçeveciydi. Ondan bir şeyler öğrenmiştim” dedi.</p>

  <p class="block2">Mirzayan Bey, “Bundan daha güzel ne iş olabilir ki?” dedi ve sevinçten gülümsedi, kadehi dikti başına.</p>

  <p class="block2">“Ahşap işini severim. Ağaçlara dokunmak hoşuma gidiyor” dedi Aydın.</p>

  <p class="block2">“Ne lazım biliyorum. Yarın çeşitli ebatlarda yüz adet pervaz getiririz, malzeme, çivi, çekiç, tutkal filan da alırız, günde bir sürü. çerçeve yapar. Ücretini de alır. Geceleri de kitabını, dersini okur. Büyük adamlar az zorluk çekmemiştir hani. Bazı peygamberler çobanlık, bazısı da marangozluk yapmıştır mesela” dedi Mirzayan Bey.</p>

  <p class="block2">Surme, “Kiş ve mat” dedi ve ayağa kalktı, masanın kenarında durdu. “Ne zaman giderim?” diye sordu Aydın. “Yarın sabahtan gidersin.”</p>

  <p class="block2">Ertesi sabah Mirzayan Bey işyerine gitmeden önce Aydın’a kalacağı yeri gösterdi. “Bundan sonrasını riske atamayız. Bizi de uyarmıştılar hatırlarsan, sen de sıkıntı çekersin biz de, zor olacağını biliyorum fakat dayanmalısın, kendini işine vermelisin. Her halükarda burası cezaevinden de kışladan da iyidir. Yalnız bırakmayacağım seni. Gazete ve kitap bulurum senin için, karşılığında sabırlı olmanı bekliyorum ama. Ayrıca biliyorsun burası bir kilise, gelen giden olur bazen, seni görecek olurlarsa... Burası küçük bir şehir...” dedi.</p>

  <p class="block2">Kar yağıyordu, dizlerine kadar kara batmıştılar. “Siz bir meleksiniz” dedi Aydın.</p>

  <p class="block2">“Yo yo, melek filan değilim. Beraber iş yapıyoruz seninle, ortak sayılırız, ortağımı korumak zorundayım” dedi ve parmağıyla kilisenin o tarafını gösterdi. “İşte orası.” Bodrum kata inen merdivenler kilise binasının hemen yanındaydı. ‘Aşağı inelim.” Önden indi, basamaklardan inerken de tutuk sesiyle insanın sürekli bir şeylerle meşgul olması gerektiğinden, yaratıcı olmasından yoksa içten içe eriyip gideceğinden, işsiz adamın kalabalıkta dahi kendini yalnız hissedeceğinden söz etti. “Yaz günü gölgede yatanın, kış günü ekmeği esmer olur” dedi.</p>

  <p class="block2">Gri renkli ahşap kapıyı açtı. Menteşeler kuru ve sebepsiz bir korkunun sesini veriyordu. Buranın bir süre önce ölen kilise hizmetçisinin odası olduğunu sonradan öğrendi. Badkübeliydi.<sup class="calibre1"><sup class="noteref" id="back_note_15"><a class="calibre2" href="../Text/index_split_020.html#note_15" title="15">15</a></sup></sup> Kızıl saçları vardı ve sürekli hakim yaka beyaz gömlek giyerdi. Savaş sırasında bu bodrum katında unutulmuştu, iki gün sonra odaya indiklerinde ise şişmiş cesediyle karşılaşmıştılar.</p>

  <p class="block2">“Burası da Rus fıçılarının istiflendiği bölüm” dedi. Öbür tarafta birkaç tahta kutu duruyordu. Ortadaki dört kolon kubbe şeklindeki kemerleri taşıyordu. Aydın saydı. Dokuz kemerdi. Deponun sonunda önüne perde çektikleri küçük bir oda vardı.</p>

  <p class="block2">Mirzayan Bey, “Buranın iyi yanı kışları sıcak yazları da serin oluşudur” dedi ve iki parmağıyla perdeyi kenara çekti. İçeri girmeden önce perdeye asılarak yerinden söktü ve köşeye attı. Odada ranza, masa ve bir de sandalye vardı. Sade, basit ve küçük. Zindan gibi. Her şey yıkık ve köhne. Mavi renkli fayans tozuyla, araları doldurulmuş tuğla duvarlarıyla oldukça hüzünlü görünüyordu.</p>

  <p class="block2">Temizlenip düzenlenmesi imkansız gibi görünüyordu. Fakat birkaç gün sonra insana çalışma hevesi veren harika bir iş atölyesine dönüştü. Çalışma masası tam olarak tavandaki küçük pencerenin altındaydı ve pencereden masanın üzerine mülayim bir ışık vuruyordu. İş malzemelerini sağ taraftaki kolona astıkları kutunun içine dizmiştiler. Testereler, çekiçler, tornavidalar ve penseler. Tenekeden yapılma odun sobası atölyeyi ısıtmıştı. Küçük odanın önüne mavi renkli perde astılar, elektrik çektiler, ranzayı değiştirdiler, yeni masa ve sandalye getirdiler. Üst katına kitaplarını, alt katına ise elbiselerini yerleştirmesi için bir de dolap bıraktılar.</p>

  <p class="block2">İşe başladığı günden eli alışana kadar otuz tane çerçeve yapmıştı, çıtaların dilini söktükten sonra günde elli adet çerçeve ve fotoğraf kabı yapıyordu. Mirzayan Bey her sabah hazırlanmış çerçeveleri satış dükkânına götürüyordu, zamanla zarif ve estetik çerçevelerin sayesinde Galost Kerestecilik’in işleri arttı. Mirzayan Bey çerçeve başına bir Tümen para veriyordu Aydın’a. Gerekli malzemeleri de o sağlıyordu.</p>

  <p class="block2">Hizmetçi kadın günde üç öğün yemek getiriyordu ona. Tavandaki küçük pencere veya Surme’nin deyimiyle 9 küçük potişka, her akşam saatlerinde açılıyor ve içinde Surme’nin gülen yüzü görünüyordu. Selam verdikten sonra bir gün öncesinin gazetesini yukarıdan içeriye atıyor sonra da gidiyordu.</p>

  <p class="block2">Artık o anlık görüşme için dahi olsa gün boyu aşkla çalışmaya başlamıştı Aydın. Surme, kare şeklindeki camlı tavan penceresini her açtığında Aydının bütün yorgunluğunu alıp atıyordu. Zamanı yavaşlatan ve Aydın’ın gönlünde gizli heves ile pinhan bir aşk uyandıran, öyle ki denizi bile Rus ruleti oynamaya zorlayan bir görüşme anı. Haftalar, aylar geçti ve o; ailesini aklından sildi, şiirlerini tamamen unuttu ve tekrar zayıfladı, daha zayıfladı.</p>

  <p class="block2">Gün boyu iş, günün sonunda kısa bir görüşme ve bu görüşmede bal renkli gözlerle sevişme.</p>

  <p class="block6">&nbsp;</p>

  <h2 class="block10" id="toc_id_17">On beş</h2>

  <p class="block2">Bahar geldi dadandı. Pek kavruk olmayan güneş açtı. Karlar eridi, tavandaki potişka içeriye daha fazla ışık vermeye başladı ve birisi günde iki kez etrafı ve o kalın camları yıkıyordu. Bazen de Aydın’ın masasının üzerine birkaç damla su dökülüyordu. Galost çerçeve atölyesinde mesai devam ediyordu. Sade, işlemeli, kahverengi, siyah ve altın sarısı rengindeki muhtelif çerçeveler, atölyenin köşesine dizilmişti.</p>

  <p class="block2">Kimse Mirzayan Bey’in o güzelim çerçeveleri nereden getirdiğini, kime yaptırdığını bilmiyordu. Hatta esnaftan birisi, “Mirzayan Bey atölye neresi?” diye sorduğunda, “Bunlar Erdebil’de mi üretiliyor sanıyorsunuz?” diye cevap vermişti. Yoo, bu memlekette üretilmişe benzemeyecek kadar özenle ve ustalıkla yapılmıştılar. Hem fiyatları da uygundu, kim bilir belki de artık şehrin her evinde bu çerçevelerden bir iki tane vardı. İçerisine konulan ölü veya manzara resimleriyle duvarları süslüyordular muhtemelen. Orhan bile bu çerçevelerden iki tane almış ve evde mutfağın karşısındaki duvara asmıştı. İçinde Hz. Ali’nin arş seccadesine oturduğu, belinde iki başlı kılıcı, sağında yeşil kıyafetleriyle Hz. Hasan, solunda kırmızılar içinde Hz. Hüseyin’in durduğu, başlarına da meleklerin güneşlik açtığı, arkalarındaki ezeli nurun ebediyete dek parladığı bir fotoğraf duruyordu.</p>

  <p class="block2">Bir gün Aydın eve isimsiz mektup atmış; bu mektupta durumunun iyi olduğunu, hiçbir şekilde evi ve aileyi merak etmediğini, sadece bazen anneyi ve Ayda’yı özlediğini yazmıştı. Ha bir de Sohrap nasıl, Ayda tekrar gelmiş mi, diye sormuştu. Ayrıca baba peşini bıraktığı ve bir köşede yaşamasına karışmadığı takdirde aileden hiçbir şey talep etmeyeceğine dair noterde imza atmaya hazır olduğunu belirtmişti. Bir de insanlar neden anlaşmazlık çıkarmak isterler, neden bu kadar birbirlerine yabancılar ve neden insan kendini bu kadar yalnız hissediyor türü şeyler yazmıştı.</p>

  <p class="block2">Annenin solunum yetmezliği artmıştı. Aydın’ın nerede olduğunu bilmiyordu ama yalnız olduğunu biliyordu. Hem de kendinden gayet emin şekilde durmadan, “Ölürüm ben senin o yalnızlığına’’ diyordu. Vakitsiz zamansız ağlıyor, ne kadar ağlasa gönlü rahatlamıyordu. İkizlerin alınyazısının hallice olmadığını sezinliyordu. Ayda Abadan’daydı ve ondan pek az haber geliyordu, sadece çocuğuyla birlikte iyi olduğunu bildiren iki kelimelik telgraflar. Hem artık mesafeler daha da artmıştı. Oysa Aydın, yer yarılmıştı da içine düşmüştü sanki veya buhar olup havaya uçmuştu, nerede arıyorlarsa bulamıyorlardı. Defalarca Ramespi’deki kereste atölyesine göndermişti Orhan’ı fakat en ufak bir iz bulamamıştılar. Bir keresinde de kendi gitmişti, yine bulamamıştı. Mirzayan Bey’in ocağına düştü, Rizvan Bey’e para teklif etti, Bekçi Ayaz’ın evine giderek karısından yardım istedi, şehir kıraathanesine uğradı ama hiçbirinin yararı olmadı.</p>

  <p class="block2">Bir gün de Meryem Ana Kilisesi’ne uğradı ve Galost Mirzayan’ın evine gitti. Yaşlı Madam Yogine’yi, Surme’yi, Mösyö Soren’i gördü, hepsiyle konuştu, ağladı; çaresizliğinden dem vurdu, gönül darlığından söz etti, endişelendiğini söyledi. Onlar ise Aydın’dan haberleri bir yana, onu asla tanımadıklarını söylediler. Anne; oğlunun şair olduğunu, nasıl olur da tanımadıklarını sordu. Onlar da, ismini duyduklarını fakat kendisini tanımadıklarını söylediler ve biz ne yapabiliriz ki, elden bir şey gelmiyor, diye eklediler.</p>

  <p class="block2">Anne eve döndüğünde o kızı hatırlıyor gibi oldu. Sanki daha önce bir yerlerde görmüştü onu. Yüzü tanıdık geliyordu ona. Kızın yüzünde Aydın’dan belirtiler vardı sanki ve o bunu görmüştü; belki de Aydının kokusunu hissetmişti onda, belki de elindeki titreyişte, bakışlarını kaçırmasında veya Aydının adını her anmasında görmüştü onu.</p>

  <p class="block2">Ertesi sabah tekrar Meryem Ana Kilisesi’ne gitti ve o kızı gördü. Hortumu tutmuş yerleri yıkıyor, çiçekleri suluyor, arada bir de kuşları ıslatıyordu. Kilise binasının merdivenlerine oturarak sordu:</p>

  <p class="block2">“Yavrum, senin adın ne?” dedi.</p>

  <p class="block2">Ve o cevap verdi. “Surmelina.”</p>

  <p class="block2">“Surmelina. Ne güzel isim. Aydın ile Ayda’ma ne kadar da benziyorsun” dedi.</p>

  <p class="block2">Ve tekrar ağladı, kızın her hareketini dikkatle izledi ve akşamüzeri eve geri döndü; çaresiz ve üzgün.</p>

  <p class="block2">Annenin endişesi babaya da sirayet etmiş, o katı ve inatçı görünen babayı bile sarsmıştı. Ayaz’dan yardım istedi. Mümkün olduğu yere kadar şehrin altını üstüne getirmiş; etraf köylere, askerî birliklere, hastanelere, mezarlıklara bakmıştılar. En son iki yıl önce bir gece vakti Ramespi’deki iş yerinden ayrılmıştı ve bir daha da haber alınamamıştı kendisinden. Kimse bilmiyordu nerede olduğunu, hiç kimse.</p>

  <p class="block2">Mirzayan Bey, Aydın’ı satmayacağına ve sonuna kadar koruyacağına dair çerçevelerden kazandığı parası ve şerefi üzerine yemin içmişti. Jandarmaların atölyeye gelip arama yaptıkları gün onu işten çıkardığına dair ısrarla ve sıkı sıkıya cevap veriyordu. Jandarmalar tehdit etmiştiler onu, Aydın’ı saklarsan başına geleceklerden sen sorumlusun demiştiler.</p>

  <p class="block2">“Nerdeydi öyleyse?”</p>

  <p class="block2">Annenin Ayda’ya vereceği bir cevap kalmamıştı artık. Son gün Abadani eşini ve çocuğunu almaya geldiğinde uğramadık yer bırakmadılar ve Ayda, Aydın’ı göremeden gitmek zorunda kaldı. Orada kaldıkları on beş gün içinde Sohrap dayısını her sorduğunda anne, çocuğu kucağına alıyor ve hıçkırıklarla ağlıyordu.</p>

  <p class="block2">Baba evindeki yaşam dayanılmaz derecede acı bir hal almıştı. Annenin dayanacak gücü kalmamıştı artık; baba yırtınıyorsa da bir sonuç alamıyordu. Artık o renkli sofralardan, güzel yemeklerden eser kalmamıştı. Anne sürekli hastaydı. Orhan oburluk yapıp evin ve dükkanın tüm işlerini kontrolüne alıyordu. Alım, satım ve diğer muamele ve kararlar.</p>

  <p class="block2">Yusuf ise o küçücük yarı karanlık odada ulumaya devam ediyordu. Duvarın alçısını tırnaklarıyla kazıp yiyordu. Kerpiç parçalarını çiğniyor, içindeki saman saplarını ise yutamıyor, çıkarıyordu. Oda iğrenç kokuyor, koku tüm eve yayılıyordu. Baba bağırıyordu:</p>

  <p class="block2">‘‘Allah’ım ne olursun al bunu bizden.”</p>

  <p class="block2">Anne ile babanın ilişkisi, renksiz ruhsuz bir ilişkiye dönüşmüştü. Mecbur kaldıklarında iki kelime ediyor sonra o uğursuz dünyalarına geri dönüyorlardı.</p>

  <p class="block2">“Oğlumu derbeder ettiniz’ diyordu anne.</p>

  <p class="block2">Füruzan, “Nereye gitmiş olabilir böyle habersiz?” diye soruyordu.</p>

  <p class="block2">“Nereye gidecek, mutlaka Tahran’a okumaya gitmiştir” diyordu Orhan.</p>

  <p class="block2">Baba kimsenin görüşünü kabul etmiyordu. Kendi görüşünü bile, ne diyeceğini bilmeyecek kadar kafası karışmıştı. “Belli değil. Ne adam akıllı dini imanı vardı ne de doğru dürüst bir iş bildiği ne de beni dinlediği, Yazık valla yazık, tüm o yetenek ve beceriye. Çocukken elindeki hıyarı bile soymama izin vermez, ben derdi illa da. Ne ucubeydi ne, kimseye ihtiyacı yoktu sanki. Bilmiyorum, Tahran’a gitmişse eğer bir daha zor gelir, iyisi mi unutalım gitsin. Ayaz, belki de sınırın diğer tarafına gitmiş diyor ... “</p>

  <p class="block2">Anne, “Elinin körüne gitmiş” dedi.</p>

  <p class="block2">Elim bir hicranın ateşinde yanıyordu. Sonradan o günleri Aydın’a anlattığında öylesine gözyaşı döküyordu ki Aydın bile ağlamak zorunda kalıyordu.</p>

  <p class="block2">Oysa Aydın ürkek bir kaçışın ortasında tüm olan bitenden habersizdi, dönmek veya kendinden bir iz bırakmak gibi bir düşüncesi de yoktu. Anne bunları ona anlatırken derin bir nefes çekiyor ve “Ne yapabilirdim ki?” diyordu. Şafakla birlikte kalkıp akşama kadar resim kabı, işleme yapıyordu, kitap veya gazete okuyordu. Ve o da tek taraflı aşkın ateşinde yanıyordu. Gün batsaydı da Surme tavan penceresini veya kendi değişiyle potişkayı açsaydı, kendisine “Aydın bey” diye seslenseydi veya aşağıya kitap atıp gitseydi. Ne bir çift laf, ne ilgi alaka, dahası ne bir gülücük... Zamanın ilerlemesi delice kararını aza indirmişti. Ve bir gün mutlaka Surme’nin aşkına sahip olacağı umuduyla işine sığındı.</p>

  <p class="block2">Yolunu gözlemek zamanı uzatıyor ve onu, kilisedeki ziyaretçilerin ayak bastığı, öğleden sonraları birinin yıkadığı sonra da oradan masasının üzerine damla damla su aktığı mat, kalın camlara dönüştürüyordu. Atölyedeki lambanın naçiz ışığı altında Surme’nin yüzüne bakıyor, dili tutuluyordu; kalbi hızla atıyor ve ağzı havada kalıyordu. Ne konuşacağını da bilmiyordu. En ufak bir söz bile onu kaçırtabilirdi, arkasında bırakacağı tozun dumanın içindeyse onu görmesi imkansızdı. O kunt gibi inat, naz ve cilvelerle sempatikliğindeki mutlak zaafın, doğasının bir parçası olduğuna inanamıyordu, belki de inanmak istemiyordu. Asla yemek yemeyen, nerede olmak isterse olan, evin dış salonunda veya raftaki çini saksıların karşısında, ağaç yapraklarının arasında ve alevlerin ortasında bir adamdı.</p>

  <p class="block2">Aşık olmuştu ona ama aşık olduğunu kendine bile söyleyemiyordu. Tüm cesaretini yitirmişti. Hep aynı yerleri görmek, monoton bir iş ve yeknesak bir yaşam ile güneş ışıklarının az oluşu rengini attırmış, zayıflatıp yaşlandırmıştı onu. Gelen her sesle kalbi çarpmaya başlayan korkak bir adam olmuştu. Kırışmış, yaşlanmış, kesintisiz kol kanat çırpmaya çalışan cıva gibi olmuş bir yüz. Günde elli adet resim kabı yapıyor ve parasını dolabın çekmecesine koyuyordu ama niye koyuyordu ve parayı neden biriktirdiğini, ne zamana kadar orada kalacağını bilmiyordu. Aşk ve korku içten içe beynini kemiriyor ve kafasının içini bitirmeye çalışıyordu. Tanımadığı insana aşıktı, tanıdığı insanlardansa korkuyordu. Şimdiyse neden hayatta olduğunu bilmek istemiyordu. Mirzayan Bey’e bu nemli ve güneş görmeyen bodrumda ne zamana kadar kalacağını hatta bir kez olsun sormadı. Ama ona fevkalade saygı duyuyordu, yaptığı ve işlediği kapların sayısı kadar mutluydu. Akşam üzerileri ve potişka ile mutluydu.</p>

  <p class="block2">Potişka açıldı. İçeriye gür, düz ve kumral saçlar döküldü. Gülmeyen bir yüz; ciddi, öfkeyle karışık bir gurur. Bir an durdu sonra, “Aydın bey’’ dedi.</p>

  <p class="block2">“Efendim.”</p>

  <p class="block2">“Oraya gelmek istiyorum, kapıyı açar mısınız?”</p>

  <p class="block2">Soğuk gevşeklik tüm bedenini sardı. Rengi kaçtı ve titrek ellerle kapı sürgüsünü açtı. “Tanrım, şimdi Mirzayan Bey ve Mösyö Soran’ a ne cevap vereceğim” dedi kendi kendine. Surme içeri girdi. O iki parlak göz, incecik kaşlar ve kabarık yanaklarıyla atölyenin ortasında durdu. Üzerinde koyu yeşil bluz vardı ve boynu ne kadar da uzun görünüyordu içinde. Ve bir de kalbi hızla çarpıyordu. Acaba her zaman böyle miydi? Bu hızla çarpıyor muydu kalbi? Koşmuş muydu yoksa? Her zaman koşar mıydı böyle? Ee, neden kalbi böyle çarpıyordu peki? Bakacak olsalar kızar mıydı acaba? Ve ne kadar güzeldi.</p>

  <p class="block2">Hiçbir şey görünmüyordu. Zaman, ses ve hareketten gerideydi. Çatlamış topraklar ufuk çizgisine uzanıyordu beyninin içinde ve ne desen vardı ne renk. Güller kurumuştu ve rüzgar esmiyordu, adamın kafası birden şişiyor ve o zihin akışı ağır bir basınçla patlayacak gibi oluyordu. Ne gece vardı ne gündüz. Peki, kimdi öyleyse? Ve neden bir şey durmadan çarpıyordu?</p>

  <p class="block2">“Kalbiniz mi?”</p>

  <p class="block2">Birden kendine geldi Aydın. Surme’nin karşısında duruyordu. Rüya görüyor sandı.</p>

  <p class="block2">“Titriyorsunuz?”</p>

  <p class="block2">Sadece, “Ne olursunuz, gidin buradan” diyebildi.</p>

  <p class="block2">“Nereye gideyim?” Sesi kadife gibiydi, biraz da şımarık. Yankılanıyordu, kulak kıvrımlarına ve göz kapaklarına dokunuyordu. Aydın korkuyordu ondan, rezil kepaze olmaktan korkuyordu. Adam olması için onu falakaya yatıracaklarından korkuyordu. Alnındaki kara lekeyle onu oradan atmalarından ve şehirde, bu gördüğünüz nankörün tekidir, demelerinden korkuyordu. Ve ne yapacağını bilmiyordu.</p>

  <p class="block2">“Sizi burada görseler ikimiz için de hoş olmaz” dedi.</p>

  <p class="block2">“İyi olmaz mı? Nasıl yani?”</p>

  <p class="block2">Kız anlamıyordu ne demek istediğini, Aydın’ı yoruyordu. Dizlerinin bağı çözülüyor sandı, iki büklüm oldu, “Ne olursunuz, gidin buradan” dedi. Yalvarmaya başlamıştı. Ağlamak istiyordu.</p>

  <p class="block2">Surme dediklerine aldırış etmeksizin atölyeyi dolaştı.</p>

  <p class="block2">“Korkunun ecele faydası yok.” Sonra kendinden gayet emin bir edayla, “Gönlüm nereyi isterse oraya giderim” dedi. Elinde iki gazete, bir kitap tutuyordu. Aydın’ın çalışma masasının üzerine koydu onları. Tavandaki küçük pencereye baktıktan sonra aynı masaya geçip oturdu. Eline iki küçük çivi aldı ve garip bir dikkatle masanın üzerine çaktı onları. Malzemeleri yanına aldı ve masanın üzerinde yarım bırakılmış resim kabını tamamlamak istedi ama yapamadı.</p>

  <p class="block2">“İzin verin de göstereyim, o öyle olmaz” dedi Aydın.</p>

  <p class="block2">“Nasıl yapacağımı biliyorum.” Sonra da, “Burası pek de iyi, uygun bir yer değil. Baksanıza, renginiz kaçmış; bu uzun sakallar ve acayip saçlarla bir yabancıyı korkutursunuz” dedi.</p>

  <p class="block2">“Ne yapabilirim ki?”</p>

  <p class="block2">Hemen cevap verdi Surme: “Her şey yapabilirsiniz.”</p>

  <p class="block2">“Yaklaşık iki yıldır Mirzayan Bey dışında beni görmeye gelen olmadı.”</p>

  <p class="block2">“Çok korkak birisi olduğunuz belli. Buraya gelmişim, sizinse umursadığınız yok.” “Bugün benim için çok büyük bir gün hanımefendi.”</p>

  <p class="block2">Aydın zamansız bir sıcaklığın yüzüne ve kulaklarına koştuğunu sezdi. ‘‘Ama alıştım artık” dedi.</p>

  <p class="block2">Elinde malzemelerle yürümeye devam eden Surme, “Babam birkaç kez sizi görmeye gelmedi mi?” diye sordu. “Evet geldi. Babanız çok iyi bir adam.”</p>

  <p class="block2">“Ya ben?”</p>

  <p class="block2">“Siz mi? Siz kusursuzsunuz.” “Kendi kusursuzluğunda yok olan biri mi?” “Yoo, çünkü kusursuzluk asla yok olmaz.” “Ben bir kadınım.”</p>

  <p class="block2">“Kusursuz.”</p>

  <p class="block2">“Bunlar birer duygu, sezi, gerçek değil.” “Benim gerçeğim sadece acıdır” “Hayatın büyük kısmı acı ve acı çekmektir.” “Sizin için neden öyle olsun ki?” “Evet, neyse.”</p>

  <p class="block2">“Bu tavandaki küçük pencereyi çok seviyorum” dedi Aydın.</p>

  <p class="block2">“Potişka mı? Neden çok seviyorsunuz” dedi ve pencereye baktı. Keyifle güldü.</p>

  <p class="block2">“Çünkü onu siz her gün açıp bir an ...” dedi ve sustu.</p>

  <p class="block2">Surme tekrar güldü. Öyle ki Aydın gülünç bir şey söylediğini sandı.</p>

  <p class="block2">“Sizin için ne önemi var ki?”</p>

  <p class="block2">“Önemi sevinmem, tek sevinç kaynağım o.”</p>

  <p class="block2">“Sadece bu mu?”</p>

  <p class="block2">“Evet, sadece bu!”</p>

  <p class="block2">“Enteresan” dedi Surme ve kırmızı kollu kerpetene el sürdü. Ve alıp bir kenara bıraktı. Sonra çekici aldı eline. “Daha önce hiç kimseyi sevdiniz mi?”</p>

  <p class="block2">“Hayır.”</p>

  <p class="block2">“Ama ben yıllar önce evlendim. Kocam düğünümüzden üç ay sonra trafik kazası geçirdi” dedi ve başını kaldırarak Aydın’a baktı. “Ve öldü.”</p>

  <p class="block2">“Bilmiyordum” dedi Aydın. “Allahtan çocuğumuz olmamıştı.” “Seviyor muydunuz onu?” “Hayır.”</p>

  <p class="block2">“Neden evlendiniz peki?” “Bilmem.”</p>

  <p class="block2">“Bugün yanıma gelmenize ne sebep oldu?”</p>

  <p class="block2">“Bilmem. Öylesine işte, içimden sizi görmek geldi.” “Gelmenize çok sevindim.” “İyi öyleyse.”</p>

  <p class="block2">Avuçlarını yukarı çekmişti, masadan kalkmaya hazırlanıyordu. Kalktı. Her adım atışında saçları dalgalanıyordu.</p>

  <p class="block2">Derken Aydın’ın kaldığı küçük odaya doğru gitti. Odanın önünde durdu. Tek parmakla perdeyi araladı ve içeriye girdi. Aydın içeri girsin mi yoksa olduğu yerde dursun mu bilmiyordu. Bir an durdu ve biraz daha bekledi. Perdeyi aralamaya karar vermişti ki Surme çıktı.</p>

  <p class="block2">“Saçınızı ve sakalınızı kesin, şu çingene çadırı yere de biraz çekidüzen verin, bazen de yukarı gelin ki yüzünüz güneş görsün” dedi ve henüz konuşmaya devam ederken merdivenlerden yukarı çıktı. Ve çıkıp gitti.</p>

  <p class="block2">Aydın, bazen açık bazen de boyun bandıyla bağlı tuttuğu saçlarıyla, bazen erguvani bazen mor giydiği kıyafetleriyle, bazen sevecen bazen itici hâliyle çingenelere benzettiği bu kızı düşündükçe ranzanın kenarında oturmuş taşın beton gibi varlığını düşünen bir taş heykele dönüşüyordu. O gece anne ve Ayda’yı hatırladı. Ve evlerinin merdivenlerini hatırladı, alaz alaz yanan alevlerin yükseldiği o bodrum katındaki odasını özlemişti. O şeker gibi çocuğu, Avanak Cemşit’i hatırlamıştı. Evin önüne her geldiğinde bir ayağını duvara dayıyordu ve dışarı çıkana kadar öylece Orhan’ı bekliyordu.</p>

  <p class="block2">O gece her şeyi ve herkesi hatırlıyordu. Hafızası dolup boşalıyordu. Surme oraya neden gelmiş ve onunla neden konuşmuştu, bilmiyordu. “Çok yalnızım, düşünebiliyor musun, yıllardır yalnızım” demişti. Varlığı sadece oranın havasını doldurmamış, pervasızlıkta sınır tanımadığını da Aydın’a göstermişti. Sıcak, yaramaz, kıpır kıpır ve fena. Gitmişti gitmesine fakat zamanın ağırlığını da kendiyle götürmüştü sanki ve kendinden geriye Aydın’ın burnunda hoş bir koku bırakmıştı. Bir çeşit karışık koku, insanın sabah vakti gördüğü hoş rüyalardan kalkarken hissettiği acı bir ayılma gibi.</p>

  <p class="block2">“Eğer sizden şiir okumanızı istersem okur musunuz benim için?” demişti.</p>

  <p class="block2">“İlle de tiye almanız mı gerekiyor beni?”</p>

  <p class="block2">“Hayır, öyle bir kastım yok, sadece şiir duymak istedim, o kadar. İstemiyorsanız ısrar etmem.”</p>

  <p class="block2">Birkaç gün sonra Aydın, birbirine tutturulmuş kapları boyamadan önce zımpara çekerken kapı iki defa tıklandı, kapıyı açtı, Surme içeri girdi. Selam verdi, orayı iyi tanıyormuş gibi, Aydın’ ı iyi tanıyormuş gibi gözlerinde meraklı bir hâl görünmüyordu. Elinde ayna, bir parça beyaz bez ve bir de makas vardı. Sandalyeye doğru yürüdü ve Aydın’a oturmasını işaret etti.</p>

  <p class="block2">“Yakın zamanda kendinizi aynada gördünüz mü hiç?”</p>

  <p class="block2">“Hayır.”</p>

  <p class="block2">Ona baktı. Kendisine bakıyor diye utandı. Ama göz ucuyla tekrar bakmayı arzu etti. Aynayı masanın üzerinde durdurdu. Sandalyeyi geri çekti ve “İyi, gelin görün öyleyse” dedi.</p>

  <p class="block2">Aydın sandalyeye oturdu. Surme beyaz örtüyü boynuna doladı ve başladı. Tek kelime etmeden saçlarını itinayla ve bir anne şefkatiyle tıraş etti. Saçını sakalını düzeltti. Parmakları aynada o kadar hızlı hareket ediyordu ki Aydın şimdi birini makasın arasına kaptıracak sandı.</p>

  <p class="block2">“Geçen sene anneniz gelmişti. Hem de iki kez” dedi Surme. “Annem mi?” dedi Aydın ve tekrar önüne baktı. “Başınızı çevirmeyin lütfen. Yoksa kulağınızın birinden olursunuz” dedi Surme.</p>

  <p class="block2">“Niçin gelmişti?” diye sordu.</p>

  <p class="block2">“Sizi arıyordu. Kereste atölyesinden buraya kadar izinizi sürmüş, burada olduğunuzu sanıyordu.”</p>

  <p class="block2">“İçgüdüleri kuvvetliymiş.”</p>

  <p class="block2">“Evet. Ne kadar da seviyormuş sizi böyle?” dedi Surme ve onun sessizliğinde devam etti. “Ben Aydın ve Ayda’ya çok benziyormuşum, dedi. Fakat sizin gözleriniz Tatar gözüymüş, bense kumralmışım.”</p>

  <p class="block2">“Yemin ederim benzediği için değildir, mutlaka bazı belirtiler gördüğü için benim burada olduğumu sanmış” dedi Aydın.</p>

  <p class="block2">“Belki öyledir, belki de değil.”</p>

  <p class="block2">“Ne demek yani belki öyledir belki de değil?” Surme güldü:</p>

  <p class="block2">“Yani benim sana olan duygularımı anlamış demek ki” dedi.</p>

  <p class="block2">“Bana karşı duygularınız mı var?” diye sordu Aydın.</p>

  <p class="block2">“Başınızı çok oynatıyorsunuz, tabii ki var” dedi Surme.</p>

  <p class="block2">Aydın gayet rahat bir şekilde, “Aşkınız bende yıllandı, hanımefendi” dedi.</p>

  <p class="block2">“Şarap mı ki yıllansın?”</p>

  <p class="block2">“Bana biçilmiş rol ve dürüstlük gereği, sizi sevmeye hakkım yoktu.”</p>

  <p class="block2">“Neden?” dedi ve yaptığı işi bıraktı. Aydın’ın yüzünün karşısında dirsekleriyle masaya dayandı.</p>

  <p class="block2">“Buradan çıkarırlarsa beni çok da alınmam doğrusu fakat babanızın benden nefret etmesinden korkarım” dedi Aydın.</p>

  <p class="block2">“Hata sizde değil, sizi korkak doğuranda. Tüm cesaretinizi almışlar elinizden. Aynaya bir bakar mısınız, ne kadar yenilmiş ve yaşlanmış görünüyorsunuz.”</p>

  <p class="block2">“Sevgiye muhtaç olmadığınızı mı düşünüyorsunuz?”</p>

  <p class="block2">Surme tekrar işine devam etti. “Her insanın sevgiye ihtiyacı var.” Saçlarını ortadan ayırdı ve taradı, sonra da, “Bakın, İsa Mesih gibi oldunuz ama banyo yapmanız gerekiyor” dedi.</p>

  <p class="block2">Aydın baktı. Ama Mesih’e benzemiyordu. Saçlarını tıraş ettikleri zayıf, cılız bir Tatar erkeğine daha çok benziyordu. Surme’nin eli altında ne yapsa heyecanının önünü alamıyordu.</p>

  <p class="block2">“Sürekli burada su ısıtır banyo yaparım’’ dedi.</p>

  <p class="block2">“Banyonuz mu var? Bundan sonra ne vakit isterseniz bizim banyoyu kullanabilirsiniz.”</p>

  <p class="block2">Önündeki önlüğü salladı sonra da resim kaplarının yanına gitti.</p>

  <p class="block2">“Sizi çalışırken izlemek hoşuma gidiyor” dedi.</p>

  <p class="block2">Atölyeyi dolaştı tekrar. Dizlerinin üzerinde yere çöktü ve zımpara yapmaya başladı.</p>

  <p class="block2">“Elinizi kirletmeyin siz” dedi Aydın.</p>

  <p class="block2">“Neden kaşlarınız çatık duruyorsunuz hep?” diye sordu Surme.</p>

  <p class="block2">“Bilmem. Ben de bilmiyorum.”</p>

  <p class="block2">“Sürekli düşüncelisiniz. Gemileriniz batmış gibi.”</p>

  <p class="block2">“Ben kendimi geçmişte arıyorum hep, belki ondandır. Şu an elimizde olmayan ama geçmişte sahip olduğumuz bir şeyler vardı diye düşünüyorum.”</p>

  <p class="block2">“Ne gibi?”</p>

  <p class="block2">“Bilmiyorum.”</p>

  <p class="block2">‘‘Artık her gün geleceğim” dedi Surme ve çıkmak istediği sırada Aydın’ın küçük odasına uğradı, birkaç saniye ranzada oturdu, eline bir iki kitap alıp sayfalarını çevirdi ve dönüp, “Siz Marangoz Yusuf musunuz?” diye sordu.</p>

  <p class="block2">“Surme Hanım”</p>

  <p class="block2">“Surmelina.”</p>

  <p class="block2">“Surmelina Hanım, sizi sevmeme izin verir misiniz?”</p>

  <p class="block2">Surme durdu. Güldü ve dilini yavaşça üst dudağında gezdirdi.</p>

  <p class="block2">“Rica ederim, ne demek.” işte o zaman Aydın öptü onu. Hem de tüm kalbiyle. Önceden kendinin olduğu belirlenmiş bir toprak parçası gibi iktidarının sınırlarına kattı onu ve üzerine ayak bastı.</p>

  <p class="block6">&nbsp;</p>

  <h2 class="block10" id="toc_id_18">On altı</h2>

  <p class="block2">Bölgede yaşayan Ermeniler pazar günleri gruplar halinde kiliseye gelerek toplu ayine katılıyor, dini merasimlerine göre adak ve sungularını yerine getiriyorlar ve kilisenin yeşil bahçesinde öğle yemeklerini yedikten sonra ikindi vaktine doğru dağılıyorlardı. Dış cephesi kırmızı tuğlalarla örülmüş kilisenin sivri çatısının iki tarafında iki gözlü pencere vardı, ortasında yani giriş kısmında tavana kadar uzanan ve üzerinde güvercin yuvası bulunan barok biçiminde inşa edilmiş iki büyük sütun bulunuyordu. Avlunun ortasında yerden bitmiş kadim bir sütun daha duruyordu ki üzerinde elini duaya açmış yaşlı bir azizin heykeli vardı. Küçük bahçeler iki taraftan binayı çevrelemişti.</p>

  <p class="block2">Kilisenin ana giriş kapısı üzerindeki saat, yıllardır durmuştu ve avlunun büyük ahşap kapısı inliyor gibi açılıp kapanıyordu. Kilisenin onca hizmetçisi, kapıcısı ve temizlikçisinden geriye sadece o bacak kadar kadın kalmıştı. Kilisenin ve Galost Mirzayan’ın ev işlerine o bakıyordu.</p>

  <p class="block2">Pazar günleri kilisenin mümin ziyaretçileri dışında işportacıları da vardı. Kilisenin etrafında, Ermenistan Sokağı’nda ve Garzan Mahallesi’nde tablalarını kuruyor; sakin bölgeyi adeta bir pazaryerine çeviriyorlardı. Çevre; gazete satanlar, şalgam pişirenler, yeşillik diye bağıranlar, etraf köylerden gelen sabuncular, elbiseciler, çocukların ağzına parmakla bal çalan oyuncakçılar, çay ve tarçın ikram eden seyyar berberler, gayrimüslimlerden yıllık masraflarını çıkarmak isteyen mumcular, sokak başlarında yolcu beklerken kestiren faytoncular ile doluydu.</p>

  <p class="block2">Pazar günleri dışında ölen birileri mutlaka çıkıyordu veya genç kızlar ve erkekler evlilik için geliyorlardı kiliseye; kısacası her merasimde etraf karnaval havasına dönüşüyordu. Galost Mirzayan, papazı kiliseye getirmesi için evine fayton yolluyor, Surme’ye papaz için yaşlılara yaraşır yumuşak yemekler yapmasını söylüyordu ve kendisi de o gün işe gitmiyordu, Mösyö Soren’den de işe gitmemesini, kalıp misafirlere çay ve kahve ikram etmesini istiyordu.</p>

  <p class="block2">Yine böyle sıcak bir günde -perşembe öğleden sonra- Mösyö Soren Aydın’la kahve içip iki laf etmek için atölyeye indi. Madam Yogine’den Surme’nin vaktinin çoğunu orada geçirdiğini duymuştu, şimdiyse Aydın’ın nasıl biri olduğunu, ne düşündüğünü, geleceğe dair ne planları olduğunu öğrenmek istiyordu.</p>

  <p class="block2">Aydın birkaç güne kalmaz buradan gideceğini söyledi ona. Ve bu konuyu daha önce kimseye açmadığını ve artık dayanacak gücünün kalmadığını da.</p>

  <p class="block2">Mösyö Soren durakladı:</p>

  <p class="block2">“Gitmelisin? Nereye?”</p>

  <p class="block2">“Tahran’a’ dedi Aydın.</p>

  <p class="block2">“Niçin?”</p>

  <p class="block2">“Okul okumak için, yaşamak için, herkes gibi yani.”</p>

  <p class="block2">“Arkanda bu takip, önünde bu kötü durum varken pek mantıklı gelmiyor bana.”</p>

  <p class="block2">“Olabilir ama ömrümün dört yılı; kereste atölyesinde, bu atölyede, bu bodrumda telef oldu gitti. Kesip attılar bu kesitini ömrümün. Gidip ne yapabilirim diye bir görmek istiyorum. Mösyö Soren, yıkıldım ben, çok zarar gördüm. Belgelerim yandı; yazılarım, şiirlerim yandı, geçmişimi benden kopardılar sanki. Şimdi de iyice tembelleştiğimi hissediyorum. Zaten eninde sonunda da gitmeyecek miydim?”</p>

  <p class="block2">Mösyö Soren her hâliyle endişeli ve huzursuz görünüyordu. Çivileri masanın üzerine döküyor, sonra tekrar topluyordu, kutunun kapağını kapatıyor, tekrar çivileri döküyordu. Resim kaplarını üst üste gelecek şekilde istifliyor ve tekrar çekice uzanıyordu. Asabi görünüyordu. “Sana hak veriyorum, seninkinden daha kötü durumum olmasına rağmen. Benim de hayatım yandı. Karım öldü, bir yaşındaki oğlum Danyal öldü. Savaş bizi birbirimizden kopardı. Tüm o neşe dolu yaşamdan geriye bir Surme kaldı bana ki onun da durumu benimkinden iyi sayılmaz. Belki sana söylememiştir ama kötü ve kısa süreli bir evlilik yaşadı. Düğünden üç ay sonra kocası öldü. Sonra tabii zaman geçti ve zaman geçtikçe Surme beğenilerini, gustolarını tek tek yitirdi. Yakınlarımızın çocukları defalarca gelip istedi ama o hiçbirini kabul etmedi. Biz de zorlayamadık tabii tekrar evlenmesi için. Ve kaldı işte öyle. Şimdiyse melankolik olmuş, gördüğü her erkeğe şüpheyle bakıyor. Ne Erivan’a gönderebiliyorum ne de burada kalmasını istiyorum. Ama artık ben de her şeyi boş verdim, ne de olsa günler geçiyor. Bu da bizim hayatımız işte! Görüyorsun, seninkinden pek de iyi sayılmaz. Kadere karşı da gelinmez” dedi.</p>

  <p class="block2">Aydın, “Evet, doğru söylüyorsunuz. Siz de yanmışsınız. Peki ama ne olacak? Ömrümün sonuna kadar burada, bu rutubetli ve karanlık bodrumda, sosyal yaşamdan nasibini alamadan, parasının ne işime yarayacağını bilmediğim kaplar yapıp duracak mıyım? Öyleyse dünyaya neden geldim ben?” dedi.</p>

  <p class="block2">Mösyö Soren, “Ne oldu da birdenbire bu kararı aldın?” diye sordu. Aydın, “Çok düşündüm, düşünmek için bol zamanım oldu, şimdi de...” dedi.</p>

  <p class="block2">Mösyö Soren, “Gençsin, kendi ülkende yaşıyorsun, okumuş, tahsil görmüşsün, neden böyle olmak zorunda sence?” diye sordu. “Böyle olmasını babam istedi. O başıma bunları açtı” dedi Aydın.</p>

  <p class="block2">Sonra ikisinin de sözü bir oldu. Orada durmuş memnuniyetsizliğini dile getiren aynı kişiydi sanki. İkisi de yıkılmış, bitkin ve dertli. Mösyö Soren giderken sonunda dönüp, “Yine bir düşün. Belki başka bir yol daha bulursun” dedi.</p>

  <p class="block2">Gecenin sonlarına doğru tüm seslerin kesildiği sırada Surme, merdivenlerden aşağıya indi. Kapıyı çaldı ve içeriye girdi. O gün yoğun olduğu için Aydın’a uğrayamamıştı. Şimdi ise perişan ve bitkin görünüyordu. Gazeteyi masanın üzerine bıraktı ve küçük odaya geçti. Ranzanın üzerine oturdu ve bir uçağın düşüş anına bakıyormuş gibi gözlerini Aydın’a dikti. Uzun süre sessizlik içerisinde geçti.</p>

  <p class="block2">“Çok yoruldun sanıyorum” dedi Aydın.</p>

  <p class="block2">“Gidiyor musun?”</p>

  <p class="block2">“Baban mı söyledi?”</p>

  <p class="block2">“Evet.”</p>

  <p class="block2">Ve Aydın, “Evet” dedi. “Niye daha önce gideceğini söylememiştin?” “Keşke Mösyö Soren’e de söylemeseydim.” “Bu kadar mı?”</p>

  <p class="block2">Aydın sessiz kaldı. Surme’yi asla o denli perişan görmemişti. “Ben ne olacağım peki?’’</p>

  <p class="block2">“Ben sana göre değilim Surme. İnan bana” dedi Aydın. “Ne oldu sana böyle?”</p>

  <p class="block2">“Ben kendimden bile usandım artık, tükendim, kalbim çürümeye başladı.”</p>

  <p class="block2">“Peki ya ben?”</p>

  <p class="block2">“Bilmiyorum.”</p>

  <p class="block2">“Aydın.”</p>

  <p class="block2">Aydın ona baktı. Surme konuşmuyordu. Kısa süre göz göze bakıştılar. Sonra Surme güçlükle kendini kontrol etmeye çalışarak titrek bir hâlde, “Tüm o güzel sözler peki ...” dedi ve yere baktı.</p>

  <p class="block2">Aydın, “Tüm o sözler gerçek duygularımdı benim, hâlâ da o duygulara sahibim. Fakat sana daha fazla bağlanmadan buradan gitmeliyim. Bu isteği içten yaşamalı, bu aşkı gönlümde yaşatmalıyım” dedi.</p>

  <p class="block2">Surme’nin gözyaşları yanaklarına boşalıyordu ama gayet sakin konuşuyordu.</p>

  <p class="block2">“Seni sevmek kolay değil.”</p>

  <p class="block2">“İnan Surme, ben sana göre değilim.”</p>

  <p class="block2">“Sus, lütfen böyle konuşma!”</p>

  <p class="block2">“Ben taş kalpli biri değilim Surme. Burada bir gün, bin gün gibi geliyor bana. Kendi gönlüm için olsa veya seni sevmek için, burada kalırdım. Fakat ben şair de olmak istiyorum. Bu isteği bu aşkı kendimde uyandırmalıyım. Her şeyden geri kaldım ben.”</p>

  <p class="block2">“İzin ver ben de seninle geleyim öyleyse.”</p>

  <p class="block2">“Nereye?” dedi Aydın.</p>

  <p class="block2">“Nereye gidersen.”</p>

  <p class="block2">“Hayır, bu akıllıca olmaz. Tanıdık kimsenin olmadığı bir kente seni nasıl beraberimde götürebilirim?”</p>

  <p class="block2">Surme, “Çok insafsızsın” dedi ve birden boğazının düğümü çözüldü, hıçkırıklara boğularak gitti.</p>

  <p class="block2">O gece Aydın rüyada Mesih olduğunu gördü; başında dikenli taç, omzunda çarmıhıyla. Çarmıha germek için çöle götürüyorlardı onu. Birisi onu kırbaçlıyor, “Daha hızlı, daha hızlı” diye bağırıyordu. Ve o ağır çarmıhı taşıyamıyordu. Ayaklarında derman kalmamıştı, kalbi durmuştu sanki. Uzaklarda Ayda’ya benzeyen bir kadın ona ağıt yakıyordu. Ve ağlıyordu. Rüzgâr ise uluyordu.</p>

  <p class="block2">Ertesi gün eline gazeteyi almış okurken geceki rüyasını hatırlamıyordu bile. Öğle yemeğini yemişti ve gazete sayfalarını çevirmekle meşguldü. İttilaat gazetesinin 4 Eylül perşembe günkü sayısının üçüncü sayfasında büyük puntolarla, “Abadan’da Ayda adında genç bir kadın kendini yakarak intihar etti” diye atılmış bir başlık vardı. Haberin devamında ise, “İntihar eden kadın, cumartesi günü gece yarısı çocuğunun şaşkın bakışları arasında üzerine benzin dökerek kendini yaktı ve can verene kadar yandı. Kimsenin yardımına koşmadığı kadını, polis... “ yazıyordu.</p>

  <h1 class="block9" id="toc_id_19">Üçüncü Muvman</h1>
</body>
</html>
