<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">XV</h1>

      <h2 class="baslik2">Şen ihtiyarla Nancy’nin Oliver’ı nasıl da içten sevdiklerini gösteriyor</h2>
    </div>

    <p>İki yaşlı beyefendiyi ortalık karardıktan çok sonralara kadar aralarında saat, Oliver’ın geri gelmeyeceğinden kuşkulanarak (biri, “ben sana demedim mi” havasında, öbürü üzgün) oturmuş halde bırakmak, kesinlikle bu kaleme aldığım düz yazı epik (çünkü niyetim öyle bir şey yazmak) ile ilgili planlarımın kapsamı ve yönü içersinde bulunmasaydı bu fırsattan yararlanır ve okuru eğlendirmek için dünyasal bir ödül olasılığı bulunmadığı yerde insan soydaşlarımıza iyilik yapmanın yararsızlığı konusunda sayısız bilgece düşünceler ileri sürerdim. Daha doğrusu, bir tek umutsuz vakada hafif bir iyilikseverlik ya da anlayış göstermek sonra da bu tür zayıflıkları ömür boyu terk etmek konusundaki sarsılmaz ilkemi açıklardım. Basiretli bir hayat insanı olmanın yolundan bu kadarcık ufak bir sapmayı bile öğütlemekle kendimi birçok üstün ve saygın kişinin eleştirisine açık bıraktığımın farkındayım. Gene de bu tavsiyemin çok sayıda, hem de kalıcı artıları bulunduğunu ileri sürmeyi göze alıyorum. Örnekse: İyilik yapmak için seçilen kişi, hiç beklenmedik biçimde dürüst çıkar ve yaptığınız yardım sayesinde gelişip düzelirse katıksız şükran duygularıyla dolup taşarak sizin iyiliğinizi övüp göklere çıkaracaktır. Böylelikle kişiliğinizin üstünlüğü kesinleşmiş olacaktır. Bundan sonra siz artık ortalıkta, gizlice birçok hayır işleyen ve bunların yirmide biri bile asla ortaya çıkmayacak olan değerli bir şahsiyet olarak ortada dolaşacaksınız. Beri yandan iyilik yaptığınız kişi kötülüğüyle ve hayırsızlığıyla dillere düşerse sizi gene çok iyi bir yere oturtmuş olacaktır. Çünkü hiç çıkar düşünmeden iyilik yapmış ama gözettiğiniz insanın yalancılığı yüzünden adeta “insan düşmanı” kesilmiş ve yine aldatılmak korkusuyla bir daha hiçbir kadın, erkek ya da çocuğa yardım eli uzatmamak için o öfke ânında (şimdi son derece pişman olduğunuz) ciddi bir yemin etmiş durumda olacaksınız. Şu sırada bu durumların birini de öbürünü de yaşayan çok sayıda kimse biliyorum. Hiç çekinmeden ileri sürebilirim ki bütün tanıdıklarım arasında, herkesçe en çok sayılan ve değer verilen kişiler bunlardır.</p>

    <p>Gelgelelim Mr. Brownlow bunlardan biri değildi. Çünkü sırf iyilik olsun diye ve kendisini iç huzuruna kavuşturduğu için iyilik yapmayı inatla sürdürüyordu. Bu konudaki hiçbir yenilgi onu yıldırmıyor, tekil nankörlükler onu tüm insanlıktan öç almaya kışkırtmıyordu. O yüzden burada konuyu saptırmayacağım.</p>

    <p>Little Saffron Hill adlı bölgenin en mezbelelik bölgesindeki bayağı bir meyhanenin basık ve karanlık odasında; kışın çıplak bir gaz lambasının bütün gün yandığı, yazın da asla gün ışığının giremediği bu karanlık ve sıkıcı inde, küçük bir çinko sürahiyle bir kadehin başında, burcu burcu alkol kokan bir adam oturmaktaydı. Kadife ceket, dize inen kahverengi pantolon ve baldırlarına kadar gelen çizmeler giymiş olan bu kişinin Mr. William Sikes olduğunu, tecrübeli polis ajanları bu solgun ışıkta bile anlamak için asla duraksamazdı. Mr. Sikes’ın ayakları dibinde beyaz tüylü, kızıl gözlü bir köpek yatmaktaydı. Kâh efendisine bakıp gözlerinin ikisini birden kırpıştırmak kâh ağzının bir yanındaki, yeni bir çarpışmanın yadigârına benzeyen bir yarayı yalamakla uğraşıyordu.</p>

    <p>Mr. Sikes sessizliği birden yırtarak, “Sus be pis yaratık!.. Sus!..” diye gürledi. Acaba düşünceleri çok derindi de köpeğin göz kırpışı bile mi aklını dağıtıyordu? Yoksa duyguları öylesine ayaktaydı ki yatıştırıp ferahlamak için zararsız bir hayvanı tekmelemekten mi medet umuyordu? Bu nokta üzerinde durup tartışılmaya değer. Neden ne olursa olsun sonuç, hayvana aynı anda yapıştırılan bir sövgü ve tekmeydi.</p>

    <p>Köpeklerin, sahipleri tarafından yapılan kıyıcılıklardan öç almaya kalkışmaları olağan değildir. Ancak sahibininkine benzer huysuzlukları olan ve şu anda belki de kıyıcılığa uğradığını pek derinden duyan bu köpek hiç duraksamadan dişlerini çizmelerden birine geçiriverdi. Çizmeyi bir güzel sarsaladıktan sonra hırıldayarak bir sıranın altına çekildi. Mr. Sikes’ın fırlattığı sürahiyi başına yemekten de kıl payıyla kurtuldu.</p>

    <p>Sikes bir eline ocak maşasını alıp öbür eliyle de cebinden koca bir çakı çıkararak, “Ya, öyle mi?.” dedi. “Gel buraya, şeytan soyu! Gel buraya! Duydun mu?..”</p>

    <p>Köpek duymuştu kuşkusuz. Çünkü Mr. Sikes zaten haşin olan sesinin en sert perdesiyle konuşmuştu. Ama hayvan boğazının kesilmesini nedense hiç istemediği için yerinden kımıldamadı. Sadece eskisinden daha şiddetle hırıldadı ve masanın ucuna dişleriyle yapışarak vahşi bir canavar gibi ısırmaya başladı.</p>

    <p>Bu direnişin büsbütün çileden çıkardığı Mr. Sikes dizüstü çöktü, hayvana daha öfkeyle saldırmaya başladı. Hayvan bütün gücüyle bir sağa, bir sola sıçrayarak dişlerini gıcırdatıyor, homurdanıp havlıyordu. Adam sövgüyü basarak saldırıyor, vuruyor, lanetler yağdırıyordu. Çekişme oldukça kritik bir noktaya varmak üzereydi ki oda kapısının birden açılmasıyla köpek dışarı fırladı. Bill Sikes da bir elinde maşa, bir elinde bıçak, kalakaldı...</p>

    <p>Bir kavgaya mutlaka iki taraf gerektir, diyen eski bir deyiş vardır. Köpeğinin taraf olmaktan vazgeçmesi üzerine Bill Sikes kavgayı ânında yeni gelene yöneltti.</p>

    <p>Kolunu kızgınlıkla kaldırarak, “Köpeğimle benim arama ne bok yemeye giriyorsun be?” diye bağırdı.</p>

    <p>Fagin ezilip büzülerek, “Bilmiyordum iki gözüm, haberim yoktu!” diye yanıtladı. Çünkü yeni gelen oydu.</p>

    <p>Sikes, “Haberin yoktu ha! Yüreksiz hırsız,” diye homurdandı. “Sesleri duymadın mı?”</p>

    <p>Fagin, “Çıt bile duymadım Bill, duydumsa canım çıksın,” diye yanıtladı.</p>

    <p>Sikes dudağının korkunç bir bükülüşüyle, “Yok sen hiçbir şey duymazsın zaten!” diye söylendi. “Sinsi sinsi girip çıkarsın, kimse de seni duymaz! Keşke yarım dakika önce köpeğin yerinde sen olaydın Fagin!”</p>

    <p>Fagin zorlama bir gülümseyişle, “Nasıl!” diye sordu.</p>

    <p>“Çünkü hükümet senin gibi köpek kadar yüreği olmayan adamların canlarını korur ama köpeğini öldürenlere ses etmez.” Bill Sikes çakısını oldukça anlamlı bir bakışla kapayarak, “İşte böyle!” diye ekledi.</p>

    <p>Yahudi ellerini ovuşturdu ve masa başına oturarak dostunun şakasına gülmek için kendini zorladı. Gelgelelim diken üstünde olduğu belliydi.</p>

    <p>Sikes maşayı yerine koyup Fagin’e burnunun ucundan bakarak, “Sırıt bakalım pişmiş kelle gibi!” diye söylendi. “Ama bana esaslı olarak sırıtman ancak gece takkeni<a class="si-noteref" href="#s14" id="ref_s14">14</a> kafana geçirdiklerinde olabilir. Elimdesin Fagin! Anam avradım olsun, göz açtırtmam sana! Bunu böyle bilesin! Bana bir hal olursa sana da olacak demektir. Onun için bana gözün gibi bak.”</p>

    <p>Fagin, “Elbet iki gözüm kardeşim, elbet; bilmez olur muyum bunu?” diye karşılık verdi. “Yani bizim çıkarlarımız ortak Bill’ciğim, anca beraber, kanca beraber...”</p>

    <p>Bill bu işte Fagin’in daha fazla çıkarı olduğunu ima edercesine bir, “Hıh!..” çekti. Sonra, “Ee, nedir bana diyeceğin?” diye sordu.</p>

    <p>Fagin, “Hepsini kazasız belasız erittik,” dedi. “Senin payın da burada. Aslında bu kadar etmez iki gözüm; ama sırasında senin de beni gözeteceğini bildiğim için...”</p>

    <p>Haydut, “Palavrayı bırak!..” diye sabırsızlandı. “Nerde para? Uçlan!”</p>

    <p>Fagin onu yatıştırmak çabasıyla, “Veriyorum canım, veriyorum!” dedi. “Sıkboğaz etme adamı... İşte, al! Tastamam!” Bir yandan da koynundan eski bir basma mendil çıkarıp ucundaki iri düğümü çözerek kahverengi yağlı kâğıda sarılmış ufak bir paketi aldı. Sikes bunu Fagin’in elinden kaptığı gibi açtı ve içinden çıkan paraları saymaya girişti.</p>

    <p>“Hepsi bu kadar ha?..”</p>

    <p>“Bu kadar.”</p>

    <p>Sikes kuşkuyla, “Yolda paketi açıp paraların birkaç tanesini yutmak gibi bir iş becermedin ya?” diye sordu. “Ne bakıyorsun öyle gücenmiş gibi? Kaç kez yaptığın iş değil mi sanki? Çal şu çıngırağı.”</p>

    <p>Çıngırağın çalınması üzerine içeriye bir ikinci Yahudi girdi. Fagin’den daha genç olmakla birlikte yüzü hemen hemen onunki kadar kurnazdı.</p>

    <p>Bill Sikes yalnızca boş sürahiyi gösterdi. Yeni gelen genç Yahudi anlayarak sürahiyi doldurtmaya gitti. Ama odadan çıkmazdan önce Fagin’le arasında oldukça ilginç bir bakışma geçti. Fagin, sanki genç adamın kendisine bakacağını bilmiş gibi gözlerini kaldırmış ve başını ret anlamında sallamıştı. Ama o kadar hafifçe ki en keskin bakışlı bir üçüncü kişi bile bu hareketi anlayamayabilirdi. Sikes hiç sezmedi, çünkü o anda köpeğinin kopardığı pabuç bağını bağlamak üzere eğilmiş bulunuyordu. Bu kısa bakışmayı görseydi herhalde kendisi için hiç de hayra yormazdı muhtemelen!</p>

    <p>Fagin gene Yahudi’ye, “Dışarda kimse var mı Barney?” diye sordu. Bill Sikes doğrulmuş olduğu için Fagin şimdi gene bakışları yerde konuşuyordu.</p>

    <p>Barney, “Himşecidled yod!” diye yanıtladı. Yürekten konuşup konuşmadığı bilinemezse de burnundan konuştuğu belliydi.</p>

    <p>Fagin şaşmış gibi, “Kimsecikler yok, ha?” dedi. Belki de Barney’ye doğruyu söyleyebileceğini anlatmak istiyordu.</p>

    <p>Barney, “Bayad Dadsi’ded başda himşedidled yod,” diye yanıtladı.</p>

    <p>Sikes, “Nancy ha?” dedi. “Nerde? Kör olayım, bu kıza öyle derin bir saygım var ki... Tanrı vergisi cevherlerinden ötürü.”</p>

    <p>Barney, “Bad hışmıdda haşladmıd sığıd edi yiyod,” diye bildirdi.</p>

    <p>Sikes bardağına içki boşaltarak, “Gönder onu buraya!” dedi. “Gönder!”</p>

    <p>Barney çekinerek, izin istercesine Fagin’e baktı. Ancak onun başını kaldırmadığını, yanıt da vermediğini görünce çekildi ve biraz sonra yanında Nancy ile geri geldi. Nancy tam takım şapka, önlük, sepet ve anahtarla bezenmiş durumdaydı.</p>

    <p>Bill Sikes doldurduğu bardağı ona sunarak, “İz üstündesin herhalde, değil mi Nancy?” diye sordu.</p>

    <p>Nancy bardağın içindekilerin gereğine bakarak, “Evet Bill, iz üstündeyim!” diye yanıtladı. “Ama artık gına geldi bilesin. Piç kurusu hastalanıp yatağa düşmüş; sonra...”</p>

    <p>Fagin, “Nancy, güzelim!” diyerek başını kaldırdı. Acaba Fagin’in kızıl kestane rengindeki kaşlarının garip bir çatılışı ve o çukura batık, parlak gözlerinin yarı kapanışı Miss Nancy’ye dilinin fazlaca çözük olduğunu mu anımsatmıştı? O kadar önemli değil. Burada bizi ilgilendiren tek şey gerçeklerdir. Gerçek de şu ki hanım kız birden kendini toparladı ve Mr. Sikes’a çokça tatlı gülüş yönelterek sözü başka konulara çevirdi. Aşağı yukarı on dakika sonra Mr. Fagin bir gıcık tutmasıyla öksürmeye başladı. Bunun üzerine Nancy de şalını omzuna aldı ve artık gitme saatinin geldiğini söyledi. Yollarının bir yere kadar birlikte olduğunu öğrenen Bill Sikes ona eşlik etmek dileğinde bulundu ve ikisi birlikte yola düzüldüler. Efendisi uzaklaşınca bir duvar ardından çıkan beyaz köpek de biraz geriden peşlerine düştü.</p>

    <p>Sikes gittikten sonra Fagin başını kapıdan dışarı uzatıp haydutun karanlık sofada uzaklaşmasını izledi. Arkasından yumruğunu sallayıp müthiş bir sövgü savurdu. Sonra korkunç bir sırıtışla geldi ve yine masa başına oturdu. Çok geçmeden <em>Hue and Cry</em>’ın<a class="si-noteref" href="#s15" id="ref_s15">15</a> ilginç sayfalarına iyice dalmış bulunuyordu.</p>

    <p>Bu arada Oliver Twist, şen yaşlının ne kadar yakınında olduğundan tamamen habersiz, kitapçıya gitmekteydi. Clerkenwell’e girince yanlışlıkla başka bir sokağa saptı. Yaptığı yanlışı sokağın ortasına gelince anladı ama herhalde bunun da aynı yöne çıkacağını düşünerek geri dönmedi. Kolunun altında kitaplar, elinden geldiğince hızlı hızlı yürüyerek yolu sürdürdü.</p>

    <p>Yürürken ne kadar mutlu olması gerektiğini ve şu anda herhalde dayaktan ve açlıktan perişan bir halde acı acı ağlayan küçük Dick’çiği bir kez daha görebilmek için ne kadar çok şey verebileceğini düşünüyordu ki birden bir genç kızın, “Ah! Kardeşim!..” diye haykırmasıyla yerinden sıçradı.</p>

    <div class="rsm">
      <img alt="" src="../Images/07.jpg"/>

      <div class="r-baslik">
        Onu çok seven dostları Oliver’a el koyuyor.
      </div>
    </div>

    <p>Ne olduğunu anlamak için başını kaldırıp bakmaya zaman bulamadan bir çift kol boynuna sımsıkı dolanarak onu durdurdu.</p>

    <p>Oliver çırpınarak, “Yapma! Bırak beni!” diye bağırdı. “Kimsin sen? Ne istiyorsun benden?”</p>

    <p>Onu kucaklayan ve elinde bir sepetle anahtar tutan kızdan buna yanıtı olarak bir sürü acı çığlık yükseldi.</p>

    <p>Hanım kız, “Ah, Tanrım!” diyordu. “Buldum onu... Oliver! Oliver’cığım! Ah seni yumurcak! Neler çektirdin bana, neler! Senin yüzünden! Evine gel kardeşim benim, evimize gel. Onu buldum Tanrı’ya şükür, buldum onu!”</p>

    <p>Bu birbirini tutmaz bağırışlarla genç bayan yeniden ağlamaya başladı. Öyle katılırcasına ağlıyordu ki sokaktan geçen iki kadın durup baktılar ve onlar gibi görüntüyü izleyen, saçı yağla yapıştırılıp parlatılmış bir kasap çırağına, doktor çağırmasının yerinde olup olmayacağını sordular. Bunun üzerine aheste, hatta belki de miskin yaradılışlı bir çocuğa benzeyen kasap çırağı, “Bence yerinde olmaz!” diye yanıtladı.</p>

    <p>Hanım kız Oliver’ın elini sımsıkı tutarak, “Yok, yok, doktor istemez!” dedi. “İyiyim artık. Zalim çocuk, yürü bakayım benimle! Çabuk!”</p>

    <p>Kadınlardan biri, “Ne oluyor, hanım kızım?” diye sordu.</p>

    <p>Genç bayan, “Ah efendim, bu velet bir ay kadar önce çok namuslu, temiz kişiler olan ana babasının evinden kaçtı. Gidip bir sürü hırsızın, uğursuzun arasına karışmış. Anacığının nerdeyse yüreğine iniyordu,” dedi.</p>

    <p>Kadınlardan biri, “Küçük hınzır!” dedi.</p>

    <p>Öteki, “Hemen evine git, küçük canavar seni!” diye buyurdu.</p>

    <p>Oliver korku içinde, “Değilim!” diye yanıtladı. “Tanımıyorum ben bu kızı. Ablam mablam yok. Anam babam da yok. Öksüzüm ben. Pentonville’de oturuyorum.”</p>

    <p>Anahtarlı genç kız, “Dinleyin hele! Amma da yüzsüz ha!..” diye inledi.</p>

    <p>O anda genç kızın yüzünü ilk olarak görebilen Oliver, “Aa, Nancy’ymiş!” dedi.</p>

    <p>Nancy, sokaktakilere döndü: “Görüyorsunuz ya, nasıl tanıyor beni?. Nasıl tanımaz? Ah dostlar, söyleyin ona evine dönsün. Yoksa anacığıyla babacığının ölümüne sebep olacak. Beni de perişan edecek!”</p>

    <p>Peşinde beyaz bir köpekle bir meyhaneden çıkan bir adam, “Ne oluyor?” diye gürledi. “Oliver bu! Hemen ananın yanına döneceksin köpoğlusu! Hemen!”</p>

    <p>Oliver adamın güçlü kollarından kurtulmak için çırpınarak, “Ben onlardan değilim! Tanımıyorum onları! İmdat! İmdat!..” diye bağırmaya başladı.</p>

    <p>Adam, “İmdatmış!” dedi. “Gösteririm ben sana imdat nasıl olurmuş, küçük domuz! Nedir bu kitaplar?.. Çaldın değil mi? Ver bakayım şunları!” Böyle diyerek adam kitapları Oliver’ın elinden çekip aldı ve başına başına vurdu.</p>

    <p>Bir tavan arası penceresinden olup biteni izlemekte olan bir adam, “Aferin!..” diye bağırdı. “Başka türlü yola gelmez bu piçler!”</p>

    <p>Uykulu yüzlü bir marangoz, tavan arası penceresine doğru onaylayıcı bir bakış fırlatarak, “Çok doğru!” diye bağırdı.</p>

    <p>Sokaktaki iki kadın, “Çocuğun kendi iyiliği için!” diye fikir yürüttüler.</p>

    <p>Beyaz köpekli adam Oliver’ın yakasına yapışıp yine kafasına vurarak, “Elbet kendi iyiliği için!” diye yanıtladı. “Yürü bakayım, küçük bıçkın! Hey!..” diye köpeğine seslendi. “Anasınıngözü! Tut şu çocuğu, tut!..”</p>

    <p>Geçirdiği hastalıktan zayıf düşmüş; uğradığı saldırının birdenbireliğinden ve yediği dayaktan yılmış; köpeğin korkunç hırlamasıyla adamın yabanıllığından ödü kopmuş; kendini gerçekten de kaşarlanmış bir küçük serseri sanan halka derdini anlatamamış, tek başına zavallı çocuğun elinden ne gelebilirdi? Karanlık basmıştı. Avam bir mahalledeydiler. Ona yardım edebilecek kimse yoktu. Direnmek boş. Bir an içinde Oliver Twist dar ve küçük yollardan oluşan bir labirente sürüklendi. O kadar hızlı sürükleniyordu ki birkaç kez bağırdığı halde sözleri anlaşılamadı. Ama zaten fark etmezdi ki! Sözleri oldukça açık anlaşılsa bile ne dinleyen vardı ne de aldıran!</p>
    <hr class="yildiz"/>

    <p>Gaz lambaları yakılmıştı. Mrs. Bedwin açık duran sokak kapısında kaygılar içinde beklemekteydi. Uşak, belki yirmi kez, Oliver’a rastlayabilmek umuduyla köşeye kadar koşup gelmişti ve karanlık odada iki ihtiyar adam, aralarında saat, hâlâ inatla oturmaktaydılar.</p>
  </div>

  <div class="si-footnotes">
    <div class="si-footnote" id="s14">
      <a class="si-backref" href="#ref_s14">14</a><span>.</span> Argoda darağacındaki mahkûmun başına geçirilen başlık için kullanılır. (Y.N.)
    </div>

    <div class="si-footnote" id="s15">
      <a class="si-backref" href="#ref_s15">15</a>. Polis gazetesi. Bow Street bürosu tarafından haftada iki-dört kez basılır ve Londra’da işlenen suçlar ve suçlular hakkında geniş bilgi verirdi. (Y.N.)
    </div>
  </div>
</body>
</html>