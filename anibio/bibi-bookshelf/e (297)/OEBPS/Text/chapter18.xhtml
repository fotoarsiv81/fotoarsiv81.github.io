<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">XVII</h1>

      <h2 class="baslik2">Oliver’ın şanssızlığı sürüyor, büyük bir adam Londra’ya gelip onun adına leke sürüyor</h2>
    </div>

    <p>Melodramlı cinai oyunların hepsinde acıklı ve gülünçlü olayların, geceyle gündüz gibi düzenli olarak birbirini izlemesi bir sahne geleneğidir. Başroldeki bayın engeller ve felaketlerle çökerek yatağa düştüğünü görürüz. Derken vefalı ama durumdan habersiz olan uşağı gülünç bir şarkıyla seyirciyi oyalar. Kadın kahramanın göğsü inip kalkarak gururlu ve amansız bir lordun kollarında çırpındığını görürüz: Kızın namusu da canı da tehlikededir. Birincisini ikincisi pahasına korumak için tam hançerini çekmiş ve bizi heyecanın doruğuna getirmiştir ki zil çalıp perde kapanır. Derken kendimizi şatonun ana holünde buluruz. Burada ak sakallı bir vekilharç gülünç türküler söylemekte ve ondan daha bile gülünç olan bir grup hizmetkâr kendisine eşlik etmektedir. Zaten bu hizmetkârlar ortalıkta nedense şaşılacak derecede özgür dolaşırlar ve her gittikleri yerde durmadan şarkılar söyleyerek kilise mahzeninden saray salonuna kadar her yere serbestçe girer çıkarlar.</p>

    <p>Bu tür geçişler, saçma görünürse de ilk bakıştaki kadar yapmacık değildir. Gerçek hayatta da şölen sofralarından ölüm yataklarına, yas karalarından bayram kıyafetlerine geçiş, sahnedekilerden hiç de aşağı kalmaz. Ne var ki gerçek hayatta bizler edilgin birer seyirci olacağımız yerde uğraşları olan birer oyuncuyuzdur ve bu da çok fark eder. Sahnede oynanan oyunlardaki şiddetli duygu değişimleri yalnızca birer seyirci olarak gözlerimizin önüne serildiği zaman bunlara hemen saçma damgası vururuz.</p>

    <p>Beri yandan sahnenin, zaman ve yerin ani değişmeleri kitaplarda eskiden beri sadece hoş görülmekle kalmaz, bazıları tarafından yazarlığın en ince hüneri sayılır. Böyle düşünen eleştirmecilere göre her bölümün sonunda kitabın kahramanları ne denli çözülmez bir düğüm içinde kalırsa yazar o denli usta demektir. Şimdi burada, böyle bir giriş yazısı belki gereksiz görülebilir. Ama ben burada bu girizgâhı yaptım çünkü Oliver Twist’i belirtisiz ve zor durumlarda bırakmak, sonra da onunla ilişkisi olmayan önemsiz konulara saparak okuru meraktan kıvrandırmak gibi bir niyetim olmadığını en baştan belirtmek istiyorum. Yegâne arzum bu tarihçeyi baştan sona elimden geldiğince hızlı olarak yazıp bitirmek, yapabiliyorsam okuru da yanımda sürüklemektir. Yok, sürükleyemiyorsam, onu, birkaç bölüm için daha keyifli bir yolda yürüsün, sonra dilerse gene bana katılsın diye kendi haline bırakmaktır. Gerçeği söylemek gerekirse yapılacak öyle çok iş var ki düz yoldan sapmalara niyetim olsa bile hiç yerim kalmıyor. Şu bir tek sapmayı da kendimi okura gerektiği gibi anlatabilmek için yapıyorum. Çünkü okurla tarihçi arasında tam bir güven ve sağlam bir anlayış olması gerekir. Dostça yaptığım şu açıklamanın yararı da şudur ki Oliver’ın doğduğu yere döndüğümü söylediğimde (ki söylüyorum) okur, benim bu yolculuğu yapmakta iyi ve önemli nedenlerim bulunduğunu, bulunmasa kendisini hiçbir surette yol arkadaşlığına çağırmayacağımı hemen anlayacaktır.</p>

    <p>Mr. Bumble sabahın erken saatinde yoksullar evinin bahçe kapısından çıktı; kalantor tavrı ve o sert adımlarıyla ana caddeden yukarıya doğru yürüdü. Kilise yazmanlığının bütün görkem ve gösterişi üzerindeydi. Kokartlı şapkasıyla sırmalı ceketi sabah güneşinde göz alıyor, baston kavrayışından sağlık ve güç fışkırıyordu. Mr. Bumble hep başı dik gezerdi ama bu sabah her zamankinden daha dik tutuyordu başını. Gözlerinde bir dalgınlık, üzerinde bir çalım vardı ki keskin görüşlü biri onun kafasının, sözle anlatılamayacak kadar yüksek düşüncelerle dolu olduğunu anlardı.</p>

    <p>Mr. Bumble yol üzerindeki küçük esnafla ve kendisini saygıyla selamlayan diğer kişilerle durup konuşmadı. Selamlara yalnızca elini sallayarak yanıt verdi ve yürüyüşünün o ağırbaşlı temposunu hiç bozmayarak yoksullar yuvasının yetimlerine bakan Mrs. Mann’ın çiftliğine vardı.</p>

    <p>Mrs. Mann bahçe kapısındaki tanıdık tıkırtıyı duyunca, “Öf... Yazman gibi yere batasın e mi?..” diye söylendi. “Sabahın köründe ne işi var acep? Aaa... Mr. Bumble’cığım, sen misin ayol? Aa, çok sevindim inan... Konuk odasına buyur, kuzum beyefendiciğim!”</p>

    <p>Mrs. Mann ilk cümleleri Susan’a, sondaki sevinç nidalarını da bahçe kapısını açarken Mr. Bumble’a söylemişti. Kilise yazmanını, büyük bir saygıyla çevresinde dönenerek içeri aldı.</p>

    <p>Mr. Bumble gösterilen koltuğa sıradan kişiler gibi basbayağı oturacak ya da kendini bırakacak yerde, yavaş yavaş, kademe kademe alçalıp indi.</p>

    <p>“Mrs. Mann!” dedi. “Sabah şerifleriniz hayırlı olsun Sayın Mrs. Mann.”</p>

    <p>Mrs. Mann da kilise yazmanından yana gülücükler saçarak, “Eksik olma Mr. Bumble, senin de!” diye yanıtladı. “Umarım afiyettesiniz ya, beyefendiciğim?”</p>

    <p>Yazman, “Eh, iyi demek âdet olmuş, Mrs. Mann!” dedi. “Ama hükümet görevi dediğin çocuk oyuncağı değil Mrs. Mann. Yoksullar evi insaf dinlemiyor.”</p>

    <p>Eğer yoksullar evinin yetimleri orada olaydılar, oldukça sıcak bir biçimde bu sözleri onaylarlardı herhalde.</p>

    <p>Kadın, “Gerçekten dinlemiyor Mr. Bumble!..” dedi.</p>

    <p>Mr. Bumble masaya bastonuyla vurarak, “Hükümet görevi demek Mrs. Mann, baş ağrısı, baş belası ve çile demektir!” diye sözü sürdürdü. “Ama önemli kişi olmak böyle işte: Yüksek dağın üstünden kar eksik olmaz!”</p>

    <p>Mrs. Mann yazmanın ne demek istediğini tam olarak kestiremediği için yalnızca ellerini hak verir gibi bir ifadeyle kaldırdı ve bir göğüs geçirdi.</p>

    <p>Yazman:</p>

    <p>“Evet Mrs. Mann, ne kadar içini çeksen yeridir!”</p>

    <p>Doğru iş yapmış olduğunu anlayan Mrs. Mann yeniden içini çekti. Besbelli “hükümet görevlisi” pek hoşnut kalmıştı bundan. Ağzı kulaklarına varmasın diye gözlerini sert bir bakışla kokartlı şapkasına dikerek, “Mrs. Mann, Londra’ya gidiyorum ben!” dedi.</p>

    <p>Mrs. Mann irkilip dikilerek, “Aman Tanrım Mr. Bumble!” diye inledi.</p>

    <p>Yazman, “Londra’ya gidiyorum efendim!” dedi. “Posta arabasıyla. Ben ve iki yetim gidiyoruz Mrs. Mann... Bu yetimlerin bakımı konusunda bir dava açılmış. Yönetim kurulu da Clerkenwell Mahkemesi huzurunda bu işi çözümlemekle beni... Evet, beni görevlendirdi Mrs. Mann.” Mr. Bumble, büsbütün dikelip oturdu:</p>

    <p>“Clerkenwell yargıçları beni karşılarında bulunca bu davaya girdiklerine bin pişman olmazlarsa çok şaşarım Mrs. Mann.”</p>

    <p>Mrs. Mann onu yola getirmeye çalışarak, “Ah, efendim, pek de sert davranmayın onlara!” diye yalvardı.</p>

    <p>Mr. Bumble, “Ne yapayım hanımefendiciğim, Clerkenwell yargıçları bu işi kendi başlarına kendileri açtılar!” diye yanıtladı. “Eğer zararlı çıkarlarsa suçu yalnızca kendilerinde bulsunlar.”</p>

    <p>Mr. Bumble’ın bu sözleri söyleyişinde öyle derin bir güven ve kararlılık vardı ki Mrs. Mann kendinden geçmiş gibiydi. Sonunda, “Posta arabasıyla mı gidiyorsunuz efendim?” diye sordu. “Ben yetimlerin köy arabasıyla gönderilmesinin âdet olduğunu sanıyordum.”</p>

    <p>Kilise yazmanı, “Bu, hasta oldukları zamandır Mrs. Mann!” diye açıkladı. “Hasta yetimleri yağmurlu havada üstü açık köy arabasına bindiririz ki soğuğa karşı dayanıklı olsunlar.”</p>

    <p>Mrs. Mann, “Ya!..” dedi.</p>

    <p>Mr. Bumble, “Karşı taraf bu iki yetim için posta arabası tutmuş, ucuza götürüyor!” diye anlattı. “İkisi de kötü durumda. Zaten onları taşımak gömmekten ucuza gelir bize; yani komşu kasabaya kadar dayanabilirlerse. Götürüp o bölgenin yetkililerine teslim ederiz. Bunu da yapabileceğimizi sanıyorum. Ama bize nispet olsun diye tutup yarı yolda ölmezlerse tabii. Hah! Hah! Ha!..”</p>

    <p>Mr. Bumble biraz güldükten sonra gözleri gene kokartlı şapkasına takıldı ve ciddileşti:</p>

    <p>“İşimizi unutuyoruz hanımefendi. İşte size bölge yetkililerinin bağladığı maaşınızı getirdim.”</p>

    <p>Mr. Bumble bir kâğıt parçasına sarılmış birkaç gümüş para çıkardı ve makbuz istedi. Mrs. Mann makbuzu yazdı.</p>

    <p>“Biraz silik oldu ama geçerlidir elbet, beyefendi!” dedi. “Eksik olmayın Mr. Bumble. Size çok minnettarım efendim.”</p>

    <p>Çocuk kâhyasının diz kırışına Mr. Bumble ciddi bir baş eğişiyle karşılık verdi ve yetimlerin hatırını sordu.</p>

    <p>Kadın duygulu bir şekilde, “Ah, canlarını seveyim ben o küçüklerin!” dedi. “Hepsi iyi yavrucukların. Geçen hafta ölen iki tanesi başka tabii. Bir de küçük Dick.”</p>

    <p>“Daha iyileşemedi mi o çocuk?”</p>

    <p>Mrs. Mann, hayır der gibilerden baş salladı.</p>

    <p>Mr. Bumble öfkeyle, “Kötü huylu, kötü yaradılışlı, kötü yürekli bir yetim kısacası!” diye düşüncesini belirtti. “Nerede o?..”</p>

    <p>Mrs. Mann, “Şimdi getiririm onu size efendim!” dedi. “Dick, gel buraya!”</p>

    <p>Birkaç kez çağırıldıktan sonra Dick bulundu. Yüzü tulumbanın altına tutulup Mrs. Mann’ın önlüğüyle kurulandıktan sonra kilise yazmanının yüksek katına çıkarıldı.</p>

    <p>Solgun ve zayıftı. Yanakları çökük, gözleri kocaman ve parlak. Yoksulluğun üniforması olan yetim urbası o incecik vücudundan sarkıyordu. Körpe kollarıyla bacakları eriyip buruşarak yaşlılara dönmüştü. Gözlerini yerden kaldırmaya cesaret edemeyerek Mr. Bumble’ın karşısında titreyen ve onun konuşmasını korku içinde bekleyen küçücük yaratık işte böyleydi.</p>

    <p>Mrs. Mann, “Beyefendiye baksan olmaz mı katır inatlı?” diye sordu.</p>

    <p>Çocuk söz dinleyerek gözlerini kaldırdı ve Mr. Bumble’ın bakışlarıyla karşılaştı. Mr. Bumble çok yerinde ve sıralı bir şaklabanlıkla, “Neyin var bakalım yetim Dick?” diye sordu.</p>

    <p>Çocuk ölgün bir sesle, “Hiçbir şeyim yok efendim,” diye yanıtladı.</p>

    <p>Mr. Bumble’ın komikliğine pek gülmüş olan kâhya kadın, “Elbet yok!” diye araya girdi. “Neyin eksik ki?”</p>

    <p>Çocuk kekeleyerek, “Yalnız... Sadece...” diye söylendi.</p>

    <p>Mrs. Mann, “Vay efendimiz!” diye onun sözünü kesti. “Yoksa bir eksiğim mi var diyeceksin şimdi de? Seni küçük piço...”</p>

    <p>Kilise yazmanı elini hâkim bir tavırla kaldırarak, “Dur, Mrs. Mann! Dur!” dedi. “Neymiş o ‘sadece’, küçükbey, söyle bakalım?”</p>

    <p>Çocuk titrek bir sesle, “Yazı yazmasını bilen biri benim ağzımdan, bir kâğıda birkaç şey yazabilse çok sevinirim!” diye yanıtladı. “Sonra kâğıdı katlayıp mühürlesinler. Ben öldükten sonrası için saklasınlar!”</p>

    <p>Çocuğun içten anlatımı ve solgun, erimiş görüntüsü kilise yazmanını, böyle durumlara alışık olmasına karşın az çok etkilemişti.</p>

    <p>“Hay Tanrım... Ne diyor bu çocuk? Bayım, ne demek istiyorsun sen?..”</p>

    <p>Çocuk, “Zavallı Oliver Twist’e en candan sevgilerimi bırakmak istiyorum!” dedi. “Sonra kaç geceler tek başıma onu düşünüp ağladım, karanlık gecelerde yapayalnız sokaklarda sürünüyor diye. Bunu bilsin istiyorum.” O küçük ellerini birbirine bastırıp büyük bir içtenlikle konuşarak, “İstiyorum ki Oliver bilsin: Küçük yaşımda öleceğim diye üzgün değilim!” diye ekledi. “Çünkü yıllar geçip büyümüş olsaydım şimdi Cennet’te olan küçük kız kardeşim beni unuturdu belki. Zaten ben de değişmiş olurdum. Cennette ikimizin de çocuk olmamız çok daha iyi.”</p>

    <p>Mr. Bumble küçük çocuğu tanımsız bir şaşkınlıkla tepeden tırnağa süzdü. Sonra Mrs. Mann’a dönerek, “Hepsi de aynı ağzı kullanıyorlar yenge!” dedi. “O Oliver olacak bıçkın hepsinin aklına fesat tohumları saçmış!”</p>

    <p>Mrs. Mann ellerini açtı ve Dick’ten yana yiyecek gibi bakarak, “Kendi kulaklarımla duymasam inanmazdım inanın, bayım!” dedi. “Ömrümde görmedim böyle taş yürekli çocuk!”</p>

    <p>Mr. Bumble hışımla, “Kaldırın şunu karşımdan!..” dedi. “Bunu yönetime haber vermek gerek bayan!”</p>

    <p>Mrs. Mann acıklı bir şekilde sesini titreterek, “İnşallah beyefendiler suçun bende olmadığını anlarlar?” diye sordu.</p>

    <p>Mr. Bumble, “Anlatırız efendim; sorunun gerçek yüzünü tanıtırız kendilerine!” diye şişindi. “Kaldır şunu karşımdan be yenge! Gördükçe safram kabarıyor!”</p>

    <p>Dick o saat uzaklaştırıldı ve kömürlüğe kapatıldı... Mr. Bumble da az sonra yol hazırlığını yapmak üzere oradan ayrıldı.</p>

    <p>Ertesi sabah saat altıda, kokartlı şapkası yerine yuvarlak kenarlı bir şapka giymiş ve sırtına pelerinli bir mavi palto geçirmiş olarak, dava konusu yetimlerin arabasının dışındaki sıraya<a class="si-noteref" href="#s18" id="ref_s18">18</a> oturdu. Birkaç saat sonra da Londra’ya vardılar. Yolda kilise yazmanının karşılaştığı tek pürüz, ille soğuktan yakınıp tiril tiril titremekte ısrar eden yetimlerin inadı oldu. Mr. Bumble, “Sizin bu durumunuz karşısında, sırtımda palto olmasına karşın benim bile dişlerim zangırdıyor!” diyordu.</p>

    <p>Bu yezit kişileri gece konaklayacakları yere yerleştirdikten sonra Mr. Bumble arabanın konakladığı hana girdi ve istiridye soslu biftekle kırmızı şaraptan ibaret hafif bir akşam yemeği yedi. Ocağın üzerine bir bardak sıcak suyla cin koyarak koltuğunu ateşe doğru çekti. Ne yazık ki pek yaygın olan “açgözlülük” ve “halinden şikâyet” gibi günahlara ilişkin çeşitli ahlaki düşünceleri aklından geçirerek gazetesini okumaya hazırlandı.</p>

    <p>Mr. Bumble’ın gözüne ilişen ilk paragraf şu aşağıdaki duyuruydu:</p>

    <div class="alinti">
      <p>BEŞ GİNE ÖDÜL</p>

      <p>Oliver Twist adında bir erkek çocuğu geçen perşembe akşamı, Pentonwille’deki evinden kaçmış ya da kaçırılmış ve o zamandan beri kendisinden bir haber alınamamıştır. Yukarda söylenilen ödül, adı geçen Oliver Twist’in bulunmasını sağlayacak veya geçmişine ışık tutabilecek bir bilgi verenlere ödenecektir. Çocuğun geçmişteki hayatı, bu duyuru sahibini birçok nedenden ötürü çok yakından ilgilendirmektedir.</p>
    </div>

    <p>Sonra Oliver’ın kendisi ve sırtındakiler, görünüşü, ortadan yitişi, Mr. Brownlow’un adı ve adresi, uzun uzadıya anlatılıyordu.</p>

    <p>Mr. Bumble gözlerini açtı. Duyuruyu ağır ağır ve dikkatle, tekrar tekrar okudu. Beş-altı dakika sonra da Pentonville yolunu tutmuş bulunuyordu. Heyecanından sıcak sulu cininin tadına bile bakmamıştı!</p>

    <p>Kapıyı açan kıza, “Mr. Brownlow evde mi?..” diye sordu.</p>

    <p>Kız, alışıldığı üzere, “Bilmiyorum; siz nerden geliyorsunuz?” diye kaçamaklı bir yanıt verdi.</p>

    <p>Mr. Bumble gelişinin nedenini anlatmak için Oliver’ın adını söyler söylemez oturma odasının kapısından kulak kabartmakta olan Mrs. Bedwin, heyecan içinde sofaya çıktı.</p>

    <p>“Buyrun, buyrun!” dedi. “Haberinin çıkacağını biliyordum zaten. Zavallı oğlancığım. Biliyordum. Emindim bundan. Tanrı’ya emanet olsun o. İşin başından beri söyledim ben, haberi çıkacak diye!”</p>

    <p>Kadıncağız böyle diyerek gene oturma odasına döndü ve bir kanepeye oturarak ağlamaya başladı. Bu derece yufka yürekli olmayan hizmetçi kız bu arada yukarki kata koşup gelmişti. Mr. Bumble’dan kendisini izlemesini rica etti. O da kızın peşinden yürüdü.</p>

    <p>Onu arka taraftaki küçük çalışma odasına aldılar. Mr. Brownlow’la Mr. Grimwig, önlerinde bir sürahiyle iki bardak olduğu halde, burada oturmaktaydılar. Mr. Grimwig derhal, “Kilise yazmanı!” diye ünledi. “Kilise yazmanı değilse kendi kafamı yerim!”</p>

    <p>Mr. Brownlow dostuna, “Çok rica ederim, söze karışma!” diyerek ziyaretçiye döndü. “Lütfen oturmaz mısınız?”</p>

    <p>Mr. Grimwig’in acayip davranışı karşısında afallayan Mr. Bumble oturdu. Mr. Brownlow lambayı, kilise yazmanının yüzünü iyice görebilecek biçimde çevirdi ve biraz sabırsız bir tavırla, “Beyefendi, gazetedeki duyuru dolayısıyla geldiniz, değil mi?” diye sordu.</p>

    <p>“Evet efendim.”</p>

    <p>Mr. Grimwig, “Kilise yazmanısınız, değil mi?” diye sordu.</p>

    <p>Mr. Bumble, göğsü kabararak, “Bölgemizin yoksullar evinde görevliyim!” diye yanıtladı.</p>

    <p>Mr. Grimwig arkadaşına dönerek, “Ben bildimdi zaten!” diye fısıldadı. “Yazman olduğu üzerinden akıyor!”</p>

    <p>Mr. Brownlow onu susturmak için başını sallayarak gene ziyaretçiye döndü: “Yavrucağın nerde olduğuna dair bilginiz var mı?”</p>

    <p>Mr. Bumble, “Ancak sizin kadar!” diye yanıtladı.</p>

    <p>“Peki, ne biliyorsunuz onun hakkında? Söyleyeceğiniz varsa söyleyin lütfen. Ne biliyorsunuz?”</p>

    <p>Mr. Bumble’ın yüzünü dikkatle gözden geçirmiş olan Mr. Grimwig zehir gibi bir ifadeyle, “Onun hakkında bildikleriniz hayırlı bir şeyler değildir herhalde?” diye sordu.</p>

    <p>Bu sorunun tonunu derhal kavrayan yazman, felaket haberi verenlerin ağırlığıyla başını iki yana salladı.</p>

    <p>Mr. Grimwig dostundan yana zafer kazanmış gibi bir baktı: “Gördün mü?..”</p>

    <p>Mr. Brownlow da yazmanın buruk yüzüne korkuyla bakıyordu. Ondan Oliver’a ilişkin bildiklerini en kısa şekilde anlatmasını gene rica etti.</p>

    <p>Mr. Bumble şapkasını elinden bıraktı, paltosunun düğmelerini çözdü, başını dalgın bir şekilde yan yatırdı ve birkaç dakika düşündükten sonra hikâyesini anlatmaya koyuldu.</p>

    <p>Yirmi dakika süren bu hikâyeyi kelimesi kelimesine verirsek çok can sıkıcı olur. Ama özet olarak Mr. Bumble, Oliver’ın aşağı tabakadan, ahlaksız bir ana babanın çocuğu, sokakta bulunmuş bir kimsesiz olduğunu söyledi... İlk baştan beri çocuk yalancılık, nankörlük ve hainlikten gayrı hiçbir meziyet göstermemişti. Sonunda suçsuz bir çocuğa kalleşçe ve kahpece saldırıp dayak attıktan sonra efendisinin evinden geceleyin kaçmıştı. Mr. Bumble kendi kimliğini kanıtlamak için yanında getirmiş olduğu belgeyi masanın üzerine serdi, sonra gene kollarını kavuşturdu ve Mr. Brownlow’un yanıtını bekledi.</p>

    <p>Yaşlı beyefendi belgeyi gözden geçirdikten sonra, “Yazık ki hepsi doğru!” dedi. “Gerçi ödül size yaraşır değil ama buyrun. Ne var ki çocuktan yana olumlu haber getirmiş olaydınız size bunun üç katını seve seve verirdim!”</p>

    <p>Eğer bunu önceden bilse Mr. Bumble’ın anlattığı küçük hayat hikâyesine bambaşka bir renk vermesi pekâlâ iyi olabilirdi. Ama artık iş işten geçmişti. Bay yazman başını tasayla salladı ve beş gineyi cebe indirdikten sonra dışarı çıktı.</p>

    <p>Mr. Brownlow bir süre bir aşağı, bir yukarı odayı arşınladı. Besbelli dinlediği şeyler çok canını sıkmıştı. Öyle ki Mr. Grimwig bile onu daha fazla sıkmaktan çekindi. Sonunda beyefendi durdu ve çıngırağı hızla çaldı. İçeri giren Mrs. Bedwin’e, “Mrs. Bedwin!” dedi. “Oliver denen çocuk sahtekârın biriymiş.”</p>

    <p>Yaşlı kadın canla başla, “Olamaz efendim!” dedi. “Mümkün değil!”</p>

    <p>Beyefendi sertçe, “Öyleymiş diyorum sana!” diye çıkıştı. “Olamaz, ne demek? Onun doğumundan beri bütün yaptıklarını dinledik şimdi. Ömrü boyunca hainlikten başka bir şey bilmemiş kerata!”</p>

    <p>Kadıncağız kesinlikle, “Mümkün değil inanmam buna beyefendi!” diye yanıtladı. “Asla!”</p>

    <p>Mr. Grimwig, “Zaten siz yaşlı kadınlar, şarlatan doktorlarla uydurma romanlardan başka neye inanırsınız?” diye homurdandı. “Başından bildim ben. Neden beni dinlemediniz ilk baştan?”</p>

    <p>Mrs. Bedwin kızarak, “Oliver kadir kıymet bilen, uslu, uysal bir yavruydu beyefendi!” diye söylendi. “Çocuk ruhundan anlarım ben. Kırk yıllık tecrübem var ne olsa. Tecrübe sahibi olmayanlar bu konuda hiç konuşmasalar daha iyi olur. Benim düşüncem bu.”</p>

    <p>Bu, yaşlı bir bekâr olan Mr. Grimwig’e atılmış kocaman bir taştı. Ama Mr. Grimwig’in yalnızca gülümsediğini görünce kâhya kadın başını şöyle bir geriye atıp önlüğünü düzelterek yeni bir demeç vermeye hazırlandı... Mr. Brownlow tamamen uydurma olan bir öfke numarası yaparak, “Susun!” dedi. “Bu çocuğun adını bir daha asla duymak istemiyorum. Seni bunun için çağırttım Mrs. Bedwin. Asla dedim. Hiçbir zaman, hiçbir biçimde. Gidebilirsin Mrs. Bedwin. Unutma; ciddi konuşuyorum!”</p>

    <p>O gece Mr. Brownlow’un evinde yürekler tasa doluydu. Oliver da iyi, sevecen dostlarını düşündükçe kahroluyordu. Onların neler duyup dinlediklerini iyi ki bilmiyordu. Yoksa kahrından ölebilirdi.</p>
  </div>

  <div class="si-footnotes">
    <div class="si-footnote" id="s18">
      <a class="si-backref" href="#ref_s18">18</a>. Atlı arabalardaki bu yerler içeridekilere göre daha ucuz ve rahattı. (Y.N.)
    </div>
  </div>
</body>
</html>