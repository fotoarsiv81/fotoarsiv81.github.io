<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">VIII</h1>

      <h2 class="baslik2">Nazik bir durum ortaya çıkıyor</h2>
    </div>

    <p>Brittles kapıyı, zinciri çözmeden aralayıp muma elini siper ederek, “Kim o?” diye sordu.</p>

    <p>Dışardaki adam, “Aç kapıyı,” dedi. “Bu sabah çağırtmış olduğunuz Bow Sokağı polis memurları geldi.”</p>

    <p>Bu sözler üzerine içi rahat eden Brittles kapıyı ardına kadar açtı ve kalın bir palto giymiş, cüsseli, kalıplı bir adamla karşı karşıya geldi. Adam başkaca bir şey söylemeden içeri daldı ve kendi evindeymiş gibi bir rahatlıkla ayağını paspasa silmeye koyuldu.</p>

    <p>Sonra, “Dışarı bir adam gönder de bizim arkadaşın yerini alsın, olur mu ahbap?” dedi. “Bizim arkadaş faytonda, ata göz kulak oluyor. Sizin burada, faytonu beş-on dakikalığına sokabileceğimiz dam altı bir yer var mı?”</p>

    <p>Brittles “Var,” diyerek sözü geçen yapıyı gösterince tıknaz adam gene bahçe kapısına kadar gitti ve faytonu dam altına sokmakta arkadaşına yardım etti. Brittles da hayran hayran onlara ışık tutuyordu. Arabayı yerli yerine yerleştirdikten sonra memurlar eve döndüler ve kendilerine gösterilen salonda palto ve şapkalarını çıkararak neye benzediklerini ortaya serdiler.</p>

    <p>Kapıyı çalmış olan adam elli yaşlarında, orta boylu, tıknaz bir kişiydi. İyice kısa kesilmiş parlak, kara saçları, yarım yan sakalı, yuvarlak bir yüzü ve keskin bakışlı gözleri vardı. Diğeri uzun çizmeler giymiş, iri kemikli, kızıl saçlı, biraz ters bakışlı bir adamdı. Yukarı kalkık burnunda sinsi bir ifade okunuyordu.</p>

    <p>Tıknaz olanı masaya bir kelepçe bırakıp saçlarını düzelterek Brittles’a “Patronuna söyle, Blathers’la Duff geldiler, de, e mi?” dedi. “Ha, iyi akşamlar bayım. Sizinle özel olarak görüşebilir miyiz?”</p>

    <p>Bu, tam o sırada içeri girmiş olan Doktor Losberne’e yönelik söylenmişti. Doktor da evin iki hanımını içeri alıp Brittles’ı dışarı yolladı ve kapıyı kapadı. Sonra Mrs. Maylie’yi işaret ederek, “İşte evin hanımı,” dedi.</p>

    <p>Mr. Blathers eğilerek selam verdi. Hanım kendisinden oturmasını rica edince polis memuru şapkasını yere bırakarak bir sandalyeye kuruldu ve aynı şeyi yapsın diye arkadaşı Mr. Duff’a işaret verdi.</p>

    <p>Kibar kişilerin meclisine alışık değilmiş ya da böyle meclislerden zevk almazmış gibi bir hali olan Mr. Duff, kol ve bacaklarını türlü türlü biçimlerde kıvırıp büktükten sonra oturdu ve hayli utangaç bir tavırla bastonunun sapını ağzına aldı.</p>

    <p>Blathers, “Şimdi gelelim şu soygun konusuna,” dedi. “Nasıl oldu bu iş?”</p>

    <p>Vakit kazanmak ister gibi görünen Doktor Losberne olayı uzun uzun ve hayli dolambaçlı olarak anlattı. Mr. Blathers ve Mr. Duff oldukça bilgiç tavırlarla onu dinliyor ve durup durup birbirlerine bakarak baş sallıyorlardı.</p>

    <p>Blathers, “Yerinde inceleme yapmadan kesin konuşamam tabii,” dedi. “Ama ilk ağızdaki düşüncemi sorarsanız, şu kadarcığını iddia edebilirim ki andavallı işi değil bu. Ne dersin Duff?”</p>

    <p>Duff, “Elbet değil,” diye yanıtladı.</p>

    <p>Doktor gülümseyerek, “Andavallı sözcüğünün anlamını hanımlara açıklarken bu girişimin bir köylü tarafından yapılmadığı düşüncesinde olduğunuzu söyleyebilirim, değil mi?” diye sordu.</p>

    <p>Blathers, “Öyle efendim,” diye yanıtladı. “Soygun hakkında bildikleriniz bu kadar mı efendim?”</p>

    <p>Doktor, “Hepsi bu kadar,” diye yanıtladı.</p>

    <p>Blathers, “Peki, şu uşakların söz ettiği oğlan çocuğunun aslı faslı nedir?” diye sordu.</p>

    <p>Doktor, “Hiçbir şey değil,” diye yanıtladı. “Uşaklardan biri korkunun etkisiyle çocuğun bu hırsızlık işiyle ilişkisi var sanmış ama tamamen saçma bir şey. Hiç aslı yok.”</p>

    <p>Duff, “Eğer öyleyse hemen anlaşılır,” dedi.</p>

    <p>Blathers da, “Arkadaşımın dediği doğrudur,” dedi. Masanın üzerindeki kelepçeyle, kelepçe değil de kastanyetmiş gibi dalgın dalgın oynayıp duruyordu. “Kimdir bu çocuk?” diye sordu. “Neler diyor? Nerden gelmiş buraya? Gökten zembille inmedi elbet, değil mi bayım?”</p>

    <p>Doktor, hanımlardan yana tedirgin bir bakış fırlatarak, “Elbet,” diye yanıtladı. “Ben onun hakkında her şeyi biliyorum. Ama bunu sonra konuşuruz. İlk önce hırsızların eve girmeye çalıştıkları yeri görmek istersiniz herhalde, değil mi?”</p>

    <p>Blathers, “Elbette,” dedi. “Önce olay yerini gözden geçirelim, sonra da hizmetçileri sorgudan geçiririz. Bizim çalışma yöntemimiz böyledir.”</p>

    <p>Bunun üzerine şamdanlar yakıldı ve Mr. Blathers’la Mr. Duff yanlarında yerel jandarma, Brittles, Giles, daha doğrusu hemen hemen bütün ev halkı olduğu halde koridorun dibindeki küçük kilere gidip pencereden dışarıya baktılar. Sonra dışarı çıkıp çimlikten dolanarak kiler penceresinden içeri baktılar. Daha sonra içeriden istedikleri bir şamdanın ışığında panjuru incelediler. Daha sonra bir fener getirterek yerde ayak izi aradılar. En sonra da bir tırmık alarak fundaları eşelediler. Bütün izleyicilerin, merak ve heyecandan solukları kesilerek izledikleri bu işlerden sonra gene eve döndüler. Burada Mr. Giles, Brittles’la birlikte geceki serüvende oynadıkları rolü, oldukça tiyatrovari bir biçimde canlandırmak fırsatını buldu. Bu oyunu belki altı kez üst üste oynadılar. Sorgularında birbirlerini tutmayan önemli noktaların sayısı ilk oyunlarında bir taneden, son oyunlarında da bir düzineden çok değildi! Bundan sonra Blathers’la Duff odayı boşalttılar ve baş başa uzun bir görüşme yaptılar. En büyük doktorların bir araya gelerek en çetin bir tıp sorunu üzerine konsültasyon yapmaları, ciddilik ve gizlilik yönünden kıyaslanırsa bu görüşmenin yanında çocuk oyunu gibi kalırdı.</p>

    <p>Bu arada Doktor Losberne, yan odada büyük bir huzursuzluk içinde bir aşağı, bir yukarı dolaşıyor ve Mrs. Maylie’yle Rose da kaygıyla ona bakıyorlardı.</p>

    <p>Doktor kerelerce odada hızla volta attıktan, dört döndükten sonra zınk diye durarak, “İnan olsun, ne yapacağımı bilemiyorum!” diye söylendi.</p>

    <p>Rose, “Ama yavrucuğun hikâyesini bu adamlara olduğu gibi anlatırsak herhalde temize çıkarmaya yeter!” diye görüşünü açıkladı.</p>

    <p>Doktor, “Pek sanmıyorum güzel kızım!” diye başını salladı. “Onun bu yolla kendini temize çıkarabileceğini sanmıyorum... Ne bu memurlara ne de daha yüksek rütbeli hukuk görevlilerine karşı. Dinleyenler bu çocuğun olup olacağı ne, diye soracaklar. Bir kaçak. Pratik yönden yargıya vurulursa çocuğun anlattıkları pek inanılır gibi değil.”</p>

    <p>Rose, “Ama siz inanıyorsunuz ya?” diye sordu.</p>

    <p>“Evet... Tuhaftır ki ben inanıyorum. Belki aptallık, bunaklık belirtisi bu. Ama gene de bunun deneyimli bir adalet görevlisinin inanacağı bir hikâye olduğunu sanmıyorum.”</p>

    <p>Rose, “Neden?” diye sordu.</p>

    <p>Doktor, “Güzel sorgu meleğim çünkü...” diye yanıtladı, “onların gözüyle bakılırsa bu hikâyede bir sürü kuşkulu nokta var da ondan. Çocuk, ancak hikâyenin kendi zararına olan yönlerini kanıtlayabilir. Kendisini temize çıkaracak şeylerin hiçbirini kanıtlayabilecek durumda değil. Tanrı bildiği gibi yapsın! Ama bu herifler kılı kırka yararlar, hiçbir şeyi olduğu gibi kabul etmezler. Anlıyorsun ya, çocuk bir süredir hırsızlarla yoldaşlık ettiğini ve yankesicilik sanığı olarak karakola düştüğünü kendisi söylüyor. Sonra o beyefendinin evinden onu zorla kaçırmışlar ama nereye götürdüklerini anlatıp belirleyemiyor; bu yerin nerede olduğuna ilişkin en ufak bir fikri yok. Ona şiddetli bir tutkuyla (!) bağlı oldukları anlaşılan bu haydutlar, istemediği halde onu Chertsey’ye getiriyorlar. Ev soymak için pencereden içeri sokuyorlar onu. O sırada tam o evdekilere işi haber verip kendini temize çıkarabilecek olan şeyi yapmak üzereyken beceriksiz, yol yöntem bilmez uşağın biri içeri girerek onu vuruyor! Çocuğun kendini temize çıkarmasına engel olmak ister gibi. Bütün bunları anlayamıyor musun?”</p>

    <p>Rose doktorun heyecanı karşısında gülümseyerek, “Anlıyorum, tabii,” diye yanıtladı. “Ama gene de bunda zavallı çocuğu suçlu çıkaracak bir şey göremiyorum.”</p>

    <p>Doktor, “Yok, görmezsin elbet!” dedi. “Siz kadınlar şu gözlerinizle bin yaşayın, e mi? Sizin gözleriniz bir sorunun ancak bir yönünü görür: ya iyi ya da kötü. Bu da her zaman karşılarına ilk çıkan yöndür.”</p>

    <p>Hayat tecrübesinden edindiği bu sonucu böylece ortaya koyduktan sonra doktor ellerini ceplerine soktu ve odayı eskisinden daha hızla arşınlamaya koyuldu:</p>

    <p>“Düşündükçe şu inancım büsbütün güçleniyor ki bu adamlara çocuğun anlattıklarını olduğu gibi verirsek başımız belaya girecek... Ona inanmayacaklarından eminim. Sonunda belki oğlanı hapse atamayacaklar ama bu hikâyenin ortaya atılması, polisin kuşku ve tereddütlerinin çevrede duyulması yeter! Senin o cömert yüreğinin çocukcağızı dertten kurtarmak dileğini pek yerine getirememiş oluruz.”</p>

    <p>Rose, “Ah, ne yapalım peki?” diye inledi. “Ah, Tanrım! Bu adamları niçin çağırdılar buraya sanki?”</p>

    <p>Mrs. Maylie, “Öyle ya, niye sanki?” diye söylendi. “Haberim olsaydı, dünyayı verseler çağırmazdım onları buraya!”</p>

    <p>Doktor Losberne sonunda çaresizliğin verdiği bir sakinlikle yerine oturarak, “Benim bildiğim şu!” diye söylendi. “İşi yüzsüzlüğe vurup polislerin gözünün içine baka baka yalan atacağız! Amacımız iyilik etmek: Özrümüz bu olacak. Çocukta humma belirtileri var: Kimseyle konuşacak durumda değil. Bu da bize bir teselli. Elimizden geleni yapacağız artık. Kısmette yalan söylemek varsa ne yapalım, suç bizde değil... Girin!”</p>

    <p>Blathers içeri girdi; peşinden de Duff. Blathers ancak kapıyı sımsıkı kapadıktan sonra ağzını açarak, “Ee, bayım, bu iş içeriden değil!” dedi.</p>

    <p>Doktor sinirli, “İçeriden değil ne demek?” diye sordu. Blathers hanımlardan yana dönerek, “Bayanlar, hırsızlığa evin hizmetçileri karışmışsa biz buna içeriden yapılmış iş deriz!” diye açıklamada bulundu. Onların cahilliğine yalnızca acıdığı, doktorun cahilliğini ise düpedüz ayıpladığını belli eden bir hali vardı...</p>

    <p>Mrs. Maylie, “Zaten hizmetçilerimden kuşkulanmam ki!” diye söylendi.</p>

    <p>Blathers, “Böyle olması akla yatkındır efendim!” dedi. “Ama gene de bu işte onların parmağı bulunabilir.”</p>

    <p>Duff, “Daha doğrusu onlardan kuşkulanmayışınız yüzünden öyle olabilirdi!” diye araya karıştı.</p>

    <p>Blathers, “Görüşümüze göre bu kentten gelme birilerinin işi!” diye raporunu sürdürdü. “İşçilik tamamen birinci sınıf.”</p>

    <p>Duff, yavaş sesle, “Gerçekten nefis!” dedi.</p>

    <p>Blathers, “İki kişiymişler!” dedi. “Yanlarında da bir çocuk varmış. Pencerenin küçüklüğünden açıkça anlaşılıyor bu. Şimdilik diyeceklerimiz bundan ibaret. Şu yukardaki oğlanı derhal görmemiz gerek, lütfen.”</p>

    <p>Doktor aklına yeni bir şey gelmiş gibi yüzü parlayarak, “Mrs. Maylie, arkadaşlar önce birer kadeh bir şey alırlar mı dersiniz?” diye sordu.</p>

    <p>Rose hevesle, “Aa, tabii,” diye bağırdı. “İsterseniz hemen söyleyeyim.”</p>

    <p>Blathers kol yenini ağzının üstünden geçirerek, “Eksik olmayın Miss!” dedi. “Ne yalan söyleyeyim, bu çeşit işler adamın kanını kurutuyor. Hazırda ne varsa ondan olsun küçükhanım. Bizim yüzümüzden yormayın kendinizi!”</p>

    <p>Doktor genç kızın peşinden büfeye giderek, “Ne olsun?” diye sordu.</p>

    <p>Blathers, “Sizce bir sakıncası yoksa bir damla viski olsun bayım!” diye yanıtladı. “Bu havada Londra’dan buraya gelene dek insan buz kesiyor hanımefendi. Viski de insanın içini ısıtmakta birebirdir.”</p>

    <p>Bu ilgi çekici düşünceler Mrs. Maylie’ye belirtilmişti. Yaşlı hanım bunları pek incelikli bir tavırla dinledi. Bu arada doktor usulca odadan dışarıya çıkmıştı.</p>

    <p>Mr. Blathers içki bardağını sapından tutacak yerde dibini sol elinin başparmağıyla işaretparmağının arasına alarak, “Ben şunca yıllık meslek hayatımda buna benzer ne işler görmüşümdür, bilseniz hanımlar!” diye konuştu.</p>

    <p>Duff da meslektaşının belleğini tazelemek amacıyla, “Hani Edmonton’da, o arka yoldaki soygun, değil mi Blathers?” diye sordu.</p>

    <p>Blathers, “O da bu olaya benzer bir şeydi, değil mi?” dedi. “Conkey Chickweed’in işiydi o.”</p>

    <p>Duff, “Sen hep bunu öne sürersin ama ben onu içerden birisi yapmıştı diye iddia ediyorum!” diye diretti. “Conkey’in bu işte parmağı olduysa ben de ne olayım!”</p>

    <p>Mr. Blathers, “Hadi be sen de, ben senden iyi bilirim!” diye arkadaşına çıkıştı. “Ama hani Conkey’in parasını kaptırdığı zamanı anımsar mısın? Ne hoş olmuştu ama. Romanlardan daha eğlenceliydi bence!”</p>

    <p>Bu istenmeyen konukların gösterdiği neşe ve içtenlik belirtilerini özendirmeye candan hazır olan Rose, “Nasıl olduydu o iş?” diye sordu.</p>

    <p>Blathers, “Bu öyle bir hırsızlıktı ki hiç kimse suç sayamazdı!” diye anlatmaya başladı. “Bu Conkey Chickweed dediğimiz herif...”</p>

    <p>Duff, “Conkey demek, her şeye burnunu sokan anlamına gelir!” diye söze karıştı.</p>

    <p>Blathers, “Bayanlar bu kadarını bilir elbet!” dedi. “Öyle değil mi? Sen de hep sözümü kesiyorsun be birader! Her neyse efendim, bu Conkey Chickweed dediğimiz herif, Battle-Bridge<a class="si-noteref" href="#s35" id="ref_s35">35</a> dolaylarında bir meyhane işletirdi. Bir de bodrum katı vardı ki birçok genç lord filan oraya horoz dövüşü, porsuk kovalamaca<a class="si-noteref" href="#s36" id="ref_s36">36</a> seyretmeye giderlerdi. Oldukça da entelektüel cinsinden sporlar yapılırdı; sık sık gider görürdüm... Conkey henüz sabıkalılar ailesine katılmamıştı. Bir gece, küçük bir heybe içinde duran üç yüz yirmi yedi gine çalmışlar yatak odasından. Bir gözünün üzerinde siyah yama bulunan, uzun boylu bir adam yapmış bu işi. Yatağın altına gizlenmiş. Sonra da pencereden aşağı atlayıvermiş. Zaten birinci kattaymış. Hırsız çabuk davranmış ama Conkey de ondan aşağı kalmayarak yataktan fırladığı gibi herifin ardından ateş etmiş. Böylece konu komşuyu ayağa kaldırmış. Hemen ortalığı velveleye verip hırsızı aramaya başlamışlar. Bir de ne görsünler: Conkey hırsıza isabet ettirmiş meğer. Çünkü yerlerde kan izleri varmış. İzler epey uzaktaki bir çite kadar gidiyor ve sonra kayboluyormuş. Ne var ki mangizler gitti gider. Böylece meyhane ve lokanta sahibi Mr. Chickweed’in adı, <em>Gazette</em>’de<a class="si-noteref" href="#s37" id="ref_s37">37</a> iflaslar listesinde yer almış. Bunun üzerine eş dost bir araya gelip adamcağız için önemlice yardımlar toplamışlar. Zavallıcık, maneviyatı iyice bozuk durumdaymış. Kaç gün sokaklarda saçını başını yolup durmuş. Birçokları onun kahrından canına filan kıymasından korkmuşlar. Neyse, günün birinde bizimki apar topar karakola gelir ve sorgu yargıcıyla gizli olarak görüşür. Uzun zaman görüştükten sonra yargıç zili çalar ve Jem Spyers’i çağırtır (Jem sivil memurdu). Gidip Mr. Chickweed’e yardım etmesini, soygunu yapan adamı yakalayacaklarını söyler. Chickweed de ‘Gördüm onu, Spyers!’ der. ‘Dün sabah bizim evin önünden geçti.’ Jem de, ‘Öyleyse neden gidip yakasına yapışmadın?’” diye sorar. Chickweed, ‘Öyle afalladım ki püf desen yere yıkılacaktım!’ diye yanıtlar. Sonra, ‘Ama mutlak ele geçireceğiz onu, çünkü geceleyin, saat onla on bir arasında gene evin önünden geçti,’ diye ekler. Bizim Jem bunu duyunca hemen, belki birkaç gün kalırım olasılığıyla cebine birtakım temiz çamaşırla bir tarak attığı gibi meyhaneye gider. Pencerelerden birinin başına, kırmızı perdenin ardına geçer oturur. Hırsızı görür görmez dışarı fırlamaya hazır durumdadır. Gece geç saatte Jem Spyers piposunu tüttürüp dururken, Chickweed birden, ‘İşte orada! Hırsız var! Tutun! Yetişin!’ diye böğürür. Jem dışarı fırlar ve Chickweed’in ileride, bağıra bağıra koşmakta olduğunu görür. Jem koşar, Chickweed koşar, millet dönüp bakar. Herkes, ‘Hırsız var!’ teranesini tutturur. Chickweed de deli gibi hiç durmadan haykırmaktadır. Derken bir köşe başında Jem onu gözden kaybeder. Kendi de köşeyi dönünce ufak bir kalabalığın birikmiş olduğunu görür. Dalar kalabalığın içine. ‘Hırsız hangisi?’ diye sorar. ‘Tanrı kahretsin!’ der Chickweed, ‘Yine kaçırdım elimden!..’</p>

    <p>“Şaşılacak bir iştir bu: Hırsız sırra kadem basmıştır. Böylece bizimkiler meyhaneye dönerler. Ertesi sabah Jem Spyers yine eski yerini alır ve perdenin aralığından dışarı bakarak bir gözünün üstü kara yamalı, uzun boylu adamın yolunu gözlemeye başlar. Sonunda kendi gözleri kararır habire bakmaktan... Öyle ki bir an dinlendirmek için gözlerini yummaktan kendini alamaz. Tam gözünü yumduğu anda Chickweed’in gene ‘İşte orada!’ diye haykırdığını duyar. Gene Chickweed önde, Jem arkada, başlarlar koşmaya! Dünkünden iki misli uzun süren bir koşudan sonra hırsız yine ortadan kaybolur! Bu olay bir-iki kez daha yinelenir. Öyle ki sonunda konu komşunun yarısı Chickweed’in Şeytan tarafından soyulduğunu ve hınzırın sonradan zavallı adamla alay ettiğini söylemeye başlarlar. Komşuların öbür yarısı da biçare Mr. Chickweed’in kederden aklını oynatmış olduğuna inanırlar.”</p>

    <p>Hikâyenin başlangıcından az sonra içeri girmiş olan Doktor Losberne, “Ya Jem Spyers ne diyordu bu işe?” diye sordu.</p>

    <p>Polis memuru, “Jem Spyers uzun zaman hiçbir şey demedi!” diye yanıtladı. “Yalnız hiç çaktırmadan her anlatılanı dinliyordu ki bu da onun işinin eri olduğunu gösterir. Sonra bir sabah bizimki bar bölümüne giriyor ve enfiye kutusunu çıkararak, ‘Chickweed, ben bu hırsızlığı kimin yaptığını buldum!’ diyor. Chickweed de ‘Sahi mi?’ diye bağırıyor. ‘Kuzum Spyers, bir öcümü alayım, sonra artık ölsem gam yemem!’ diyor. ‘İki gözüm Spyers, nerede bu alçak?’ diye sorar... Jem de ona bir tutam enfiye sunarak, ‘Kes!’ diyor. ‘Bu numaraların hiçbiri sökmez artık! Sen kendin yaptın bu işi!’ diyor. Gerçekten de öyleymiş meğer! Herifçioğlu epeyce de kâr etmiş bu sayede. Görünüşü kurtarmak için bu derece yırtınmasa kimse de işin farkına varmayacaktı yani!” Mr. Blathers böyle diyerek bardağını elinden bıraktı ve kelepçeleri şıkırdattı.</p>

    <p>Doktor, “Gerçekten pek ilginçmiş!” diye düşüncelerini belirtti. “Şimdi artık emrederseniz yukarıya çıkabiliriz.”</p>

    <p>Blathers, “Rica ederim efendim!” dedi.</p>

    <p>İki polis memuru doktorun peşine düşerek Oliver’ın yattığı odaya çıktılar. Elinde bir şamdanla Mr. Giles en önden gidiyordu.</p>

    <p>Oliver birkaç kez uyuyup uyanmıştı; yine de eskisinden daha kötü görünüyordu. Ateşi yükselmiş gibiydi. Doktorun yardımıyla doğrularak birkaç dakika oturabildi. Yabancılara bakışı, olup bitenlerden hiçbir şey anlamadığını, hatta kendinin kim olduğunu, nerede olduğunu bile unutmuş olduğunu belli ediyordu.</p>

    <p>Doktor Losberne yavaş, ısrarlı bir sesle, “İşte bu gördüğünüz çocuk, şu arkadaki Bay Bilmemkimin bahçesinde arkadaşlarıyla oyun oynarken kolunu acıtmış!” diye konuştu. “Yardım dilenmek için buraya koşmasıyla şu eli şamdanlı efendi tarafından yakalanıp hırpalanması bir olmuş! Bir doktor olarak söyleyebilirim ki bu yüzden yavrunun hayatı tehlikeye girmiş! Buna mesleki anlamda tanıklık edebilirim.”</p>

    <p>Mr. Blathers ve Mr. Duff bu şekilde dikkatlerine sunulan Mr. Giles’a baktılar. Afallamış olan uşak, son derece gülünç bir şaşkınlık ve korkuyla polislerden Oliver’a, Oliver’dan da doktora baktı.</p>

    <p>Doktor Oliver’ı yavaşça yatırarak uşağa, “Bunu inkâr edecek değilsin herhalde?” diye çıkıştı.</p>

    <p>Giles, “Ben... Her şeyi... İyi niyetle yaptım efendim,” diye yanıtladı. “Bunu o çocuk sandım, yoksa elimi bile sürmezdim. Ben zalim bir insan değilim efendim.”</p>

    <p>Blathers, “Hangi çocuk sandın?” diye sordu.</p>

    <p>Giles, “Hırsızların çocuğu sandım efendim!” diye yanıtladı. “Onların... Yanında bir çocuk vardı, bundan eminim.”</p>

    <p>Blathers, “Ee, şimdi de aynı düşüncede misin?” diye sordu.</p>

    <p>Giles aptal aptal polise bakarak, “Hangi konuda efendim?” diye sordu.</p>

    <p>Blathers sinirlenerek, “Yani bu çocuk o çocuk mu, sersem kafa!” dedi.</p>

    <p>Giles tasalı bir yüzle, “Bilmiyorum, gerçekten bilmiyorum!” diye yanıtladı. “Odur diye yemin edemem.”</p>

    <p>Mr. Blathers, “Peki ne düşünüyorsun?” diye sordu.</p>

    <p>Zavallı Giles, “Ne düşüneceğimi bilmiyorum,” diye kekeleyerek yanıtladı. “Ama bunun o çocuk olduğunu hiç sanmıyorum. Hatta o çocuk olmadığından eminim. O çocuk olamaz bu; siz de biliyorsunuz!”</p>

    <p>Blathers doktora doğru dönerek, “Bu adam içkili mi?” diye sordu.</p>

    <p>Duff da sonsuz bir küçümsemeyle Giles’a, “Sen de ne eşi bulunmaz şapşalmışsın meğer,” diye söylendi.</p>

    <p>Bu sırada Doktor Losberne hastanın nabzını saymakla uğraşıyordu. Ama şimdi yerinden kalktı ve eğer memurların bu konuda herhangi bir kuşkuları varsa belki yan odaya geçip Brittles’ı sorguya çekmek isteyeceklerini söyledi.</p>

    <p>Bunun üzerine yan odaya geçtiler. Huzura çağrılan Mr. Brittles kendisinin ve başuşağın ifadelerini yeni baştan karman çorman eden, öyle birbirini tutmaz, öyle olmayacak şeyler anlattı ki sözlerinin aydınlattığı tek şey, onun da hiçbir şeyden emin olmadığıydı. Genç uşağın kesinlikle söylediği şeyler, hırsız çocuğu şu anda karşısına getirseler tanıyamayacağı, Oliver’ı Mr. Giles hırsız sandığı için kendisinin de bunu iddia ettiği ve Mr. Giles’ ın da daha beş dakika önce mutfakta, “Ne yazık ki biraz fazla aceleci davrandım,” demiş olduğuydu.</p>

    <p>Ortaya birçok zekice olasılık atılıp tahminler yürütüldü. Bu arada Mr. Giles’ın gerçekten birini vurmuş olup olmadığı da sorgu konusu edildi. Bunun üzerine kendisinin kullanmış olduğu tabanca incelenince içinde kaba kâğıtla baruttan başka bir şey olmadığı ortaya çıktı. Bu bulgu da on dakika kadar önce kovanı kendi eliyle çıkarmış olan doktordan başka hepsini epey heyecana verdi. Ama en fazla heyecanlanan herhalde Mr. Giles’ın kendisi oldu. Saatlerdir bir insanın belki de ölümüne neden olmanın korkusu içinde gezen adamcağız bu yeni duruma dört elle sarıldı!</p>

    <p>Sonunda polis memurları, tatlı canlarını Oliver için pek fazla üzmeden Chertseyli jandarmayı evde bırakarak gittiler ve ertesi gün geri geleceklerine söz vererek o geceyi handa geçirdiler.</p>

    <p>Ertesi sabah, Kingston Cezaevi’nde iki adamla bir oğlan çocuğunun yattığına ve bunların bir gece önce kuşkulu durumda görülerek tutuklandıklarına dair bir haber geldi. Bunun üzerine Mr. Blathers’la Mr. Duff da doğallıkla tutup Kingston’a gittiler. Ama biraz eşelenince anlaşıldı ki sözü geçen kuşkulu durum, bu üç kişinin bir saman yığınının dibinde uyurken görülmüş olmalarından ibaretti. Gerçi bu ağır bir suçtur ama yalnızca hapisle cezalandırılabilir. Sevgisiyle Kral’ın bütün uyruklarını saran merhametli İngiliz yasaları, samanlar arasında uyumanın ille şiddet kullanarak hırsızlık yapmış olmak anlamına gelemeyeceğini ileri sürer ve aleyhlerinde başkaca kanıt olamadan saman arasında uyuyanları ölüm cezasına çarptırmaktan kaçınır. Mr. Blathers’la Mr. Duff, Kingston’da hiçbir şey öğrenemeden geri döndüler.</p>

    <p>Uzun lafın kısası biraz daha soruşturma, bir sürü de laklakiyattan sonra yerel sorgu yargıcı, Oliver’ı çağırılınca gelmesi kaydıyla Mrs. Maylie ile Dr. Losberne’in birleşik yeddieminliğine bırakmaya razı oldu. İkişer gineyle ödüllendirilen<a class="si-noteref" href="#s38" id="ref_s38">38</a> Blathers’la Duff da kasabaya gezileri konusunda farklı kanaatlerle döndüler. Bu baylardan ikincisi, koşulları dinç kafayla ele aldığında, soygun girişiminin içeriden kaynaklandığını düşünme eğilimine girmişti. Birincisi ise girişimin baştan aşağı, ünlü Mr. Conkey Chickweed’in marifeti olduğuna aynı derece de emindi.</p>

    <div class="rsm">
      <img alt="" src="../Images/14.jpg"/>

      <div class="r-baslik">
        Oliver Bow Street dedektifleriyle.
      </div>
    </div>

    <p>Oliver da Mrs. Maylie ile Rose’un ve iyi yürekli Doktor Losberne’in ortaklaşa özenli bakımları sayesinde yavaş yavaş iyileşmiş ve toparlanmaya başlamıştı. Eğer minnet ve şükranla dolup taşan yüreklerden fışkıran ateşli hayır duaları Cennet’ten duyuluyorsa (zaten bu dualar duyulmazsa acaba hangileri duyulabilir?) yetim çocuğun Tanrı’dan dilediği iyilikler herhalde yeni dostlarının üzerlerine serpilip ruhlarına işleyerek benliklerine huzur ve mutluluk yayıyordu.</p>
  </div>

  <div class="si-footnotes">
    <div class="si-footnote" id="s35">
      <a class="si-backref" href="#ref_s35">35</a>. Battle-Bridge, bugün King’s Cross olarak bilinen yerdir.
    </div>

    <div class="si-footnote" id="s36">
      <a class="si-backref" href="#ref_s36">36</a>. Bir deliğe bir porsuk konur ve peşine köpek salınırdı. Bu kanlı oyunlar sonradan yasaklandı. (Y.N.)
    </div>

    <div class="si-footnote" id="s37">
      <a class="si-backref" href="#ref_s37">37</a>. Kamu haberlerini, hükümet atamalarını ve iflasları haber veren, haftada iki kez yayınlanan bir gazete. (Y.N.)
    </div>

    <div class="si-footnote" id="s38">
      <a class="si-backref" href="#ref_s38">38</a>. Bow Street dedektifleri gelirlerinin çoğunu ödüller ve bu çeşit bahşişlerden elde ederlerdi. Bazen çalınan mal ya da paraların dava görülmeden sahiplerine ulaştırılmasını da ayarlarlardı. Londra dışında bir görevden günde bir gine ve masrafları için on dört şilin kazanırlardı. (Y.N.)
    </div>
  </div>
</body>
</html>