<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">VII</h1>

      <h2 class="baslik2">Nancy’nin Rose Maylie’ye verdiği sözü tutma zamanı geliyor. Nancy bunu başaramıyor. Fagin, Noah Claypole’u gizli bir göreve gönderiyor</h2>
    </div>

    <p>Nancy dedikleri kız, kurnazlık, yalan dolan ve aldatmacanın her türlüsünde çok deneyimli olmasına karşın atmış olduğu adımın, sinirleri üzerinde yaptığı baskıyı tamamen gizleyemiyordu. Hem kurnaz Fagin hem de zalim Sikes kaç kez güvenilirliğine, ondan kuşku duyulmayacağına tamamen inanarak başkalarından gizledikleri sırları ona açmışlardı. Bu sırların hepsi kötü ve bayağı şeylerdi; bu gizli planları tasarlayanlar gözünü kan bürümüş, kötü kişilerdi. Nancy’nin hele Fagin’e karşı beslediği duygularsa apacıydı. Çünkü onu dönüşü olmayan bir suç ve yoksulluk uçurumunun derinlerine adım adım indiren Fagin olmuştu. Gelgelelim öyle zamanlar oluyordu ki kız ona karşı bile yumuşuyordu neredeyse. Kendi vereceği bilgi yüzünden Fagin’in, uzun yıllardan beri kaçınmasını bildiği o demir pençeye yakalanabileceğini, bin kez hak etmiş olduğu sona Nancy’nin elinin itmesiyle düşebileceğini aklına getirdikçe kızın içi bir tuhaf oluyordu.</p>

    <p>Bunlar, eski anılardan ve yoldaşlardan bütün bütün kopmayı başaramayan bir zihnin düğümleriydi. Gene de bu zihin tek bir amaca bağlanmasını bilmişti ve yolundan hiçbir biçimde dönmeme kararındaydı. Genç kadın Sikes’ın güvenliği konusunda kaygı duysaydı belki yol yakınken cayabilirdi. Ama sırrının asla açığa vurulmayacağına ilişkin karşı taraftan söz almıştı. Sikes’ın yakalanmasını sağlayabilecek hiçbir ipucu da vermemişti. Hatta suç, yoksulluk ve günah deryasından kurtulmak fırsatını salt Sikes’ın hatırı için tepmişti. Başka ne yapabilirdi? Hayır. Kararından dönmeyecekti!</p>

    <p>Nancy’nin bütün iç çatışmaları gerçi hep bu sonuca varıyordu. Ama gene de bu çatışmalar onu döne döne bunaltmaktan geri kalmıyorlar ve geride iz de bırakıyorlardı. Birkaç gün içinde kızcağız zayıflamış, solmuştu. Bazen dalıp gidiyor, çevresinde olup bitenlerle hiç ilgilenmiyor, bir zamanlar en çok kendi sesini duyuracağı konuşmalara katılmıyordu bile. Kimileyin de neşelenmeden gülüyor, nedensiz yere konuşup şamata yapıyordu. Sonra birden susuyor; başı ellerinde, sessiz ve neşesiz, kara kara düşünmeye başlıyordu. Bu halden kurtulmak için gösterdiği çabalar onun huzursuzluğunu, kafasının arkadaşlarını uğraştıran konulardan çok uzak, çok başka şeylerle dolu olduğunu, belki bu dalgın hallerinden daha iyi belirtiyordu.</p>

    <p>Gecelerden pazar gecesiydi. Civardaki kilisenin çanları saat başını çalmaya başladı. Bill Sikes’la Fagin konuşmaktaydılar ama durup çan seslerini dinlediler. Kız da büzülmüş oturduğu alçak sedirin üzerinden başını kaldırıp seslerine kulak verdi: On bir...</p>

    <p>Bill Sikes, “Gece yarısına bir saat kaldı!” diyerek gidip perdeyi kaldırdı; dışarı baktı, sonra gene gelip yerine oturdu. “Karanlık, ağır bir hava var dışarıda. Tam iş çevirecek gece ama...”</p>

    <p>Fagin, “Ah Bill, iki gözüm!” diye içini çekti. “Hazırda yapacak işimiz bulunmayışı çok yazık doğrusu!”</p>

    <p>Bill o boğuk sesiyle, “Kırk yılda bir doğru bir laf ettin!” dedi. “Gerçekten yazık. Çünkü canım da istiyor yani.”</p>

    <p>Fagin bir göğüs geçirdi ve karamsarlıkla başını salladı. Bill Sikes, “İşleri yeniden yoluna koyduğumuz zaman bu yitirdiğimiz zamanları telafi etmeliyiz!” dedi. “Ben onu bilirim!”</p>

    <p>Fagin, “Aferin, aslanım! İşte böyle olmak gerek!” diyerek hırsızın omzunu okşamaya cesaret etti. “Senin böyle konuşman yüreğime su serpiyor!”</p>

    <p>“Su serpiyor ha! Serpsin bakalım!”</p>

    <p>Fagin bu kadarcık ödüne bile sevinmiş gibi, “Keh! Keh!” diye güldü. “Formundasın bu gece Bill! Tam formunda!”</p>

    <p>Sikes yaşlı adamın elini iterek, “O uğursuz pençeni omzuma koyduğun zaman formum bozuluyor; onun için çek!” diye homurdandı.</p>

    <p>Alınganlık etmek işine gelmeyen Fagin, “Huylanıyorsun, değil mi canım kardeşim?” dedi. “Aklına enselenmek geliyor!”</p>

    <p>“Hem de Şeytan tarafından enselenmek! Dünyada seninkisi gibi bir yüz daha yoktur herhalde! Olmamıştır da; babamı saymazsak tabii. Baban da herhalde şimdi Cehennem ateşinde o kır sakalını tütsülemekle meşguldür. Ama sen doğrudan doğruya Şeytan hazretlerinin dölüysen bilemem! Şu kadarcık da şaşmam ha!”</p>

    <p>Fagin bu övgülere hiçbir yanıt vermedi. Yalnızca Bill Sikes’ın kolunu çekti ve parmağıyla Nancy’yi gösterdi. Genç kadın onların konuşmaya dalmasından yararlanarak şapkasını giymiş, dışarı çıkmak üzeriydi.</p>

    <p>Sikes, “Hayrola!” diye seslendi. “Nancy be! Gecenin bu saatinde ne cehenneme böyle?”</p>

    <p>“Uzağa gitmiyorum.”</p>

    <p>“O nasıl yanıt öyle ulan? Nereye dedik?”</p>

    <p>“Biz de uzağa gitmiyoruz dedik a!”</p>

    <p>Sikes, “Nereye diyorum sana?” diye gürledi. “Kulağın sağır mı?”</p>

    <p>“Bilmiyorum nereye!”</p>

    <p>Bill, “Öyleyse ben biliyorum!” diye yanıtladı. Kızın dilediği yere gitmesine karşı olduğu için değil de sırf inadından konuşuyordu. “Hiçbir yere gitmiyorsun. Otur aşağı!”</p>

    <p>Kız, “Üstümde bir fenalık var!” dedi. “Demin de söyledim. Biraz temiz hava almak istiyorum.”</p>

    <p>“Başını camdan çıkar, havanı oradan al öyleyse.”</p>

    <p>“O kadarı yetmez. Sokakta hava almak istiyorum.”</p>

    <p>“Öyleyse hiç temiz hava alamazsın!”</p>

    <p>Bill böyle diyerek kalkıp kapıyı kilitledi, anahtarı aldı, kızın başından da şapkayı çektiği gibi bir köşeye fırlattı. “Oldu mu? Şimdi sesini kes de köşende zıbar bakalım!”</p>

    <p>Kız sapsarı kesilerek, “Ben şapkasız da çıkarım dışarı!” dedi. “Ne oluyor sana Bill? Neler yaptığının farkında mısın?”</p>

    <p>Bill, “Neler yaptığımın ha!” diye söylendi. Sonra gene Fagin’e dönerek, “Bu kız oynatmış besbelli!” dedi. “Yoksa benimle böyle konuşmak haddine mi düşmüş?”</p>

    <p>Kız, kendine zorla hâkim olmaya çalışır gibi iki elini de göğsüne bastırarak, “Kendimi tutamayıp bir çılgınlık yapacağım!” dedi. “Bırak beni, kuzum şimdi, hemen bırak.”</p>

    <p>Bill Sikes, “Olmaz!” dedi.</p>

    <p>Nancy ayağını yere vurarak, “Fagin!” diye bağırdı. “Söyle ona, beni bıraksın! Bırakması hakkında hayırlı olur. Duydunuz mu?”</p>

    <p>Sikes oturduğu yerde dönüp onun tam yüzüne bakarak, “Duymak mı?” dedi. “Evet, duyuyorum! Yarım dakika daha saymayı sürdürürsem köpeği salacağım üstüne! Boğazına bir atıldı mı şu cırlak sesini bak nasıl susturur! Ne oldu sana, ulan kaltak? Nedir bu haller?”</p>

    <p>Kız yürekten gelerek, “Bırak beni Bill!” dedi. “Bırak gideyim! Ne yaptığını bilmiyorsun, anlamıyorsun. Bir saatçiğine bırak, ne olur yalvarırım sana!”</p>

    <p>Sikes onun kolunu hoyratça tutarak, “Anam avradım olsun, bu kız cinnet getirmiş be!” diye bağırdı. “Kalk, kahpe!”</p>

    <p>Kız, “Bırakmazsan kalkmam işte! Bırakmazsan kalkmam!” diye çığlık çığlık bağırmaya başladı. “Kalkmam işte! Ölünceye kadar kalkmam.”</p>

    <p>Sikes bir an fırsat kollayarak bekledi. Sonra birden atılıp kızın ellerini sımsıkı tuttu ve tepinip, çırpınıp cebelleşmesine bakmadan onu yan taraftaki küçük odaya sürükledi. Kendisi bir sıraya oturdu. Kızı da bir sandalyeye oturttu ve kalkmasını önlemek için orada zorla tuttu.</p>

    <p>Kız, saat gece yarısını vuruncaya kadar kâh cebelleşti kâh yalvardı. Sonra yorulup bitkin düşerek mücadeleden tamamen vazgeçti. Bill Sikes ona, o gece dışarı çıkamayacağını söyleyip bunu bir sürü de küfürle destekleyerek dışarı çıktı ve gene Fagin’in yanına döndü.</p>

    <p>Yüzündeki terleri silerek, “Üfff!” diye bir ıslık çaldı. “Ne acayip kız bu be!”</p>

    <p>Fagin düşünceli, “Hem de nasıl!” diye mırıldandı. “Hem de nasıl!..”</p>

    <p>“Bu gece ille dışarı çıkacağım diye tutturmak da nerden aklına esti dersin? Söyle. Sen onu benden iyi bilirsin. Anlamı ne bunun?”</p>

    <p>“İnat olsa gerek yavrucuğum! Kadın inadı anlaşılan!”</p>

    <p>Sikes, “Öyle olmalı!” diye homurdandı. “Onu yola getirdim sanıyordum ama gene eski hamam eski tas!”</p>

    <p>Fagin hâlâ düşünceli, “Eskisinden de beter!” diye mırıldandı. “Böyle bir hiç yüzünden ortalığı ayağa kaldırması görülmüş şey değil!”</p>

    <p>“Öyle! Galiba kanına giren hummayı bir türlü söküp atamıyor tamamı tamamına, öyle mi dersin?”</p>

    <p>“Olabilir!”</p>

    <p>Bill Sikes, “Gene böyle inadı tutsun hele, doktor çağırmadan kendim kan almasını bilirim ben ondan!” diye homurdandı.</p>

    <p>Fagin bu tedavi yöntemini onayladığını belirterek başını salladı.</p>

    <p>Sikes, “Hastalığımda da gece gündüz başucumdan ayrılmadı,” diye konuşmasını sürdürdü. “Hani şu senin hiç ortalarda görünmediğin sıralarda... Leş kargası! Meteliğe de kurşun atıyorduk. Bana öyle geliyor ki bütün bu sıkıntılar, meraklar dokundu kıza. Haftalar haftası kapanıp kalmak da sinirlerini bozdu herhalde.”</p>

    <p>Fagin fısıldayarak, “Tam üstüne bastın canım kardeşim!” diye yanıtladı. “Şşş!”</p>

    <p>Tam o sırada Nancy içeri girdi ve gene biraz önceki yerine geçip oturdu. Gözleri kıpkırmızı kesilip şişmişti. Oturduğu yerde öne, arkaya sallanmaya ve durup durup saçlarını arkaya atmaya başladı. Biraz sonra da bir kahkaha kopardı.</p>

    <p>Bill son derece şaşkın bakışlarla Fagin’e dönerek, “Hoppala!” dedi. “Şimdi de başka hava çalıyor!”</p>

    <p>Fagin, “Şimdilik üstünde durma!” der gibilerden bir baş işareti yaptı. Gerçekten de kız birkaç dakika sonra her zamanki halini bulmuştu. Fagin, Bill’e fısıltıyla onun artık kendine geldiğini söyleyerek ayağa kalktı ve şapkasını alıp iyi geceler diledi. Oda kapısına gelince duraladı ve arkasına dönerek karanlık merdivenden aşağı inebilmesi için kendisine bir ışık tutmalarını rica etti.</p>

    <p>Çubuğunu doldurmakla meşgul olan Bill Sikes, Nancy’ye, “Tut şuna bir ışık!” dedi. “Merdivenden düşüp de kendi boynunu kendi kırarsa pek yazık olur. İdamını dört gözle bekleyenlerin hevesi kursaklarında kalır sonra! Tut bir ışık.”</p>

    <p>Nancy eline bir şamdan alarak ihtiyar Fagin’in peşinden aşağı kata indi. Sofaya vardıkları zaman Fagin parmağını dudaklarına götürdü. Sonra kıza iyice sokularak, “Nancy’ciğim, neyin var senin?” diye fısıldadı.</p>

    <p>Kız da fısıldayarak, “Nasıl yani?” diye sordu.</p>

    <p>Fagin, “Bütün bu hallerin nedeni nedir?” dedi. Sonra o kemikli parmağıyla üst katı göstererek ekledi: “Madem seni böylesine hor tutuyor... Canavarın biri o, Nancy, bir vahşi canavar... Madem böyle neden sanki...”</p>

    <p>Fagin, dudakları kızın adeta kulağına değerek gözleri onun gözlerinin içinde susup duraladı.</p>

    <p>Kız, “Neden ne?” diye sordu.</p>

    <p>“Şimdi sırası değil. Gene konuşuruz bunu. Ben senin dostunum Nancy. Sonsuza kadar. Derdinin çaresine bakabilirim sessiz sedasız, hem de kesin olarak. Sana köpek muamelesi yapanlardan öç almak isteyecek olursan... Hatta köpekten bile aşağı tutuyor seni. Çünkü arada bir köpeğinin suyuna gittiği oluyor... Dedim ya, öç almak istersen doğru bana gel Nancy. O, nihayet üç günlük dostun. Oysa beni çocukluğundan beri bilirsin.”</p>

    <p>Kız hiçbir duygu belirtmeden, “Evet, seni çok iyi bilirim!” dedi. “Haydi, güle güle Fagin!”</p>

    <p>Kız, Fagin’in tokalaşmak üzere uzanan elinden kaçındı ama doğal bir sesle ona iyi geceler diledi; onun gözlerindeki bakışa, “anlıyorum” diyen bir bakışla yanıt verdi ve sonra arkasından kapıyı kapadı.</p>

    <p>Fagin, kafasının içinde birbirini kovalayan düşüncelere dalmış olarak evine doğru yürüyordu. Ne zamandan beri kafasında yavaş yavaş şekillenmiş bir tahmin vardı ki, biraz önce olup bitenler bunu büsbütün güçlendirmeye yaramıştı: Hırsızın zalimlik ve vahşiliğinden yaka silken Nancy’nin başka birine gönül vermiş olabileceğini düşünüyordu. Kızın hallerindeki değişiklik; sık sık tek başına sokağa çıkması; bir zamanlar çok sıkı bağlarla bağlı olduğu çetenin işlerine ve çıkarlarına karşı hayli ilgisizleşmiş olması... Bütün bunlar Fagin’in tahminini güçlendiriyor ve neredeyse kesin olarak kanıtlamış kadar oluyordu. Nancy’nin gönlünün yeni sahibi Fagin’in fedailerinden biri değildi. Oysa bu adamı kazanmak herhalde, hele Nancy gibi bir yardımcısıyla birlikte çok kazançlı bir iş olurdu. Fagin bu işi hemen başarmaktan yanaydı.</p>

    <p>Fagin’in ulaşmak istediği başka (çok daha karanlık) bir amaç daha vardı. Bill Sikes, Fagin aleyhinde çok şey biliyordu. Gerçi Fagin bu konuda gocunduğunu hiç belli etmezdi ama Bill’in durmadan attığı taşlar canına yetmemiş değildi! Nancy Bill’den ayrılırsa hışmından asla kaçamayacağını ve haydudun eninde sonunda öç alarak onu ve yeni sevgilisini sakat bırakacağını hatta belki de hayatından edeceğini çok iyi biliyor olmalıydı.</p>

    <p>Fagin, “Biraz aklını bu işe yatırmaya bakar!” diye düşünüyordu. “O zaman kızın Bill’i zehirlemeye razı olması pek muhtemel! Kadın kısmının aşk yüzünden böyle işler, hatta daha bile beterini yaptıkları çok görülmüştür! Böylelikle bu tehlikeli hain, nefret ettiğim bu adam ortadan kalkmış olur. Onun yerine güvenilir bir ortak bulmuş olurum. Cinayet işlediğini bildiğim için kızın üzerindeki nüfuzumun da artık sonu gelmez!”</p>

    <p>Bütün bunlar, hırsızın odasında yalnız kaldığı kısa süre içinde Fagin’in zihninden şimşek gibi geçmişti. Ve kızdan ayrılırken bunları düşünerek o üstü kapalı imalarda bulunmuştu.</p>

    <p>Nancy ne şaşkınlık göstermiş ne de onun amacını anlamaz gibi davranmaya kalkışmıştı. Söylenmek istenilen şeyi tamamen anladığını, ayrılırken Fagin’e doğru fırlattığı o bakışla belli etmişti.</p>

    <p>Fagin, evine doğru sürünürcesine yürürken, “Kızın üzerideki nüfuzumu nasıl artırabilirim?..” diye düşünüyordu. “Sözümden hiç çıkmaması için onu yeni baştan nasıl bağlayabilirim kendime?”</p>

    <p>Bu çeşit beyinler her işe çare ve yol bulmakta pek verimlidirler. Fagin de şunu düşündü: Nancy’den bir itiraf filan bekleyeceği yerde pusuya yatıp onun yeni sevdiğini kendisi öğrense, ya benim dediklerimi yapacaksın ya da her şeyi Bill Sikes’a anlatacağım diye gözdağı verse? Nancy’nin Bill’den ödü kopuyordu. Fagin böylelikle onun baş eğmesini sağlamış olamaz mıydı?..</p>

    <p>Fagin neredeyse yüksek sesle, “Olurum!” dedi. “O zaman benim önerimi geri çevirmek cesaretini gösteremez. Mümkünü yok bunun! Mümkünü yok! Her şey tamam! Plan kuruldu. Hemen uygulamaya başlayacağım... Görürsün Bill Sikes! Er geç haklayacağım seni!”</p>

    <p>Fagin arkaya doğru hışım dolu bir bakış fırlattı ve tehdit edercesine yumruğunu salladı. Sonra yoluna devam etti. O kemikli eller lime lime giysisinin paçavralarını tutup tutup çekiştiriyordu. Parmaklarının her sıkışıyla bir can düşmanını eziyor, boğuyor sanırdınız.</p>

    <p>İhtiyar, ertesi sabah vakitlice kalktı ve yeni iş arkadaşı gelsin diye beklemeye koyuldu. Hiç bitmeyecekmiş gibi gelen bir gecikmeden sonra yeni dost göründü ve derhal aç kurtlar gibi kahvaltı masasına saldırdı.</p>

    <p>Fagin bir sandalye çekip onun karşısına geçerek, “Bolter!” dedi.</p>

    <p>Noah, “Efendim?” dedi. “Buradayız işte! Ne var be?.. Bana bir iş yaptırtacaksan boşuna; önce karnımı doyurayım! Bu yerin en büyük kusuru bu! Sofrada yemeği adamın boğazına diziyorsunuz!”</p>

    <p>Fagin içinden yeni dostunun açgözlülüğüne en ağır lanetleri yağdırarak, “Bir taraftan yemek yerken konuşamaz mısın yani?” diye sordu.</p>

    <p>Noah, “Konuşurum elbet!” diyerek dev gibi bir ekmek dilimi kesti. “Konuşurken yediğimi daha bile iyi öğütürüm. Charlotte nerde?..”</p>

    <p>Fagin, “Dışarda!” diye yanıtladı. “Öteki kızla beraber dışarı gönderdim onları bu sabah. Çünkü seninle baş başa olalım istedim.”</p>

    <p>Noah, “Yaa?..” dedi. “Keşke göndermezden önce bana biraz ekmek kızarttırıp tereyağı sürdürtüvereydin. Her neyse, başla konuşmaya. Çekinme, ben yine yememi sürdürürüm.”</p>

    <p>Gerçekten de herhangi bir şey onun yemesine engel olacak diye çekinmekte bir anlam yoktu. Çünkü sofraya büyük işler başarmak niyetiyle oturmuş olduğu belliydi.</p>

    <p>Fagin, “Dün iyi çalıştın iki gözüm!” dedi. “Pek güzel. Daha ilk gününde altı tane şilin, dokuz peni, bir de yarım peni toparlayabilmek! Çok başarılı! Sübyan alanı senin için bir servet kaynağı olacak evladım.”</p>

    <p>Noah, “Üç bira sürahisiyle o süt kutusunu da unutma!” dedi.</p>

    <p>“Unutur muyum iki gözüm evladım? Bira sürahilerini almak bir deha eseri sayılır ya, hele o süt kutusu tam bir şaheser!”</p>

    <p>Yeni Mr. Bolter kendini oldukça beğenerek, “İşin acemisi olduğuma göre fena sayılmaz herhalde!..” diye akıl yürüttü. “Sürahileri bir parmaklığın üzerinden aldım. Süt kutusu da bir han duvarının önünde tek başına duruyordu. Belki yağmur yiye yiye paslanır ya da üşütür, nezle olur diye acıdım. Hah ha! Anlarsın ya!”</p>

    <p>Fagin de kahkahalarla güler gibi yaptı. Mr. Bolter gülmek işini tamamladıktan sonra üst üste birkaç lokma ısırarak ilk parça tereyağlı ekmeğini bitirdi ve ikincisine başladı.</p>

    <p>Fagin masanın üzerine doğru eğilerek, “Bolter, yavrucuğum, senden bir iş istiyorum!” dedi. “Büyük dikkat ve özen gerektiren bir iş.”</p>

    <p>Bolter, “Bana bak! Sakın beni aslanın ağzına atayım ya da gene karakollara filan göndereyim deme ha!” diye yanıtladı. “Hiç işime gelmez böylesi, açık söyleyeyim.”</p>

    <p>İhtiyar, “Bu işte hiç ama hiç tehlike yok!” dedi. “Yalnızca bir kadının peşine düşeceksin!”</p>

    <p>Mr. Bolter, “Yaşlı bir kadın mı?” diye sordu.</p>

    <p>“Genç.”</p>

    <p>“Öyleyse iyi kıvırırım. Okuldayken kızların peşine düşmekte benim üstüme yoktu! Ama izleyip ne yapacağım? Herhalde... Şey... değil ya?”</p>

    <p>“Hiçbir şey yapacak değilsin. Sadece bana onun nereye gittiğini, kimlerle görüştüğünü; bir de mümkünse neler konuştuğunu söyleyeceksin. Gittiği yer sokaksa adını, yerini; ev ise adresini unutmayacaksın. Toplayabildiğin kadar bilgi toplayacaksın.”</p>

    <p>Noah elinden fincanını bıraktı ve patronunun yüzüne açgözlülükle bakarak, “Ne vereceksin bana?” diye sordu.</p>

    <p>Bu işin onu iyice sarmasını isteyen Fagin, “Hakkıyla başarırsan bir sterlin veririm evladım!” dedi. “Bütün bir sterlin! Bu parayı şimdiye kadar hiçbir kimseye, hiçbir iş için vermedim ben! Meğer ki karşılığında yüz misli kâr bekleyeyim.”</p>

    <p>“Kim bu kız?”</p>

    <p>“İçimizden biri.”</p>

    <p>Noah burnunu kırıştırarak, “Vay canına be!” dedi. “Demek ondan kuşkulanıyorsun ha!”</p>

    <p>“Yeni birtakım arkadaşlar bulduğunu sanıyorum iki gözüm. Bunların kim olduğunu öğrenmem şart.”</p>

    <p>“Anladım. Eğer namuslu kişilerse onlarla tanışmak şerefine erişmek istiyorsun, öyle değil mi? Hah! Hah! Ha!.. Bu işi oldu bil!”</p>

    <p>Önerisinin böyle hemen kabul edilişine sevinen Fagin, “Bundan emindim zaten!” dedi.</p>

    <p>“Elbet. Peki, nerde bu kız? Nerde bekliyorum onu? Nereye gidiyorum?”</p>

    <p>“Bunların hepsini sana söyleyeceğim iki gözüm evladım. Sırası gelince onu sana göstereceğim. Sen sadece hazır ol. Gerisini sen bana bırak.”</p>

    <p>O gece, sonraki ve daha sonraki geceler casusumuz o bildik arabacı kılığına bürünmüş olarak Fagin’in bir sözüyle yollara düşmek üzere çizmeleri ayağında, kırbacı elinde, istim üstünde bekledi. Böylece altı gece geçti; upuzun, sıkıcı altı gece. Her gece Fagin, canının sıkılmış olduğu yüzünden okunarak eve dönüyor ve vaktin henüz tamam olmadığını söylüyordu. Yedinci gece her zamankinden daha erken ve gizleyemediği bir sevinç içinde eve döndü. Günlerden pazardı.</p>

    <p>“Bizim kız bu gece sokağa çıkıyor!” diye Noah’ya haber verdi. “Hem de eminim umduğumuz iş için çıkıyor. Çünkü bütün gün yanında kimsecikler yoktu. Korktuğu adam dışarda ancak sabaha karşı döner. Gel gidelim, çabuk!”</p>

    <p>Noah hiç sesini çıkarmadan ayağa kalktı çünkü ihtiyar öyle yoğun bir heyecan içindeydi ki, bu heyecan ona da geçmişti. Evden usulca çıktılar ve labirenti andıran bir sokaklar örgüsünü geçerek en sonunda bir meyhanenin önüne çıktılar... Noah bunun, Londra’ya ilk geldiği gece kalmış olduğu hanın meyhanesi olduğunu gördü.</p>

    <p>Saat on biri geçiyordu, kapı kapalıydı. Ama Fagin’in çaldığı hafif bir ıslık üzerine rezeleri hiç ses çıkarmadan dönerek açıldı. İki dost da ses çıkarmadan içeri girdiler, kapı arkalarından kapandı.</p>

    <p>Fagin fısıldamaya bile cesaret edemeyip söz yerine dilsiz oyununa başvurarak Noah’ya duvarın köşesindeki camı gösterdi ve tabureye çıkarak yan odadaki insanı gözetlemesini işaret etti.</p>

    <p>Noah soluk kadar hafif bir sesle, “Bu kadın mı?” diye sordu.</p>

    <p>Yahudi “evet” der gibi başını eğdi.</p>

    <p>Noah, “Yüzünü pek seçemiyorum!” diye fısıldadı. “Başı önüne eğik. Şamdan da arkasında kalmış.”</p>

    <p>Fagin, “Sen burda dur!” diyerek Barney’ye bir işaret yaptı.</p>

    <p>Barney çekildi ve bir an sonra yandaki odaya girerek fitilini düzeltecekmiş gibi yapıp şamdanı daha öne aldı. Bu arada bir şeyler söyleyerek kızın başını kaldırmasını sağladı.</p>

    <p>Casus, “Şimdi görüyorum,” dedi.</p>

    <p>“İyice görebildin mi?”</p>

    <p>“Bin kişinin içinde olsa tanırım!”</p>

    <p>Sonra yan odanın kapısı açılıp da kız dışarı çıkarken Noah Claypole gözetleme kulesinden apar topar aşağı indi. Fagin onu perdeyle örtülü küçük bir bölmeye çekti. Soluklarını tutarak beklediler. Kız gizlendikleri yerin hemen önünden geçerek onların girmiş olduğu kapıdan dışarı çıktı.</p>

    <p>Kapıyı tutan oğlan, “Hişt!” dedi. “Pır.”</p>

    <p>Noah’yla Fagin bakıştılar. Noah hemen dışarı süzüldü. Kapıdaki oğlan, “Sol yana!” diye fısıldadı. “Sola sap ama karşı kaldırımdan yürü!”</p>

    <p>Noah bu denileni yaptı ve sokak lambalarının ışığında, kızın karaltısının epeyce ilerlemiş olduğunu gördü. Yaklaşmaya cesaret edebildiği kadar yaklaştı ve kızın hareketlerini daha rahat izleyebilmek için karşı kaldırımda kaldı.</p>

    <p>Nancy birkaç kez ürkek ürkek çevresine bakındı ve arkasındaki iki erkeğin geçmeleri için durup bekledi. İlerledikçe cesareti artar gibiydi. Daha güvenli, daha rahat adımlarla yürüyordu sanki. Gerideki casus da aralarındaki uzaklığı hiç bozmayıp gözlerini kızdan hiç ayırmayarak onun ardından yürüyüp duruyordu.</p>
  </div>
</body>
</html>