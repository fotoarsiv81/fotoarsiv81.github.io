<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">XXI</h1>

      <h2 class="baslik2">Yolculuk</h2>
    </div>

    <p>Sokağa çıktıklarında kasvetli bir sabahtı; sert bir rüzgârla birlikte sert bir yağmur yağıyordu. Bulutlar donuk renkli ve fırtınaya gebe gibiydi. Gece iyice yağışlı geçtiğinden yollarda kocaman su birikintileri oluşmuştu ve kaldırım kıyıları dere gibi akıyordu. Gökyüzü, günün yaklaşmasıyla hafifçe ağarmıştı ama bu, manzaranın karanlık ve kapanıklığını hafifletecek yerde artırmaya yarıyordu sanki. Hafif aydınlık ıslak damlarla kasvetli sokaklara sıcak bir renk ya da bir parlaklık serpmeden ancak sokak lambalarının ışığını sönükleştirmekle kalıyordu. Kentin bu semtinde henüz hiç kimse ayaklanmamış gibiydi. Evlerin pencereleri sımsıkı kapalı ve geçtikleri sokaklar sessiz, bomboştu.</p>

    <p>Onlar Bethnal Green Sokağı’na sapıncaya kadar gün iyice ağardı. Sokak lambalarından birçoğu söndürülmüştü. Tek tük köy arabalarının ağır ağır Londra’ya doğru geldikleri görülüyordu. Arada bir de çamurlara batmış bir posta arabası hızla takırdayıp geçiyordu. İçlerinde gaz lambaları yanan meyhaneler, aşçılar ve kahveler açılmıştı bile. Yavaş yavaş diğer dükkânlar da açılmaya ve yolda birkaç kişiye rastlanmaya başlandı. Sonra işbaşı yapmaya giden bölük pörçük işçi kafileleri belirdi. Daha sonra da başlarında balık sepetleri taşıyan kadın ve erkekler; zerzevat yüklü eşek arabaları; canlı kasaplık hayvanlar ya da parçalanmamış hayvan etleriyle yüklü arabalar; ellerinde kovalarla sütçü kadınlar sökün etti; kentin doğu mahallelerine doğru kesintisiz akın eden bir insan dizisi. Kentin göbeğine yaklaştıkça gürültü ve kalabalık derece derece artıyordu. Shoreditch ile Smithfield arasındaki sokaklara vardıkları zaman iyice gürültü ve kargaşa içinde kaldılar. Gün ağaracağı kadar ağarmıştı artık ve Londra halkının yarısının sabah uğraşları başlamış bulunuyordu.</p>

    <p>Smithfield’e vardıkları vakit karmakarışık yaygaralardan oluşmuş öyle bir şamatayla karşılaştılar ki Oliver Twist şaşkınlıklar içinde kaldı.</p>

    <p>Smithfield’de pazar kurulmuştu. Yerler, hemen hemen ayak bileklerine kadar çıkan çamur ve pislikle kaplıydı. Büyükbaş hayvanların pis kokulu gövdelerinden durmaksızın yükselen kalın buhar bulutları, bacaların üzerine çökmüş duran sislere karışarak havada kopkoyu dalgalanıyordu. Geniş pazaryerinin orta yerindeki bütün kafesler koyun doluydu. Kaldırım kenarındaki direklere üç-dört sıra halinde öküzler ve başka büyükbaş hayvanlar bağlanmıştı. Köylüler, celepler, sığırtmaçlar, çığırtkanlar, çocuklar, yankesici ve hırsızlar, her çeşit it uğursuz, bir kitle halinde birbirine girmişti. Sığırtmaçların ıslıkları, köpek havlayışları, sığırların böğürüp boynuz vurmaları, koyun melemeleri, domuzların kâh homurtu halinde kâh tiz çıkan sesleri, çığırtkanların bağırışları, dört bir yandan yükselen haykırmalar, küfürler, kavga yaygaraları, çalınan çıngıraklar ve kahvelerden taşan gürültüler... Sıkışıklık, itişip kakışmalar, hayvan sürülerinin geçişleri, kamçı ve dayaklar, seslenişler, pazaryerinin her köşesinden yükselen kulak tırmalayıcı kargaşa; durmadan oradan oraya koşuşan, pis, tıraşı uzamış, eski püskü giyimli yoksul insanlar, her şey, etrafta baş döndürücü, sersemletici, akıl karıştırıcı bir görüntü yaratıyordu.</p>

    <p>Oliver’ı elinden tutan Bill Sikes dirsekleriyle kalabalığın en civcivli yerinde kendine yol açarken çocuğu afallatan ses ve görüntülere pek az dikkat ediyordu. İki üç kez bir arkadaşına rastlayarak başıyla selamlaştı. Bunların sabah sabah bir “yudumcuk almak” çağrısına kapılmadı ve ısrarla yoluna devam etti. Sonunda kargaşanın içinden sıyrıldılar ve Hosier-lane yolundan geçerek Holborn’a ulaştılar.</p>

    <p>Mr. Sikes St. Andrews Kilisesi’nin çan kulesindeki saate bakarak, “Saat yediye yaklaşmış, küçük!” dedi. “Pergelleri aç bakalım. Yürü; öyle gerilerde kalma küçük haylaz!”</p>

    <p>Böyle diyerek küçük yol arkadaşının bileğini şöyle bir çekeledi. Oliver da adımlarını, hızlı yürümekle koşmak arası bir çeşit tırıs tempoya uydurarak haydudun attığı uzun uzun adımlara yetişmeye çabaladı.</p>

    <p>Hyde Park köşesini dönüp Kensington yoluna düzülünceye kadar bu hızı sürdürdüler. Sonra Sikes biraz yavaşladı ve arkalarından gelmekte olan boş bir köy arabasının yaklaşmasını bekledi. Arabanın üzerinde “Hounslow” diye yazdığını görünce elinden geldiği kadar incelikli davranmaya çalışarak arabacıya, kendilerini Isleworth’a kadar götürüp götüremeyeceğini sordu.</p>

    <p>Arabacı, “Atlayın bakalım!” dedi. “Senin oğlan mı bu, ahbap?..”</p>

    <p>Sikes, “Evet, benim oğlan!” diyerek yiyecek gibi Oliver’a baktı ve elini, dalgınlıkla tabancanın durduğu cebe soktu.</p>

    <p>Oliver’ın soluk soluğa kalmış olduğunu gören adam, “Baban çok hızlı yürüyor da yetişemiyorsun galiba, değil mi ahbap?” dedi.</p>

    <p>Sikes hemen, “Hiç de değil!” diye atıldı. “Alışıktır o. Ned, tut elimi de atla içeri.”</p>

    <p>Böyle diyerek Oliver’ın arabaya binmesine yardım etti. Arabacı da bir çuval yığınını göstererek çocuğa yatıp dinlenmesini söyledi.</p>

    <p>Kilometre taşlarının önünden geçtikçe Oliver, yol arkadaşının onu nereye götürdüğünü merak edip duruyordu. Kensington, Hammersmith, Chiswick, Kew Köprüsü, Brentford; hepsi geride kalmışlardı. Ama haydutla Oliver hâlâ evlerinden yeni çıkmışlar gibi yollarını sürdürüyorlardı. Sonunda adı “Coach and Horses<a class="si-noteref" href="#s25" id="ref_s25">25</a>” olan bir hana vardılar. Biraz ötede yol ikiye ayrılıyordu. Araba burada durdu.</p>

    <p>Bill Sikes hemen apar topar yere atladı. Oliver’ı da yere indirdi ve dik dik yüzüne bakarak paltosunun cebine anlamlı bir biçimde vurdu.</p>

    <p>Arabacı, “Güle güle oğul!” dedi.</p>

    <p>Sikes oğlanı sarsalayarak adama, “Somurtuktur bizim oğlan!” dedi. “Domuzluğu tutar bazen! Kusuruna bakma gayri.”</p>

    <p>Arabacı yerine geçerek, “Neden bakacakmışım!” diye yanıtladı. “Her neyse, hava da açtı.”</p>

    <p>Ve arabasını sürüp gitti.</p>

    <p>Sikes onun iyice uzaklaşmasını bekledi. Sonra Oliver’a isterse çevreye bakabileceğini söyleyerek gene yürümeye başladı.</p>

    <p>Sol tarafa dolanarak hanı biraz geçtiler; sonra sağa ayrılan bir yola saptılar ve bu yolda uzun zaman yürüdüler. İki tarafta da birçok geniş bahçe ve zengin evleri vardı. Onları Twickenham’a götüren küçük bir köprünün üzerinden geçtikten sonra yalnızca bir bardak bira için mola vererek yürümeye devam ettiler ve sonunda bir kasabaya ulaştılar. Burada Oliver bir evin duvarı üzerinde oldukça büyük ve güzel harflerle, “Hampton” diye bir yazı okudu. Üzerinde “Red Lion<a class="si-noteref" href="#s26" id="ref_s26">26</a>” diye bir arma olan bir <em>pub</em>’un önünden geçip kısa bir süre ırmak boyunu izlediler. Sikes dar bir yola saparak dosdoğru levhasındaki arması okunmayan bir <em>pub</em>’a girdi ve mutfak ateşinin başında öğle yemeği ısmarladı.</p>

    <p>Mutfak basık tavanlı, eski bir odaydı. Tavanda kocaman bir atkı ve ateşin çevresinde yüksek arkalıklı tahta sıralar vardı. Buralarda, işçilerin giydiği gibi büzgülü gömlekler içinde kaba saba görünüşlü bir sürü adam oturmuş, içki ve sigara içiyorlardı. Oliver ve Sikes’la hemen hemen hiç ilgilenmediler. Sikes da onlarla ilgilenmediği için Oliver’la birlikte bir köşede oturup rahatlarına baktılar.</p>

    <p>Yemekte soğuk et yediler. Sonra da uzun zaman oyalandılar. Mr. Sikes üst üste üç-dört kez piposunu tüttürerek keyif çattıkça Oliver artık herhalde buradan öteye gitmeyeceklerini sanmaya başladı. Sabah erken kalkıp onca yol yürümekten yorgun düştüğü için önce biraz uyukladı. Sonra halsizlik ve tütün dumanıyla kendinden geçerek büsbütün uyuyakaldı.</p>

    <p>Sikes’ın itelemesiyle uyandığında ortalık adamakıllı kararmıştı. Çocuk oturup çevresine bakabilecek kadar kendini topladığı zaman sayın dostunun bir işçiyle bira içerek canciğer kuzu sarması, dostluk edip söyleşmekte olduğunu gördü.</p>

    <p>Sikes, “Demek Aşağı Halliford’a gidiyorsun, öyle mi?” diye sormaktaydı.</p>

    <p>Adam, “Evet öyle!” diye yanıtladı. Fena halde ya da (görünüşe göre) iyice içkili gibiydi. “Gecikmeye de niyetim yok!” diye ekledi. “Atım sabah gelirken yüklüydü. Şimdi giderken yüklü olmayacağı için yolu çabucak alır. Atımın şerefine dostum! Hakçası! İyi hayvandır!..”</p>

    <p>Sikes bira sürahisini yeni arkadaşından yana iterek, “Oğlanla beni oraya kadar götürebilir misin?” diye sordu.</p>

    <p>Adam başını sürahiden kaldırarak, “Hemen gidiyorsanız götürürüm,” diye yanıtladı. “Halliford’a mı gidiyorsunuz?”</p>

    <p>Sikes, “Oradan Shepperton’a geçeceğiz!” dedi.</p>

    <p>Beriki, “Gideceğin yere kadar sizinle beraberim!” diye yanıtladı. “Becky, hesap tamam mı?”</p>

    <p>Barcı kız, “Evet, bu bay ödedi!” diye yanıtladı.</p>

    <p>Adam sarhoş bir ciddilikle, “Bana bak ahbap, olmadı bu!” diye karşı çıktı.</p>

    <p>Sikes, “Neden olmasın?” diye sordu. “Sen bizi yanına alacaksın madem, ben de sana birkaç bira ısmarlarsam ne çıkar?..”</p>

    <p>Adam yüzünü derin bir düşünceyle buruşturarak bu sorunun üzerine eğildi. Sonra Sikes’ın elini kavradı ve onun çok erkek adam olduğunu söyledi. Mr. Sikes buna, “Şaka ediyorsun!” diye yanıt verdi ki adamcağız ayık olsaydı gerçekten şaka ettiğinden kuşkulanılabilirdi.</p>

    <p>İki dost karşılıklı birkaç iltifatta daha bulunduktan sonra çevredekilere iyi geceler dileyip dışarı çıktılar. Barcı kız masanın üzerindeki sürahi ve kupaları topladıktan sonra onların yola çıkışını izlemek için elinde tepsi gidip kapıda durdu.</p>

    <p>İçeride sağlığına kadeh kalkmış olan beygir, arabaya koşulmuş olarak dışarıda hazır bekliyordu. Oliver’la Sikes hiç oyalanmadan bindiler. Atın sahibiyse birkaç dakika oyalanarak hayvanı övdü ve seyis çocukla bütün dünyaya, bu atın bir eşini daha bulup çıkarmaları için meydan okudu. Sonra seyisten dizginleri aldı ve at da başını önce bir arkaya doğru atıp bir an arka ayaklarının üstünde doğrulduktan sonra hızla ileri atıldı ve alnının akıyla kentten çıktı.</p>

    <p>Çok karanlık bir geceydi. Irmaktan ve yöredeki batak yerden bir rutubet sisi yükselerek ıssız tarlaların üzerine yayılıyordu. Soğuk da iliklere işliyordu; her yer kasvetli ve karanlıktı... Tek kelime konuşulmuyordu çünkü arabacının uykusu gelmişti ve Sikes da onu konuşturacak kadar keyifli değildi. Oliver bir köşeye büzülüp oturmuş, korku ve kaygıdan şaşkın haldeydi. Manzaranın ıssızlığı karşısında korkunç bir sevince kapılmışçasına dallarını sallayıp duran çıplak ağaçları olmayacak şeylere benzetiyordu.</p>

    <p>Sunbury Kilisesi’nin önünden geçerken saat yediyi çaldı. Karşıdaki araba vapuru iskelesinin penceresinden görünen ışık yola vuruyor ve altında mezarlar olan kapkara bir porsuk ağacını büsbütün gölgelere boğuyordu. Oldukça yakından bir çağlayan sesi geliyor ve yaşlı ağacın yaprakları gece rüzgârında hafifçe kımıldıyordu. Ölmüşlerin rahat uyuması için söylenen hafif bir ninniydi bu sanki.</p>

    <p>Sunbury’den geçtiler ve gene ıssız araba yoluna çıktılar. Dört-beş kilometre sonra araba durdu. Sikes indi, Oliver’ı elinden tuttu ve bir kez daha yola düzüldüler.</p>

    <p>Yorulan çocuk Shepperton’da bir eve gideceklerini ummuştu ama öyle olmadı. Çamur ve karanlığın arasından, ıssız kır yollarından ve soğuk çayırlıklardan yürüyerek geçtiler. Sonunda, pek de uzak olmayan bir kasabanın ışıkları göründü. Oliver tam aşağıda bir su parıltısı gördü ve bir köprüye yaklaşmakta olduklarını fark etti.</p>

    <p>Sikes, köprüye iyice yaklaşıncaya kadar dosdoğru yürüdü, sonra birden sol taraftaki kıyıdan aşağı doğru döndü. Oliver korkudan perişan olarak, “Irmak!” diye düşündü. “Beni bu ıssız yere öldürmeye getirmiş!”</p>

    <p>Kendini yere atmak ve hayatını bağışlasın diye hayduda yalvarmak üzereydi ki her yanı dökülen, harap, ıssız bir evin önüne gelmiş olduklarını gördü. Kapının iki yanında birer pencere vardı. Ev iki katlıydı ama görünürde hiçbir ışık yoktu. Karanlık, baştan aşağı harap ve görünüşe göre bomboş bir yerdi.</p>

    <p>Hâlâ Oliver’ın eli elinde olan Sikes evin alçak sundurmasına çıktı ve kapı mandalını kaldırdı. Kapı itilince açıldı ve haydutla çocuk içeri girdiler.</p>
  </div>

  <div class="si-footnotes">
    <div class="si-footnote" id="s25">
      <a class="si-backref" href="#ref_s25">25</a>. O zamanlar Hounslow Londra’nın 20 km. kadar güneybatısında kalan bir kasabaydı. Coach and Horses, araba ve atlar anlamına gelir; geleneksel atlı araba yolunun üzerindeki hanlara çok sık verilen bir addır. (Y.N.)
    </div>

    <div class="si-footnote" id="s26">
      <a class="si-backref" href="#ref_s26">26</a>. (İng.) Kırmızı Aslan. İngiltere’de <em>pub</em>’lar sattıkları biranın üretildiği fabrikalarının armalarını taşır. Red Lion, Hampton’da hâlâ varlığını sürdüren, çok geleneksel bir <em>pub</em>’dır. (Y.N).
    </div>
  </div>
</body>
</html>