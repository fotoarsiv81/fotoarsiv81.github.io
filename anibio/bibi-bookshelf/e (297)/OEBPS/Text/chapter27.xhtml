<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">III</h1>

      <h2 class="baslik2">Hikâyemiz gene Fagin ve ortaklarına dönüyor</h2>
    </div>

    <p>Taşradaki yoksullar evinde bunlar olup bitedursun, Mr. Fagin ininde (Nancy’nin gelip Oliver’ı aldığı yer), isi tüten, ölgün bir ateşin başında kara kara düşünmekteydi. Dizinde tuttuğu körükle besbelli ateşi canlandırıp diriltmeye çalışırken derin düşüncelere dalmıştı. Kollarını körüğün üstüne devşirip çenesini başparmaklarına dayamış ve gözlerini, dalgın dalgın ocağın demirlerine dikmişti.</p>

    <p>Arkasındaki bir masada Elegeçmez, Charley Bates ve Tom Chitling hararetli bir <em>whist</em><a class="si-noteref" href="#s28" id="ref_s28">28</a> oyununa dalmışlardı. Elegeçmez iki arkadaşına karşı oynuyordu. Sürekli kendine özgü bir zekâyı dışa vuran yüzü, oyunu son derece dikkatle izlediği için daha ilgi çekici olup çıkmıştı. Elegeçmez, Mr. Chitling’in elini hiç gözden kaçırmamaya çalışıyor ve durup durup bakarak kendi oyununu onun elindeki kâğıtlara göre ayarlamak akıllılığını gösteriyordu. Hava soğuk olduğundan şapkası başındaydı. Hoş, Elegeçmez çoğu zaman içerdeyken de şapkayla gezmek alışkanlığındaydı, o başka! Aynı zamanda dişlerinin arasında toprak bir pipo da vardı. Kendisi bunu dişlerinin arasından oldukça kısa süreler için çıkarıp masanın üzerindeki cinli su testisine sokuyor, sonra yine dişlerinin arasına sıkıştırıyordu.</p>

    <p>Üstat Bates de oyuna dikkat veriyordu ama becerikli arkadaşından daha heyecanlı bir mizaca sahip olduğundan testiye daha sık başvurduğu ve aynı zamanda birçok şakalar yapıp ipe sapa gelmez sözler söylediği görülebiliyordu ki bütün bunlar bilimsel oynayan bir oyuncuya yakışmayan şeylerdir. Hatta Elegeçmez, aralarındaki içtenliğe sığınarak birkaç kez büyük bir ciddilikle bu yakışıksız tutumlarından dolayı arkadaşının kulağını bükmüştü. Mr. Charley Bates bu eleştirilerin hepsini dostça karşılamış; arkadaşına yalnızca, “Git işine”, “Aldırma, cambaza bak” ve buna benzer cuk oturmuş şakalarla yanıt vermişti. Onun böyle taşı gediğine koyuvermesi de Mr. Tom Chitling’in bir hayli hayranlığını kazanmıştı. Adı geçen bu son delikanlıyla ortağı Üstat Bates’in her oyunda yenilmeleri epeyce dikkate değer. Bu durumun Üstat Bates’i kızdıracağı yerde son derece eğlendirmesi de ilginçtir. Çünkü kendisi her elin sonunda makaraları koyveriyor ve ömründe böyle kıyak oyun görmediğine yeminler ediyordu.</p>

    <p>“İki per, bir as!” dedi Mr. Chitling yelek cebinden yarım kron<a class="si-noteref" href="#s29" id="ref_s29">29</a> çıkararak asık suratla, “Ben senin gibisini görmedim Jack!” dedi. “Her şeyi kazanıyorsun be! Elimizde iyi kâğıtlar olsa bile Charley’yle ben hiç işe yaramıyoruz.”</p>

    <p>Gayet tasalı bir tavırla söylenen bu sözün ya anlamı ya da anlatım biçimi Charley Bates’in iyice hoşuna gitmiş olsa gerek ki salıverdiği kahkaha Fagin’i dalgınlığından ayılttı ve “Ne oluyor?” diye sormasına neden oldu.</p>

    <p>“Aman be Fagin! Ne mi oluyor? Keşke bu oyunu izleyeydin! Tommy Chitling bir puan bile alamadı. Ben Elegeçmez’e karşı onunla eşim.”</p>

    <p>Yahudi durumu kavradığını belirtmek için sırıtarak, “Evet, evet,” dedi. “Vazgeçme Tom! Yine dene şansını.”</p>

    <p>Mr. Chitling, “Teşekkür ederim Fagin ama bu kadarı bana yetti,” diye yanıtladı. “Şu Elegeçmez olacak herifin şansı öyle iyi gidiyor ki karşısında durulmuyor!”</p>

    <p>Fagin, “Heh! Heh!” diye güldü. “Elegeçmez’e yetişebilmen için sabahları çok erken kalkman gerekir senin evladım!”</p>

    <p>Charley Bates, “Sabah mı?” dedi. “Elegeçmez’e yetişebilmek için çizmeleri geceden ayağa giymek gerek! İki gözünde iki teleskop, arkanda da bir dürbün olmalı!”</p>

    <p>Mr. Dawkins bu candan iltifatları gayet çelebi bir tavırla kabul etti ve bir oyun daha önerdi. Ama hazırdakiler yanaşmadılar. Piposu da sönmüş olduğu için Elegeçmez elindeki tebeşir parçasıyla masanın üzerine Newgate Zindanı’nın bir planını çizmeye koyuldu. Bir yandan da kendine özgü tiz bir sesle ıslık çalıyordu.</p>

    <p>Uzun bir sessizlik oldu. Biraz sonra Elegeçmez durdu ve Mr. Chitling’e dönerek, “Sen ne salak çocuksun Tommy!” dedi. “Fagin be, bu çocuk ne düşünüyor dersin?”</p>

    <p>Ateşi körüklemekte olan Fagin arkasına bakarak, “Ben ne bileyim, yavrucuğum?” diye sordu. “Belki yitirdiği paraları, belki de sayfiyede bir süre kaldığı dinlenme yurdunu düşünüyordur. Heh! Heh! Öyle mi oğlum Tom?”</p>

    <p>Elegeçmez, Tom’un yanıtlamasına fırsat bırakmadan, “Hiç bilem değil!” diye burun kıvırdı. “Sen ne diyorsun, Charley?”</p>

    <p>Üstat Bates pişmiş kelle gibi sırıtarak, “Ben diyorum ki Tommy’cik Betsie’ye iyice abayı yakmış,” diye yanıtladı. “Bak, nasıl kızardı pancar gibi! Ah, benim köse sakalım, ne şenlik be! Tommy Chitling âşık olmuş! Ah, Fagin! Fagin! Bu çocuk dört kol çengi, namussuzum!”</p>

    <p>Mr. Chitling’in aşkın tutsağı oluşunu düşünmeye bile dayanamayan Charley Bates kendini sandalyesine öyle bir bırakış bıraktı ki dengesini yitirip yere devrildi. Ama bu kaza neşesini bozmadığı için yerde boylu boyunca, gülmesi geçinceye kadar yattı. Sonra kalkıp yerine oturdu ve bir kahkahaya daha başladı.</p>

    <p>Yahudi, Mr. Dawkins’e gizlice göz kırpıp Üstat Bates’e de körüğün emziğiyle vurarak, “Sen ona bakma oğlum Tom,” dedi. “Bet iyi kızdır; sen ondan ayrılma. Sakın ondan ayrılayım deme evladım.”</p>

    <p>Yüzü iyice kızarmış olan Mr. Chitling, “Demek istediğim, bu iş burdakilerin hiçbirini ilgilendirmez demek istiyorum Fagin,” diye yanıtladı.</p>

    <p>Fagin, “Elbet ilgilendirmez ya!” dedi. “Charley’nin çenesi düşüktür zaten. Sen onun sakın kusuruna bakayım deme evladım. Betsy şeker gibi kızdır. Sen onun sözünden çıkmazsan sayesinde yükünü tutarsın Tommy.”</p>

    <p>Tom, “Sözünden çıktığım yok ki zaten!” diye yanıtladı. “Onun öğüdü olmasa enselenmeyecektim. Ama zararı yok! Benim enselenmem senin işine yaradı, değil mi Fagin? Zaten altı hafta nedir ki? Nasılsa eninde sonunda gireceğiz deliğe. Bari kış mevsiminde girelim de sokaklarda sürtmekten kurtulalım, öyle değil mi Fagin?”</p>

    <p>Fagin, “Elbet yavrucuğum,” dedi.</p>

    <p>Elegeçmez, Fagin’le Charley’ye gizlice göz kırparak, “Bet’in hatırı için gene seve seve girersin kodese, değil mi Tom?” diye sordu.</p>

    <p>Tom öfkeyle, “Deminden beri bunu söylemiyor muyuz yahu?” diye söylendi. “Dedik ya işte. Bunu böylece söyleyebilecek başka babayiğit varsa çıksın karşıma! Ha, Fagin?”</p>

    <p>“Nerde öyle babayiğit evladım? Nerde? Ben senden başkasını görmedim daha, oğlum Tom. Bir tanesin sen!”</p>

    <p>Zavallı yarım akıllı avanak, “Bet’i gammazlayaydım kendi yakamı kolayca kurtarırdım, değil mi Fagin?” diye hırsla sordu. “Tek bir sözümle Bet’i ele verebilirdim. Ha, Fagin?”</p>

    <p>“Elbet verebilirdin evladım.”</p>

    <p>“Ama ağzımı sıkı tuttum. Tutmadım mı Fagin?”</p>

    <p>Tom artık iyice boşanmış, soru üstüne soru yağdırıyordu.</p>

    <p>Fagin, “Tuttun elbet, sımsıkı tuttun,” diye yanıtladı. “Zaten sen yüreklisindir evladım. Ağzından söz kaçırmayacak kadar yürekli.”</p>

    <p>Tom, “Öyleyimdir belki de,” diyerek şöyle bir çevresine bakındı. “Eğer öyleysem bunda gülecek ne var, ha, Fagin?”</p>

    <p>Mr. Chitling’in adamakıllı ayranının kabarmış olduğunu gören Fagin onu hemen kimsenin gülmediğine inandırdı. Ve toplantının ciddiliğini kanıtlamak için de baş kabahatli olan Mr. Charley Bates’e döndü. Ama yazık ki ömründe hiç şu anki kadar ciddi olmadığını söylemek için ağzını açan Charley kendini tutamayarak öyle bir kahkaha kopardı ki artık sabrı taşan Mr. Chitling, sağa sola bakmadan karşı tarafa atıldı ve suçluya bir yumruk salladı. Kovalayanın elinden kaçmakta zaten usta olan Charley, yumruktan kaçınmak için hemen eğildi ve bunun zamanını öyle güzel ayarladı ki yumruk şen yaşlının göğsüne indi ve onun duvara doğru sendelemesine neden oldu. Fagin duvara dayanmış soluk almaya çalışırken Tom Chitling korkuyla ona bakıyordu.</p>

    <p>Tam bu sırada Elegeçmez, “Şşş!” dedi. “Çıngırak çaldı.” Ve şamdanı eline alarak usulca yukarıki kata çıktı.</p>

    <p>Odadakiler karanlıklar içindeyken çıngırak biraz sabırsızlıkla gene çalındı. Kısa bir zaman sonra Elegeçmez geri geldi ve Fagin’in kulağına bir şeyler fısıldadı.</p>

    <p>Fagin, “Ne!” diye bağırdı. “Yalnız mı?”</p>

    <p>Elegeçmez, evet der gibilerden başını eğdi ve şamdanın alevini eliyle siperleyerek Charley Bates’e gizlice, artık komikliğe son vermesi için işaret etti. Bu arkadaşça uyarıdan sonra gözlerini Fagin’in yüzüne dikti ve buyruk bekledi.</p>

    <p>İhtiyar Yahudi sararmış parmaklarını dişleyerek bir süre düşündü. Bu arada büyük bir korkusu varmış da bunun gerçekleştiğini öğrenmek istemiyormuş gibi heyecanla yüzünü oynatıp duruyordu. En sonunda başını kaldırdı. “Nerde?” diye sordu.</p>

    <p>Elegeçmez üst katı gösterdi ve dışarı çıkacakmış gibi bir hareket yaptı. Fagin onun bu sessiz sorusunu, “Evet, onu aşağı getir,” diye yanıtladı. “Şş! Charley, Tom, sizler dışarı bakalım. Ses etmek yok ha!”</p>

    <p>Charley ile biraz önce kavgalı olduğu delikanlı bu uyarıya derhal ve sessizce boyun eğdiler. Elegeçmez, elinde şamdan tekrar aşağı indiği zaman onlar sırra kadem basmışlardı. Elegeçmez’in peşinden kaba saba bir gömlek giymiş olan bir adam gelmekteydi. Bu adam çevresine alelacele bakındıktan sonra yüzünün alt kısmını gözden gizlemiş olan kalın atkıyı çıkardı ve ortaya hırsız Toby Crackit’in tıraşı uzamış, birden meşinleşmiş, çökmüş yüzü çıktı.</p>

    <p>Bu saygıdeğer kişi Fagin’i başıyla selamlayarak, “Nasılsın Fago?” diye sordu. “Elegeçmez, şu atkıyı benim çekmeceye at da cızlamı çekerken nerde olduğunu bileyim. Hay yaşayasın!”</p>

    <p>Böyle diyerek hırsız büzgülü köylü gömleğini çıkarıp kuşak gibi beline doladı, ateş başına bir sandalye çekti ve ayaklarını ocağın siperine dayadı.</p>

    <p>Üzüntüyle çizmelerini göstererek, “Şu hale bak Fago,” dedi. “O gün bu gündür ne pabuçlarım boya yüzü gördü ne de midem içki! Öyle bakıp durmasana yüzüme, herif! Her işin bir sırası var elbet. Yiyip içmeden iş konuşamam. Hadi, getir rızkımı da üç günün sonunda şöyle bir rahat karın doyuralım!”</p>

    <p>Fagin, evde ne yiyecek varsa masaya koysun diye Elegeçmez’e işaret etti ve kendi de hırsızın karşısına geçip oturarak keyfi gelsin diye bekledi.</p>

    <p>Görünüşe bakılırsa Toby’nin söze başlamak için hiç acelesi yoktu. Önceleri Fagin onun getirdiği haber hakkında ifadesinden bilgi edinmek ister gibi yüzüne bakmakla yetindi ama boşuna. Toby yorgun ve bitik görünüyorsa da yüz çizgilerinde hâlâ her zamanki dünyayla barışık huzur okunuyordu. Kir tabakalarıyla sakal kıllarının arasından bile hırsız Toby Crackit’in halinden hoşnut, kendini beğenmiş sırıtışı bir ışık gibi vurmaya devam etti. Sonra Fagin, bir sabırsızlık kıvranışı içinde onun ağzına götürdüğü her lokmayı saymaya ve bir yandan da bastıramadığı bir heyecanla odayı arşınlamaya başladı. Ama hepsi boşunaydı! Toby, dünya umurunda değilmiş gibi bir kayıtsızlıkla ortada yenilecek şey kalmayıncaya kadar yemeyi sürdürdü. Sonra Elegeçmez’in dışarı çıkmasını buyurarak kapıyı örttü; bir bardakta cinle su karıştırdı ve konuşmaya başlamak için hazırlandı.</p>

    <p>“İlk ve her şeyden önce Fago,” dedi.</p>

    <p>Yahudi sandalyesini ona yanaştırarak, “Evet? Evet?” diye sabırsızlandı.</p>

    <p>Mr. Crackit bir yudum içki almak için duraladı; sonra cinin çok nefis olduğunu söyledi, sonra da ayaklarını, alçak olan ocağın tam üstüne dayayıp çizmelerini gözleriyle aynı düzeye getirerek, oldukça rahat, “İlk ve her şeyden önce Fago,” diye yineledi, “Bill Sikes nasıl?”</p>

    <p>Fagin yerinden fırlayarak, “Ne!” diye haykırdı.</p>

    <p>Toby, benzi atarak, “Aman sakın...” diye söze başladı.</p>

    <p>Fagin öfkeyle tepinerek, “Ne sakını?” diye bağırdı. “Nerede onlar? Bill Sikes’la oğlan nerde? Nerdeler bunca gündür? Hangi cehennemde gizleniyorlar? Buraya neden gelmediler?”</p>

    <p>Toby usulca, “Soygun yattı,” dedi.</p>

    <p>Fagin, “Haberim var,” diyerek cebinden bir gazete çekip gösterdi. “Sonra?”</p>

    <p>“Evdekiler ateş açtı. Oğlanı vurdular. Bill’le ben onu aramıza aldık; dosdoğru vurduk arkadaki tarlalara. Sağa sola bakmadan. Ne çit dinledik ne hendek. Peşimizi bırakmadılar. Tanrı belalarını versin! Bütün memleket ayağa kalkmıştı, köpekleri de salmışlardı.”</p>

    <p>Yahudi, “Çocuk?” diye soludu.</p>

    <p>“Bill sırtlamıştı onu. Rüzgâr gibi kaçıyordu. Sonra bir an durup çocuğu aramıza aldık. Başı önüne düşmüş, buz kesmişti. Peşimizdekiler de ha yetişti ha yetişecek! Gayri herkes kendi başının çaresine baksın dedik. Her koyun kendi bacağından asılacağına göre! Böylece ayrıldık birbirimizden. Oğlanı da bir hendeğe yatırıp bıraktık. Öldü mü kaldı mı haberim yok. Benim bildiğim işte bu kadar!”</p>

    <p>Fagin ötesini dinlemedi bile. Tiz bir çığlık koparıp saçlarını yolarak odadan ve evden dışarı uğradı.</p>
  </div>

  <div class="si-footnotes">
    <div class="si-footnote" id="s28">
      <a class="si-backref" href="#ref_s28">28</a>. XVIII. yüzyılda çok sevilen bir iskambil oyunu. Oyuncu sayısı çift olmadığı zaman oyunculardan biri hayalî bir partnerle eşleşir (burada olduğu gibi) ve onun elini de denetler, böylece iki elle oynar. (Y.N.)
    </div>

    <div class="si-footnote" id="s29">
      <a class="si-backref" href="#ref_s29">29</a>. Beş şilin değerinde eski bir İngiliz parası. (Y.N.)
    </div>
  </div>
</body>
</html>