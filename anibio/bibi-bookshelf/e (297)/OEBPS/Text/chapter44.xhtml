<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">V</h1>

      <h2 class="baslik2">Oliver’ın keskin zekâ belirtileri sergileyen eski bir dostu, büyük kentte önemli biri olup çıkıyor</h2>
    </div>

    <p>Nancy’nin Bill Sikes’ı ilaçla uyutarak kendi kendine yüklediği görevini yerine getirmek üzere Rose Maylie’nin yanına koştuğu o gece, Great North Road’da Londra’ya doğru ilerlemekte olan iki kişi vardı ki, hikâyemizin bu bölümünde onlarla biraz ilgilenmek yerinde olur.</p>

    <p>Bunlar bir kadınla bir adamdı. Ama belki, bir dişiyle erkekti diye tanımlasak daha iyi anlaşılır. Çünkü erkek, çocukken bücür kalmış koca adamlara ve büyüdükleri zaman da fazla gelişmiş çocuklara benzediği için tam yaşları asla belli olmayan, iri kemikli, çarpık bacaklı, hantal, iri kemikli kişilerdendi. Kadın genç ve dayanıklı görünüyordu; sırtına sarılmış olan kocaman, ağır bir bohçanın yükünü kaldırabilmesi için de böyle olması şarttı zaten. Yol arkadaşınınsa yükü pek ağır değildi. Çünkü omzuna vurduğu değneğin ucunda yalnızca ucuz bir mendile sarılı ufak (ve görünüşe göre hafif) bir çıkın asılıydı. Bu duruma bir de bacaklarının olağanüstü uzunluğu eklenince onun hiç zahmetsiz, yol arkadaşından beş-altı adım ileride yürümesi mümkün oluyordu. Adam ara sıra kadına doğru dönüyor ve onun yavaşlığını kınayıp daha hızlanmasını buyururcasına başıyla sabırsız bir işaret yapıyordu.</p>

    <p>Böylece kentten çıkmakta olan posta arabalarına yol vermek için kenara çekilmekten başka, çevreleriyle hemen hiç ilgilenmeksizin tozlu yolda yürümeyi sürdürdüler ve sonunda Highgate Archway’den<a class="si-noteref" href="#s41" id="ref_s41">41</a> geçtiler. O zaman öndeki yolcu durdu ve sabırsızlanarak arkadaşına seslendi:</p>

    <p>“Yürüsene be! Amma da tembelsin Charlotte!”</p>

    <p>Kadın yorgunluktan soluğu kesilmiş bir halde ona yetişerek, “Ne yapayım? Sırtımdaki yük öyle ağır ki!..” diye sızlandı.</p>

    <p>Erkek yolcu, “Ağır mı? Neler zırvalıyorsun sen be? İşin ne?” diyerek kendi çıkınını bir omuzdan öbür omza vurdu. “Şuna bak be! Gene dinleniyor! Eğer sen adamı çileden çıkarmazsan ne çıkarır bilmem!”</p>

    <p>Kadın sırtını bir duvara dayadı; yüzünden aşağı terler boşanarak arkadaşının yüzüne baktı.</p>

    <p>“Daha çok var mı?”</p>

    <p>Uzun bacaklı yolcu, “Çok mu? Yahu geldik sayılır! Bak!” diyerek ileriye doğru işaret etti. “İşte Londra’nın ışıkları.”</p>

    <p>Kadın karamsarlıkla, “En az üç kilometre var daha!” diye mırıldandı.</p>

    <p>Noah Claypole (çünkü uzun bacaklı erkek yolcu oydu), “Üç varmış, otuz varmış senin üstüne vazife değil,” diye yanıtladı. “Sen kalk da yürümene bak, yoksa tekmeyi yiyeceksin ha, bak, deyivereyim.”</p>

    <p>Noah burnu öfkeden büsbütün kızararak söylediğini yapmaya cidden niyetliymiş gibi üzerine yürüyünce kadın başkaca söz etmeden ayağa kalktı ve onun yanı sıra iki büklüm, yola koyuldu.</p>

    <p>Birkaç yüz metre gittikten sonra, “Noah be, gece nerede konaklıyoruz?” diye sordu.</p>

    <p>Yaptığı uzun yürüyüş nedeniyle sinirleri hayli bozuk olan Mr. Noah Claypole, “Ne bileyim ben!” diye homurdandı.</p>

    <p>“Yakında bir yerde dururuz umarım.”</p>

    <p>Mr. Claypole, “Yok, yakın bir yerde filan değil!” dedi. “Yakın yerde duraklayacak değiliz. Onun için hiç boşuna heveslenme.”</p>

    <p>“Ama neden?”</p>

    <p>Mr. Claypole ağırbaşlılıkla, “Ben sana bir şeyi yapacağım ya da yapmayacağım dedim mi yetmeli,” dedi “Nedeni niçini seni hiç ilgilendirmez.”</p>

    <p>Charlotte, “Bu kadar sinirlenme canım!” diye söylendi.</p>

    <p>“Kentin kapısında ilk gördüğümüz hana girip yatsak ne kadar hoş olur, değil mi? Sowerberry bizi eliyle koymuş gibi bulsun diye!” Mr. Claypole alaylı bir ses tonuyla konuşuyordu. “Yağma yok! Benim niyetim kente girip izimi en dar, en kuytu sokaklarda yitirmek. En kalabalık yerde, şöyle köşe bucak bir han buluncaya kadar duraklamaya hiç niyetim yok! Sersem kadın, sen otur kalk Tanrına şükret ki benim kafam çalışıyor. Çünkü işin başında mahsus ters yola sapıp dolaşarak başka taraftan dönmemiş olsaydık, seni bir hafta önce yakalayıp deliğe tıkmışlardı bile, küçükhanım. Değerdi de yani bu aptallığına!”</p>

    <p>Charlotte, “Biliyorum, ben senin kadar kurnaz değilim,” dedi. “Ama her suçu da ille bana yükleyip sen deliğe tıkılırdın deme. Ben tıkılsaydım sen de tıkılacaktın elbet!”</p>

    <p>Noah, “Parayı kasadan sen aldın, bal gibi biliyorsun bunu,” dedi.</p>

    <p>Charlotte, “Senin için aldım, ruhum Noah,” diye karşılık verdi.</p>

    <p>Mr. Claypole, “Benim için aldın da ben de parayı iç mi ettim yani?” diye sordu.</p>

    <p>“Yok. Bana güvendiğin için parayı benim taşımama izin verdin, kuzular gibi.” Charlotte Noah’nın çenesini tutup kaldırarak, “Zaten kuzumsun sen benim,” dedi ve onun koluna girdi.</p>

    <p>Durum gerçekten böyleydi ama hiçbir kimseye gözü bağlı, budalaca güvenmek Mr. Claypole’un huyu olmadığına göre bu beyefendinin hakkını yememek için hemen belirtelim ki eğer parayı şu âna kadar Charlotte’a teslim ettiyse bu, izlenilip ele geçtikleri takdirde paranın onun üstünde bulunmasını sağlamak ve kendini temize çıkarma fırsatı yaratıp kaçmayı kolaylaştırabilmek içindi. Ama elbet gizli amaçlarını dışarı vurmadı ve iki kader arkadaşı, çifte kumrular misali yollarını sürdürdüler.</p>

    <p>Mr. Claypole ihtiyatlı olmak kararı gereğince hiç durmadan, Islington’daki Angel Inn’e gelinceye kadar yürüdü. Buradaki yolcu ve araba kalabalığından zekice bir sonuç çıkararak Londra’ya gerçekten ulaşmış olduklarını aklı kesti. Ancak hangi sokağın daha kalabalık ve dolayısıyla daha sakınılacak olduğuna bakabilmek için duralayarak Saint John’s Road’a saptı. Çok geçmeden Gray’s Inn adlı hanla Smithfield arasında uzanan ve Londra’nın en kötü, en aşağılık semti olan pis ve karman çorman sokaklara dalmış bulunuyordu.</p>

    <p>Bu sokaklar boyunca Noah Claypole, Charlotte’u ardından sürükleyerek yürümeye devam etti. Bazen rastladığı küçük bir hanın dış görünüşünü bütünüyle kavrayabilmek için kaldırımdan aşağı iniyor, sonra her nedense hanı fazla göz önü bularak gene yürümeye başlıyordu.</p>

    <p>Sonunda şimdiye kadar gördüklerinden daha pis ve döküntü bir hanın önünde durdu. Bir de karşı kaldırıma geçip süzdükten sonra o gece bu handa konaklamaya karar verdiğini bildirmek lütfunda bulundu.</p>

    <p>“Ver şu bohçayı artık,” diyerek kadının sırtındaki yükü çözüp kendi omzuna attı. Sonra, “Sakın ben sana bir şey sormadan ağzını açıp konuşmak yok ha!” dedi. “Nedir bu yerin adı Üç Sa... Üç... neymiş?”</p>

    <p>“Sakatlar.”</p>

    <p>Noah, “Üç Sakatlar!” dedi. “İyiye alamet. Yürü bakalım. Peşime düş, sakın hiç geride kalma.”</p>

    <p>Bu uyarılarda bulunduktan sonra Mr. Noah tangırtılı kapıyı omzuyla itti ve peşinde yol arkadaşı olduğu halde hana girdi.</p>

    <p>Bar kısmında genç bir Yahudi’den başka kimsecikler yoktu. Bu genç iki dirseğini birden tezgâha dayamış, pis bir gazeteyi okumaktaydı. Noah’ya dik dik baktı; Noah da ona dik dik baktı. Sonra, “Üç Sakatlar burası mı?” diye sordu.</p>

    <p>Bardaki genç, “Budadıd adı okud,” diye yanıtladı.</p>

    <p>Noah, “Kente gelirken yolda rastladığımız bir bay bize burayı salık verdi,” dedi ve saygı uyandırmak için bulduğu bu kurnazca çareye dikkatini çekmek, belki de şaşkınlık göstermesini önlemek için dirseğiyle Charlotte’u dürttü. “Bu gece burada kalmak istiyoruz.”</p>

    <p>Barmen, “Bidmem yed vad mı ama bid sodayım,” dedi.</p>

    <p>Bunun üzerine Barney onları ufak bir arka odaya aldı ve istenilen nevaleyi önlerine getirdi. Sonra bu gece burada kalabileceklerini bildirdi ve sevimli çifti rahat rahat yiyip içsinler diye baş başa bırakarak dışarı çıktı.</p>

    <p>Efendime söyleyeyim; bu arka oda bar kısımının tam arka tarafına ve birkaç basamak aşağısına düşüyordu. Yani barda duran birisi, duvarda, yerden bir buçuk metre yukarıdaki küçük bir camlı pencereyi gizleyen perdeyi açmak yoluyla, arka odadaki konukları görmekle kalmaz, kulağını da aralığa dayarsa içeride ne konuşulduğunu açık seçik duyabilirdi (bu işi yaparken kendisinin içeriden görülme tehlikesi pek yoktu çünkü pencere duvarın loş bir köşesinde, bir tavan atkısının gölgesindeydi).</p>

    <p>Han sahibi daha bu dikiz camından gözünü ayıralı beş dakika ya olmuş ya olmamış, Barney de konukların yanından yeni dönmüştü ki, akşam mesaisine çıkmış olan Fagin, çömezlerinin bazılarından haber sormak üzere bara girdi.</p>

    <p>Barney hemen, “Şş,” dedi! “İdedde yabaddı vad.”</p>

    <p>İhtiyar, “Yabancı ha!” diye fısıldadı.</p>

    <p>Barney, “Heb de ped madrad!” dedi. “Tadradad yedme. Aba tat sada göde!”</p>

    <p>Bu bilgi besbelli Fagin’i pek ilgilendirmişti. Bir tabureye çıkarak gözünü pencereye uydurdu. Buradan Mr. Claypole’un tabaktan soğuk sığır eti, sürahiden de bira alarak lokma ve yudumlar halinde Charlotte’a verdiğini ve Charlotte’un da oturmuş sabırla erkeğinin keyfine göre yiyip içtiğini görebiliyordu.</p>

    <p>Fagin dönüp Barney’ye bakarak, “Hmm!” dedi. “Bu çocuğun hallerini beğendim. Kızı nasıl terbiye edeceğini öğrenmiş bile. İki gözüm, hiç çıt çıkarma da şunların konuşmasını dinleyeyim, bakalım neler diyorlar.”</p>

    <p>Fagin gözünü gene pencereye, kulağını da aralığa uydurdu ve dikkatle dinledi. Yüzünde ihtiyar bir şeytanın yüzüne yaraşacak kurnaz ve açgözlü bir ifade vardı.</p>

    <p>Mr. Noah Claypole bacaklarını uzatabildiği kadar uzattı ve başlangıcını Fagin’in duymamış olduğu bir konuşmayı sürdürerek, “İşte böyle,” dedi. “Niyetim bir beyefendi olmak. Artık tabutçuluğa paydos, canımın içi... Gelsin bana lüks hayat. İstersen seni de hanımefendi yaparım.”</p>

    <p>Charlotte, “İstemez olur muyum, ciğerimin köşesi,” diye yanıtladı. “Ama patronun kasasını boşalttıktan sonra tüyüp gizlenmek insana her zaman kısmet olmaz.”</p>

    <p>“Satarım kasaların anasını be! Bu dünyada boşaltılabilecek kasadan başka şeyler de var!”</p>

    <p>“Yani ne demek istiyorsun?”</p>

    <p>Noah bira içtikçe coşarak, “Yani cep, kadın portföyü, ev, araba, banka demek istiyorum,” diye yanıtladı.</p>

    <p>“Ama sen bütün bunları yapamazsın ki, canımın içi!”</p>

    <p>“Ben de yapabilenlerle ahbaplık kurmak için gözümü dört açarım. Onlar elbet bizden yararlanmanın bir yolunu bulurlar. Yahu, sen tek başına elli karıya bedelsin! Ben ömrümde senin kadar hinoğluhin, sinsi, fırsat verince senin kadar saman altından su yürütebilen karı görmedim be!”</p>

    <p>Charlotte, “Ah, ne tatlı şeyler söylüyorsun bana!” diyerek Noah’nın o meymenetsiz yüzüne bir öpücük kondurdu.</p>

    <p>Noah büyük bir ağırbaşlılıkla onun kollarından sıyrılarak, “Tamam, yeter artık!” dedi. “Fazla sırnaşma, yoksa kızıveririm ha!.. Ben aslında bir çete reisi olup onların iplerini elimde tutmak, gizlice onları izleyip gözetlemek istiyorum. Kâr getirdiği takdirde tam bana göre bir iş olur. Bu meslekten bir bayla tanışabilirsek... Ben derim ki senin cebindeki yirmi sterlinlik banknot helal olsun derim. Zaten kendimiz nasıl bozdurabileceğimizi pek bilemediğimize göre...”</p>

    <p>Bu düşüncesini belirttikten sonra Mr. Claypole gayet bilgiç bir edayla bira sürahisinin içine baktı; sürahiyi iyice çalkaladıktan sonra uzun uzun yudumladı. Besbelli bu onun keyfini iyice tazelemişti. Genç adam bir ikinci yudum almayı tasarlıyordu ki birden kapı açılıp içeriye yabancı bir adamın girmesi buna engel oldu.</p>

    <p>Gelen yabancı adam Fagin’di. Öyle bir güler yüzlü hali vardı ve yerlere kadar öyle bir eğildi ki demeyin gitsin! Böylece ilerleyerek yandaki masaya oturdu ve pişmiş kelle gibi sırıtmakta olan Barney’ye içki söyledi. Ellerini ovuşturarak, “Bu gece hava pek tatlı olmakla birlikte mevsime göre biraz serince sayılır, efendim,” dedi. “Anladığıma göre taşradan geliyorsunuz, değil mi efendim?”</p>

    <p>Noah Claypole, “Nerden anlıyormuşsun bunu?” diye sordu.</p>

    <p>Fagin, “Bizim Londra’da bu kadar toz yoktur,” diyerek Noah’nın ve kız arkadaşının pabuçlarıyla bohçalarını gösterdi.</p>

    <p>Noah, “Zehir gibi herifsin be! Hah, hah, ha!” diye güldü. “Duydun ya, Charlotte!”</p>

    <p>İhtiyar Yahudi sesini sır verir gibi alçaltarak, “İki gözüm, bu kentte zehir gibi olmazsan hapı yutarsın,” diye fısıldadı. “Yalanım yok, göreceksin!”</p>

    <p>Fagin böyle diyerek sağ elinin işaretparmağıyla burnunun yan tarafına şöyle bir vurdu. Noah da bu hareketi taklide özendi ama burnu o kadar büyük olmadığı için pek beceremedi. Gelgelelim Fagin bunu, onun kendisiyle tamamen aynı görüşte olduğuna dair bir işaret olarak kabul etti ve Barney’nin tam bu sırada getirdiği içkiyi oldukça içtenlikli bir tavırla yeni tanışlarına sundu.</p>

    <p>Mr. Claypole dudaklarını şapırdatarak, “Nefis doğrusu!” diye görüşünü açıkladı.</p>

    <p>Fagin, “Pahalıdır da!” diye yanıtladı. “Bunu her zaman içebilmek için insanın her daim kasalar, cepler, portföyler, evler, bankalar ve posta arabaları soyup boşaltması gerekir!”</p>

    <p>Mr. Noah kendi sözlerinin böyle yinelendiğini duyar duymaz apıştı kaldı ve benzi kül gibi oldu; korku dolu gözlerle bir Fagin’e, bir Charlotte’a bakmaya başladı.</p>

    <p>Yaşlı adam sandalyesini onların yanına çekerek, “Senin benden hiç korkun olmasın evladım,” dedi. “Keh, keh! Şansın varmış da rastlantıyla senin dediklerini benden başka duyan olmadı. Çok şansın varmış doğrusu!”</p>

    <p>Noah, bacaklarını dediği dedik beyefendiler gibi uzatmaktan vazgeçip toparlayabildiğince sandalyesinin altına sokuşturarak, “Ben çalmadım!” diye kekeledi. “Hep bu kızın başının altından çıktı! Para da hâlâ senin üstünde Charlotte! İnkâr edemezsin bunu!”</p>

    <p>Fagin, “Parayı kimin çaldığı, kimde olduğu fark etmez, iki gözüm,” diye konuştu ama atmaca gibi gözlerle kızdan ve iki bohçadan yana bakmaktan da geri kalmadı. “Ben de aynı yolun yolcusu olduğum için bu yaptığınız işi beğendim.”</p>

    <p>Mr. Noah Claypole kendini biraz toparlayarak, “Hangi yol?” diye sordu.</p>

    <p>Fagin, “O mesleğin yolu,” diye yanıtladı. “Handakiler de bizdendir. İlk atışta isabet ettirmişsin yavrum. Burada tamamen güvenlik altındasın. Koca şehirde Sakatlar’dan daha güvenli yer yoktur, inan; yani, bizden olanlar için tabii. Sana da, yengeye de kanım kaynadı. Onun için herkes uyarıldı. Yani içiniz rahat edebilir.”</p>

    <p>Bu sözler üzerine Mr. Noah Claypole’un içi rahat etmiş olabilirdi ama dışı hiç de rahat değildi. Çünkü ayaklarını ordan oraya sürtüp çeşitli münasebetsiz biçimlere girerek ezilip büzülüyor ve yeni dostunu korku karışık bir kuşkuyla süzüyordu.</p>

    <p>Fagin, “Dahasını da söyleyeyim,” diye sözünü sürdürdü. “Senin en büyük dileğini yerine getirebilecek bir dostum var benim. Sana yol gösterir. Önce kendine en uygun gelen meslek dalını seçer, sonra zamanla hepsini birer birer öğrenirsin.”</p>

    <p>Noah, “Ciddi konuşuyormuş gibi bir halin var,” dedi.</p>

    <p>Fagin, “Ciddi konuşmamakla elime ne geçer sanki?” diye omuz silkti. “Bana bak! Gel dışarıda konuşalım biraz seninle.”</p>

    <p>Noah bacaklarını derece derece masanın altından çıkararak, “Kendimizi zahmete sokup yerimizden kımıldamaya gerek yok,” diye yanıtladı. “Charlotte gider eşyaları yukarı taşır. Hey Charlotte, sen şu bohçaların gereğine bak!”</p>

    <p>Büyük bir azametle verilmiş olan bu buyruğu kız gık demeden yerine getirdi ve bohçaları elinden geldiğince yüklenip dışarı çıktı. Noah da o geçebilsin diye kapıyı açtı ve uzaklaştığına güven getirmek için arkasından baktı. Gene yerine geçtiği zaman, “Oldukça kontrol altında sayılır, değil mi?” diye sordu.</p>

    <p>Vahşi bir hayvanı evcilleştirmiş olanların ses tonuyla konuşuyordu.</p>

    <p>Fagin onun omzuna vurarak, “Bundan daha iyisi olamaz!” dedi. “Sen bir dâhisin, iki gözüm.”</p>

    <p>Noah, “Herhalde öyleyimdir!” diye yanıtladı. “Sanırım dâhi olmasaydım şimdi burada olmazdım. Ama bana bak! Zamanı boşa geçirme; bizim kız handiyse gelir.”</p>

    <p>Fagin, “Peki, buna ne diyorsun?” diye sordu. “Eğer dostuma ısınırsan onun çetesine katılmaktan daha iyi iş düşünebiliyor musun?”</p>

    <p>Noah o ufak gözlerinden birini kırparak, “Mesleğinin eri mi?” diye sordu. “Sen ondan haber ver.”</p>

    <p>“En üst kademede. Elinin altında bir sürü insan. Mesleğin en seçkin çevresine sahiptir.”</p>

    <p>Noah, “Hepsi kentli ya?” diye sordu.</p>

    <p>Fagin, “Aralarında taşradan gelme tek bir çaylak yok,” diye yanıtladı. “Emin ol, seni de almazdı. Benim tavsiyemi bile dinlemezdi ama şu ara yardımcı bakımından eli biraz darda da.”</p>

    <p>Noah elini pantolon cebine vurarak, “Uçlanmamız şart mı yani?” diye sordu.</p>

    <p>Fagin son derece kesin bir tavırla, “Başka türlü olanağı yok,” diye yanıtladı.</p>

    <p>“Yirmi sterlin ama! Çok para be!”</p>

    <p>“Bozdurulamadıktan sonra hiç de çok sayılmaz. Numarası, tarihi belli değil mi? Bankaya da haber verilmiştir herhalde? Arkadaşımın ne işine yarar ki? Ülke dışına çıkartmak gerek. O zaman da karaborsada az bir şey getirir.”</p>

    <p>Noah duraksayarak, “Kendisini ne zaman görebilirim?” diye sordu.</p>

    <p>“Yarın sabah.”</p>

    <p>“Nerede?”</p>

    <p>“Burada.”</p>

    <p>Noah, “Hım,” dedi. “Maaş nasıl?”</p>

    <p>“Beyler gibi yaşayacaksın. Yatıp kalkmak, yiyip içmek, tütün, içki bedava. Kazandığının yarısını vereceksin. Hanım kız da öyle.”</p>

    <p>Açgözlülük bakımından pek de ılımlı sayılamayacak olan Noah Claypole dostumuz, kendini tamamen bağımsız duyabilseydi bu öneriye (bütün parlaklığına karşın) “he” der miydi? Burası hayli kuşkulu. Ama olumsuz yanıt verirse yeni tanışının da onu derhal polise verebileceğini düşündükçe yavaş yavaş yumuşadı ve bu şartları uygun bulduğunu bildirdi.</p>

    <p>“Ama bana bak! Bizim kız çok çalışacağına göre ben kendim çok hafif bir iş isterim.”</p>

    <p>Fagin, “Şöyle fantezi bir şey, öyle mi?” diye sordu.</p>

    <p>“Tamam... öylesine bir şey. Bana bak, bana nasıl bir iş uygun düşer dersin? Hani bilirsin ya, fazla yorucu ya da tehlikeli olmayan bir şey. İşte bu cinsten bir iş gerek.”</p>

    <p>Fagin, “Demin konuşurken ispiyonculuk konusunda bir şeyler söylediğini duydum,” dedi. “Dostumun bu işi hakkıyla başaracak birine çok ihtiyacı var.”</p>

    <p>Mr. Noah Claypole ağır ağır, “Gerçekten de böyle bir laf etmiştim,” dedi. “Günün birinde bu işte elimi denemeyi de isterim namussuzum. Ama ispiyonculuk bir başına para getirmez, biliyorsun.”</p>

    <p>Fagin düşüncelere dalarak ya da dalmış gibi yaparak, “Pek doğru!” dedi. “Öyle. Para getiremeyebilir.”</p>

    <p>Noah onu kaygıyla süzerek, “Öyleyse başka ne iş düşünüyorsun?” diye sordu. “Sinsi bir iş olmalı ama sağlam olmalı. Hani kendi evimdeymiş gibisinden bir şey.”</p>

    <p>Fagin, “Yaşlı kadınlara ne buyurursun?” diye sordu. “Onların elindeki çantalarla paketleri kapıp kaçmakta iyi para vardır.”</p>

    <p>Noah başını olmaz der gibilerden salladı.</p>

    <p>“Ama avazları çıktığı kadar bağırıp bazen adama tırmık bile atmazlar mı? Hiç işime gelmez benim. Girebileceğim başka alan yok mu?”</p>

    <p>Fagin elini Noah’nın dizine vurarak, “Dur! Buldum!” dedi. “Sübyan alanı!”</p>

    <p>Mr. Claypole, “O da nesi?” diye sordu.</p>

    <p>Fagin, “Evladım, sübyan dediğimiz, annelerinin ellerine beş-on kuruş, bir lira filan verip bakkala, çakkala gönderdiği küçük çocuklardır; yapacağın iş de onların elinden paralarını çekip almak. Daima ellerinde hazır tutarlar nasılsa. Sonra ittirdiğin gibi yere düşürürsün veletleri; yavaş yavaş yürüyerek uzaklaşırsın. Gören de hiç kuşkulanmaz, çocuk yere düşüp bir yerini acıttı sanır. Keh! Keh! Keh!”</p>

    <div class="rsm">
      <img alt="" src="../Images/19.jpg"/>

      <div class="r-baslik">
        Yahudi ve Morris Bolter birbirlerini anlamaya çalışıyorlar.
      </div>
    </div>

    <p>Mr. Claypole da mest olup bacaklarını havaya kaldırarak “Keh! Keh!” diye güldü. “Vay canına be, tam bana göre bu!”</p>

    <p>Fagin, “Elbet sana göre,” diye yanıtladı. “Camden Town, Battle Bridge gibi semtlerde kendine şöyle, çarşıya giden piçlerin bol olduğu birkaç güzel alan çizersin. Sonra artık günün her saatinde, paşa gönlünün dilediği kadar sübyan yolar durursun. Keh! Keh! Keh!”</p>

    <p>Böyle diyerek Fagin dirseğiyle Noah’nın kaburgasını dürtükledi ve ikisi birlikte uzun uzun kahkahalarla güldüler.</p>

    <p>Biraz sonra Charlotte geri geldi, Noah da kendini toparladı.</p>

    <p>“Bu iş artık tamam!” dedi. “Yarın saat kaçta diyelim?”</p>

    <p>“On iyi mi?”</p>

    <p>Noah, iyi der gibilerden baş sallayınca Fagin, “Dostuma ne ad bildireyim?” diye sordu.</p>

    <p>Böyle kritik durumlara önceden hazırlıklı olan Mr. Claypole, “Mr. Bolter dersin,” diye yanıtladı. “Mr. Morris Bolter. Bu da Mrs. Bolter.”</p>

    <p>Fagin gülünç bir resmîlikle eğilerek, “Mrs. Bolter’ın emrine amadeyim efendim,” dedi. “Umarım yakın zamanda kendisini daha yakından tanımak şerefine kavuşurum.”</p>

    <p>Noah, “Duydun mu Charlotte?” diye gürledi.</p>

    <p>Mrs. Bolter elini Yahudi’ye doğru uzatarak, “Evet, Noah’cığım,” dedi.</p>

    <p>Bir zamanların Noah Claypole’u olan Mr. Morris Bolter, “Noah onun bana taktığı şakadan bir addır,” dedi. “Anlarsın ya?”</p>

    <p>Fagin bu seferlik nasılsa doğruyu söyleyerek, “Evet, anlıyorum,” diye yanıtladı. “Hem de tamamen. Şimdi artık size iyi geceler dilerim.”</p>

    <p>Böylece uzun uzun vedalaşmalar ve iyilik dileklerinden sonra Fagin oradan ayrıldı.</p>

    <p>Noah da hanım arkadaşını ona iyi kulak vermesi için uyararak Fagin’le yapmış olduğu anlaşmayı anlattı. Üzerindeki “küçük dağları ben yarattım” gibilerinden gururlu hava ona pek yaraşıyordu doğrusu. Öyle ya, sadece erkek oluşunun şeref ve ciddiliğini bilmekle kalmayan, aynı zamanda Londra ve çevresi sübyan alanına kayırılmış olarak atanmanın önemini de kavramış bir beyefendiydi bugüne bugün!</p>
  </div>

  <div class="si-footnotes">
    <div class="si-footnote" id="s41">
      <a class="si-backref" href="#ref_s41">41</a>. Mudfog’dan Islington’daki Angel’e kadar Londra ve York’u bağlayan yola verilen addır; kemerli bir viyadüğün altından geçer. Viyadük, 1813’te inşa edilmiş, 1897’de yerine çelik bir köprü yapılmıştır. (Y.N.)
    </div>
  </div>
</body>
</html>