<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">XVI</h1>

      <h2 class="baslik2">Nancy’nin sahip çıkmasından sonra Oliver Twist’in başına gelenleri anlatıyor</h2>
    </div>

    <p>Dar sokak ve avlular, en sonunda geniş, açıklık bir meydanda son buldu. Serpiştirilmiş duran hayvan kafesleri bu meydanın bir büyükbaş hayvan pazarı olduğunu gösteriyordu. Buraya gelince Sikes adımlarını biraz yavaşlattı. Çünkü Nancy’nin o hızla yürüyecek hali kalmamıştı. Sikes Oliver’a döndü ve sertçe, Nancy’nin elini tutmasını buyurdu.</p>

    <p>Oliver duralayarak çevreye bakınınca haydut, “Duydun mu?” diye homurdandı.</p>

    <p>Karanlık bir köşede, hiç kimsenin gelip geçmediği bir yerdeydiler. Karşı gelmenin hiç işe yaramayacağını Oliver açıkça görüp elini uzattı. Nancy onun elini sımsıkı kavradı.</p>

    <p>Sikes, “Öbürünü de bana ver!” diyerek çocuğun öteki elini tuttu. “Hey, Anasınıngözü!”</p>

    <p>Köpek, başını kaldırıp sahibine baktı ve homurdandı.</p>

    <p>Sikes öbür elini Oliver’ın boynuna götürüp korkunç bir küfür savurarak, “Bak, Anasınıngözü!” dedi. “Bu çocuk gık dese hemen tutacaksın. Tamam mı?”</p>

    <p>Köpek gene hırıldadı ve ağzını şapırdatarak Oliver’a öyle bir baktı ki hemen gırtlağına yapışmak için can atar gibiydi. Sikes köpeğine yüzü gülmez, yırtıcı bir beğenmeyle bakarak, “Hazır ve nazır, namussuzum!” diye söylendi. “Küçükbey, artık başına geleceği biliyorsun. İstediğin zaman hemen bağır. Bak köpek senin sesini nasıl kesecek! Düş önümüze çocuğum!”</p>

    <p>Bu hiç alışık olmadığı sevecen söze karşılık Anasınıngözü kuyruk salladı ve Oliver’a fiyaka olsun diye bir kez daha hırıldadıktan sonra öne düşüp yola düzüldü.</p>

    <p>Geçtikleri semt Smithfield’di ama kibar Grosvenor Meydanı<a class="si-noteref" href="#s16" id="ref_s16">16</a> da olsa Oliver bilemezdi. Karanlık, sisli bir geceydi. Yeni yeni yağmur yağmaya başlıyordu. Dükkânların ışıkları her an koyulaşıp evleri ve sokakları karanlığa boğan kalın sis tabakasını delip geçmekte güçlük çekiyordu. Sis her yeri Oliver’a daha yabancı gösteriyor, büsbütün içini karartıp korkusunu artırıyordu.</p>

    <p>Beş-on adım gitmişlerdi ki kalın sesli bir kilise çanı saat başını vurdu. İlk vuruşları duyar duymaz Oliver’ın yanındaki iki kişi durdular ve başlarını sesin geldiği tarafa doğru döndürdüler.</p>

    <p>Çan sesleri dinince Nancy, “Saat sekiz, Bill!” dedi.</p>

    <p>Sikes, “Söylemene ne hacet? Kulağım yok mu benim? Duydum elbet!” diye söylendi.</p>

    <p>Nancy, “Acaba onlar da duydular mı?” diye mırıldandı.</p>

    <p>Sikes, “Elbet duymuşlardır!” diye yanıtladı. “Ben enselenip içeri girdiğimde Bartlemey Günü’ydü.<a class="si-noteref" href="#s17" id="ref_s17">17</a> Bayram yerindeki oyuncak düdüklerin bile seslerini duyabiliyordum.”</p>

    <p>Yüzü hâlâ çan seslerinin geldiği yere doğru dönük duran Nancy, “Zavallı delikanlılar!” dedi. “Ah Bill, öyle aslan gibi gençler!”’</p>

    <p>Sikes, “Öyle ya, siz kadın kısmının aklı hep böyle işler zaten!” dedi. “Aslan gibi delikanlılarmış! Ne yapalım, artık ölü sayılabileceklerine göre aslan gibilikleri hiç önemli değil!”</p>

    <p>Bu avuntuyla Mr. Sikes içinden kabaran kıskançlık eğilimini bastırmış gibiydi. Oliver’ın bileğini daha sıkı kavrayarak pergelleri açmasını söyledi ona.</p>

    <p>Kız, “Dur bir dakika!” dedi. “Bir akşam saat sekizi vururken asılmaya götürülen sen olsan yürüyüp geçmezdim elbet, Bill. Ortalık diz boyu kar olup omzumda şalım bile olmasa yorgunluktan yerlere düşünceye kadar döner dolaşırdım Bill.”</p>

    <p>Hiç de romantik olmayan Mr. Sikes, “Peki ne işe yarardı bu?” diye sordu. “Benim pencereme bir eğeyle şöyle yirmi metrelik sağlam urgan atamadıktan sonra ha yüz kilometre yürümüşsün ha hiç yürümemişsin, bana göre hepsi bir olurdu! Yürü, haydi... Orada durup söylev çekmenin âlemi yok!”</p>

    <div class="rsm">
      <img alt="" src="../Images/08.jpg"/>

      <div class="r-baslik">
        Fagin ve çömezlerinin Oliver’ı karşılamaları.
      </div>
    </div>

    <p>Kız bir kahkaha attı ve şalını omuzlarına daha sıkı sardı. Gene yürümeye başladılar. Ama Oliver onun elinin titrediğini hissetti ve bir sokak fenerinin önünden geçerken yüzüne bakınca renginin ölü gibi bembeyaz kesildiğini gördü.</p>

    <p>Tam yarım saat tenha ve pimpis sokaklar boyunca yürüdüler. Çok az insana rastlıyorlardı. Rastladıkları kimseler de görünüşe bakılırsa Mr. Sikes’ın yer ve işinden kişilerdi. Sonunda daracık, çöplük bir yola saptılar. Burası eskici dükkânlarıyla doluydu. Artık nöbet tutmasına gerek kalmadığını bilmiş gibi köpek koşup ilerledi ve kapalı, boş duran bir dükkânın kapısının önünde durdu. Yapı harap durumdaydı ve kapıya, yıllardan beri burada dururmuş gibi görünen bir kiralık levhası çakılmıştı.</p>

    <p>Sikes sakınarak çevreye bakındıktan sonra, “Tamam!” dedi.</p>

    <p>Nancy kepengin altına doğru eğildi, Oliver bir çıngırak sesi duydu. Sonra sokağın karşı yanına geçtiler, birkaç dakika bir lambanın altında beklediler. Bir pencere camı usulca kaldırılmış gibi bir ses oldu ve az sonra kapı da yavaşça açıldı. O zaman Sikes, korku içindeki Oliver’ı apar topar yakasından tuttu ve üçü birden çarçabuk dükkâna girdiler.</p>

    <p>Sofa koyu karanlıktı. Kendilerine kapıyı açan insanın kapıyı içerden sürmeleyip zincirlemesini beklediler.</p>

    <p>Sikes, “İçeride kimse var mı?” diye sordu.</p>

    <p>Oliver’ a tanıdık gelen bir ses, “Yoo!” diye yanıtladı.</p>

    <p>Haydut, “Moruk yok mu?..” diye sordu.</p>

    <p>Ses, “Var!” diye yanıtladı. “Suratından düşen de bin parça. Sizi gördüğüne sevinecek mi acaba? Hiç sanmam! Ne gezer!”</p>

    <p>Ses kadar bu yanıt biçimi de Oliver’a tanıdık geliyordu ama karanlıkta konuşanın şeklini bile ayırt etmek güçtü.</p>

    <p>Sikes, “Işık yak be!..” dedi. “Yoksa düşüp kafamızı kırarız ya da köpeğin kuyruğuna basarız. Böyle bir şey yapacak olursan kendini kolla. Benden haber vermesi!”</p>

    <p>Ses, “Bir dakika yerinizde durun, ışık getireyim!..” dedi. Konuşanın ayak seslerinin uzaklaştığı duyuldu. Bir an sonra Mr. John Dawkins, diğer adıyla Elegeçmez’in görüntüsü ortaya çıktı. Elinde, çatal bir sopanın ucuna takılmış bir mum vardı.</p>

    <p>Küçükbeyimiz Oliver’a karşı alaycı bir gülümseyişten başka tanışıklık belirtisi göstermedi. Ziyaretçilere kendini izlemelerini işaret ederek döndü ve bir merdivenden aşağı inmeye başladı. Boş bir mutfaktan geçtiler. Küçük bir arka avluda olduğu anlaşılan basık tavanlı, toprak kokulu bir odanın kapısını açınca kendilerini çıngıraklı bir kahkaha karşıladı.</p>

    <p>Bu kahkaha ciğerlerinin eseri olan Üstat Charley Bates, “Amanın dostlar! Amanın!..” diye bağırdı. “İşte geldi. Vay canına, geldi be! Ah Fagin, bir bak şuna!.. Kuzum Fagin, bir bak! İnan olsun dayanamıyorum. Ne zevk, inan olsun dayanamıyorum! Tutun beni dostlar, tutun ki öleceğim gülmekten!..”</p>

    <p>Bu taşkın sevinç içerisinde Üstat Bates boylu boyunca yerlere serildi ve sözümona zevkten çatlıyormuş gibi beş dakika debelendi, tepindi durdu. Sonra ayağa fırlayarak çatal sopadan yapılma şamdanı Elegeçmez’in elinden kaptı ve Oliver’ı çevresinde sürekli dönerek inceledi. Bu arada Fagin de başındaki gecelik takkesini çıkardı ve şaşkına dönmüş olan Oliver’ın karşısında yerlere kadar tekrar tekrar eğildi. Daha ciddi kişiliği olan ve iş sırasında zevzekliği sevmeyen Elegeçmez ise sağa sola bakmadan Oliver’ın ceplerini karıştırmaktaydı.</p>

    <p>Charley, “Bak şunun cicilerine Fagin!” diyerek mumu öyle yaklaştırdı ki, Oliver’ın neredeyse ceketi tutuşuyordu. “Bak şunun cicilerine! En lüks kumaş, en şık dikiş! Ah, babamın köse sakalı, ne iş bu! Şu kitaplara da baksanıza! Tam bir beyefendi olmuş bu, Fagin!”</p>

    <p>Fagin, alaycı bir alçakgönüllükle eğilerek, “Seni çok iyi gördüm yavrucuğum!” dedi. “Sevindim buna. Bizim Elegeçmez sana başka bir takım versin de bayramlık cicilerine yazık olmasın e mi paşam? Ah iki gözüm, iki satır mektup atıp da geleceğini haber vereydin sana sıcak bir yemek hazırlardık!”</p>

    <p>Bunu duyan Charley Bates gene makaraları koyverdi.</p>

    <p>Fagin de gevşemişti. Hatta Elegeçmez bile gülümsedi. Ne var ki tam o sırada Oliver’ın ceket cebinden beşliği bulmuş olduğu için onun yüzünü, savrulan şakaların mı yoksa bu beşliğin mi güldürdüğünden emin olamıyoruz.</p>

    <p>Tam Fagin beşliği kaparken Sikes, “Hey!.. Bu da nesi?..” diye ileri atıldı. “O para benim, Fagin!”</p>

    <p>Fagin, “Yok, iki gözüm yok!” diye karşılık verdi. “Bu para benim. Kitaplar senin.”</p>

    <p>Bill Sikes şapkasını yeni baştan başına geçirerek, “Bu para benim... Yani Nancy’yle ikimizin olmazsa ben de oğlanı geri götürürüm.”</p>

    <p>Yahudi irkildi. Oliver da irkilmişti ama bambaşka bir nedenle. Çünkü çocukcağız bu çatışma sonunda belki gerçekten geldiği yere dönebileceğini ummuştu.</p>

    <p>“Çabuk Fagin. Verecek misin şunu bana?”</p>

    <p>Fagin, “Ama haksızlık bu, Bill!” dedi. “Sen söyle Nancy... haksızlık değil de nedir bu?”</p>

    <p>Sikes, “Haksız maksız anlamam ben!” diye çıkıştı. “Uçlan dedik! Nancy’yle benim hiç işimiz yok da bütün vaktimizi senin elinden kaptırdığın veletleri bulup kaçırmakla mı geçireceğiz sanıyorsun? Yağma yok, aç gözlü iskelet sen de; uçlan şu parayı lan!..”</p>

    <p>Bu tatlı sitemlerle Mr. Sikes parayı Fagin’in başparmağıyla işaretparmağının arasından çekip aldı. Ve ihtiyarın gözünün içine baka baka dürüp bükerek mendilinin ucuna düğümledi. Sonra, “Bu bizim yorgunluğumuzun karşılığı!” dedi. “Az bile! Kitaplar sende kalsın, eğer okumayı seversen. Yok, sevmezsen satarsın!”</p>

    <p>Yüzünü bin türlü kılığa sokarak kitaplardan birini okur numarası yapmakta olan Charley Bates, “Çok güzel kitaplar!” dedi. “Ne güzel yazı, değil mi Oliver?” Bu acımasızlıklar karşısında Oliver’ın yüzünde beliren perişanlığı görünce her şeyin gülünç yönünü sezmekte birebir olan Charley Bates, eskisinden daha şakrak kahkahalarla gülmeye başladı.</p>

    <p>Oliver ellerini ovuşturarak, “Beyefendinin bu kitaplar!” dedi. “Beni evine alıp bakan, hummadan ölmek üzereyken kurtaran, iyi yürekli beyefendinin. Ah, yalvarırım size, geri gönderin onun parasıyla kitaplarını. Beni ölünceye kadar buraya kapayın. Ama ne olur, ne olur bunları geri gönderin. Yoksa beyefendi bunları ben çaldım sanacak. Hanım da öyle. Bana çok iyi baktılar onlar, hepsi de bunları ben çaldım sanacaklar. Acıyın bana da geri gönderin bunları.”</p>

    <p>Büyük bir üzüntü içinde söylediği bu sözlerden sonra Oliver, Fagin’in önünde diz çöktü ve çaresizlik içinde ellerini birbirine vurmaya başladı. Fagin çevresindekilere gizlice göz kırptıktan sonra o çalı gibi kaşlarını çatarak, “Çocuğun hakkı var!” dedi. “Haklısın Oliver. Haklısın. Gerçekten de sen çaldın sanacaklar. Heh! Heh!..” diye gülerek ellerini ovuşturdu. “Önceden ayarlasak bile bundan uygun bir zaman seçemezdik!”</p>

    <p>Sikes, “Elbet!” dedi. “Koltuğunda kitaplarla Clerkenwell’den geldiğini görür görmez ben hemen kestirdim bunu. İşler gül gibi yolunda. Bu insanlar yufka yürekli enayi dümbelekleri olsa gerek. Yoksa piçolozu zaten evlerine almazlardı. Şimdi de işi eşelemeye filan kalkmazlar. Çünkü çocuktan davacı olup da hapse attırmak zorunda kalırız, diye kıyamazlar. Bu nedenle artık hiç tehlike yok sayılır.”</p>

    <p>Bu konuşmalar sırasında Oliver, aklı karışmış da olup bitenleri anlayamıyormuş gibi bir birinin, bir öbürünün yüzüne bakıp duruyordu. Ama Bill Sikes sözlerini bitirince çocuk birden ayağa sıçradı ve “İmdat, imdat!” diye bağırarak odadan dışarı fırladı. Bağırışları boş evin içinde ta çatılara kadar yükselen yankılar yapıyordu. Fagin ile iki çömezi onun peşinden dışarı uğradılar. Tam o sırada Nancy bir sıçrayışta kapıyı tutup kapadı ve önüne geçerek, “Bill! Salma köpeği!” diye haykırdı. “Tut köpeği, yoksa çocuğu paramparça edecek!”</p>

    <p>Sikes kızın ellerinden kurtulmaya çalışarak, “Parçalasın, parçalarsa!” dedi. “Savul kız, yoksa duvara çarptığım gibi kafatasını ikiye bölerim senin!”</p>

    <p>Kız adamla boğuşarak, “Vız gelir Bill, vız gelir!” diye çığlık çığlığa bağırdı. “Önce beni öldürmedikçe salamazsın köpeği çocuğun üstüne!”</p>

    <p>Sikes dişlerini hırsla sıkarak, “Salamam ha?..” diye söylendi. “Şimdi gösteririm ben sana!”</p>

    <p>Ve haydut, kızı bir silkişte odanın öbür ucuna fırlattı. Tam o sırada da Fagin’le iki çömezi, Oliver’ı tutmuş sürüyerek geri geldiler. Fagin çevresine bakınarak, “Neler oluyor burada?” diye sordu.</p>

    <p>Sikes vahşi bir tavırla, “Bu kız çıldırmış galiba!” diye yanıtladı.</p>

    <p>Sapsarı kesilmiş olan Nancy soluk soluğa, “Hiç de değil!” diye araya girdi. “Çıldırdığım filan yok, Fagin. Bunu böyle bil!”</p>

    <p>Fagin, tehditle, “Öyleyse kes sesini, anladın mı?” diye söylendi.</p>

    <p>Nancy avazı çıktığı kadar, “Sesimi de kesmeyeceğim işte!..” diye bağırdı. “Bir diyeceğiniz var mı?”</p>

    <p>Nancy türünden kadınların huy ve davranışlarını yeter derecede bilen Fagin, şu sırada onunla daha çok konuşmanın pek tekin olmayacağından az çok emindi... Bu nedenle çevredekilerin dikkatini başka yöne çekmek için Oliver’a döndü, “Demek kaçmaya yeltendin, öyle mi çocuğum?” diyerek ocağın köşesinde duran çentikli ve budaklı bir sopayı eline aldı. “Öyle mi?”</p>

    <p>Oliver onu yanıtlamadı. Fagin’in hareketlerini bakışlarıyla izliyordu ve nefesi sıklaşmıştı. Fagin çocuğu kolundan çekerek alayla, “Yardım istedin, polis çağırdın, değil mi?” diye söylendi. “Biz seni bu huyundan vazgeçireceğiz küçükbeyciğim.”</p>

    <p>Fagin sopayla oğlanın omzuna hızla vurdu. İkinci bir kez vurmak için sopayı kaldırıyordu ki Nancy ileri doğru atılarak sopayı onun elinden kaptığı gibi öyle hızla ocağa attı ki ateşlerden bir kısmı dışarı sıçradı.</p>

    <p>Kız, “Ben böyle işe göz yummam Fagin!” diye bağırdı. “Oğlanı buldum işte. Daha ne istiyorsun? Bırak çocuğu, bırak kendi haline. Yoksa ben vaktinden önce darağacına gitmeyi bile göze alır, bir iş açarım başınıza!”</p>

    <p>Kız bu tehdidi savururken ellerini yumruk yapmış, dudaklarını kısmış, ayağıyla yere vurarak bir Fagin’e, bir hayduda bakıyordu. Giderek kabarmış olan öfkesinden yüzünde bir damla bile renk kalmamıştı.</p>

    <p>Yahudi’yle haydut bir süre ne yapacaklarını bilemez gibi bakıştılar. Sonra Fagin yatıştırıcı bir tavırla, “Nancy’ ciğim!” dedi. “Bu gece sen... Her zamankinden daha hünerlisin bu gece. Heh! Heh! Çok güzel rol kesiyorsun şekerim.”</p>

    <p>Kız, “Öyle mi?” diye sordu. “Ayağını denk al da fazla azıtmayayım rol kesmekte! Yoksa kabak senin başına patlar Fagin. Onun için vakti varken kulağına küpe olsun, üstüme varma benim!”</p>

    <p>Ateş püsküren bir kadında öyle bir hal vardır ki... Hele öfkesinin yanı sıra üzgünse ve gözü de kararmışsa onu daha fazla kışkırtmayı göze alabilecek pek az erkek vardır. Fagin Nancy’nin öfkesinin gerçek olduğunu bilmezden gelmeyi sürdürmenin pek sökmeyeceğini görebiliyordu. Elinde olmadan birkaç adım geriye giderek Sikes’dan yana yarı yalvarır, yarı ürkek bir bakış fırlattı. Sanki, “Bu konuşmayı sürdürmek için en uygun adam sensin!” demeye getiriyordu.</p>

    <p>Böyle dilsizce imdada çağırılan Mr. Sikes, sanırız Nancy’nin aklının hemen başına getirilmesinin kendisi için bir gurur ve itibar sorunu olduğunu hissederek kırk beş-elli tane sövgü ve gözdağı savurdu ki bunların hızla ve sırasıyla dile getirilmesi onun yaratıcı gücünün üretkenliği konusunda bir şeref nişanesidir. Gelgelelim bunlar, yöneldikleri hedef üzerinde hiçbir gözle görülür etki bırakmayınca haydudumuz daha elle tutulur yöntemler denemeye karar verdi.</p>

    <p>“Ne demek oluyor bu?” diye gürleyerek insan yüzünün en güzel yeriyle ilgili, çok kullanılır bir lanet savurdu ki yeryüzünde savrulan bu lanetlerin elli binde biri Yukarı’da duyulup dinlenilse körlük, insanlar arasında kızamık kadar yaygın olurdu. “Ne demek oluyor? Kız sen kim olduğunu biliyor musun boyu devrilesice, ne olduğunu biliyor musun sen?”</p>

    <p>Kız acı acı güldü ve başını, kayıtsız görünmek için zavallı bir çaba harcayarak şöyle bir arkaya atarak, “Evet, biliyorum ya, bal gibi biliyorum,” dedi.</p>

    <p>Sikes köpeğiyle konuşurkenki homurtulu sesiyle “Sus öyleyse!” diye karşılık verdi. “Sus yoksa ben seni susturmasını bilirim, hem de uzun zaman konuşamamacasına.”</p>

    <p>Nancy öncekinden daha ayarsız biçimde gene güldü; hırsızdan yana çarçabuk bir bakış fırlatarak başını öte yana çevirdi ve alt dudağını öyle bir dişledi ki kan çıkardı.</p>

    <p>Sikes onu bir dudak büküşüyle süzerek, “Tam da insanlıktan dem vurup incelik taslayacak adamsın hani!..” diye ekledi. “Tam da çoluk çocuğa göre arkadaş!”</p>

    <p>Kız öfkeyle, “Neden olmasın?” diye bağırdı. “Keşke sokakta düşüp öleydim ya da bu gece asılacak olanlarla yer değiştireydim de bu sübyanı alıp buraya getirmek işine karışmayaydım. Bundan böyle artık o da hırsızın, uğursuzun, namussuzun biri olup çıkacak. Zavallı çocuk! Bu kadar ceza yetmez mi ki bir de dayak atıyorsunuz?..”</p>

    <p>Fagin hırsıza doğru döndü ve kulak kesilmiş dinleyen oğlanları işaret ederek, “Sikes, kapatalım artık bu konuyu!” dedi. “Dostça konuşmak gerek kendi aramızda, tatlı tatlı!”</p>

    <p>Hırsından titreyen Nancy, “Tatlı söz mü?” diye bağırdı. “Tatlı söz ha! İblis! Evet, benden sana tatlı söz yaraşır ya!” Oliver’ı göstererek, “Nah, şunun yarısı kadar çocukken senin için yankesicilik, hırsızlık ederdim!” diye ekledi. “On iki yıldır hep aynı yolda, aynı ustanın emrindeyim. Bilmez değilsin bunu. Susma, söyle; biliyorsun!”</p>

    <p>Yahudi onu yatıştırmaya yeltenerek, “Güzelim, biliyorum ama öyleyse bile bu senin ekmek paran yani!” diye yanıtladı.</p>

    <p>Kız, “Öyle, orası doğru!” dedi. Konuşmuyor; sözcükler ağzından sürekli bir çığlık halinde boşalıyordu. “Ekmek param bu benim! Soğuk, ıslak, pis sokaklar da evim! Yıllar önce beni sokağa düşüren; öldüğüm güne kadar gece gündüz beni sokaklarda süründürecek olan alçak da sensin!”</p>

    <p>Bu suçlamalar karşısında sabrı tükenen Fagin, “Sesini kes!” dedi. “Yoksa daha beter ederim seni; bin beter ederim bundan!”</p>

    <p>Kız yanıtlamadı. Ama üzüntü ve öfkeyle kendinden geçmiş bir halde saçını başını yolarak öyle bir atılış atıldı ki hiç kuşkusuz Fagin’in yüzünde öcünün korkunç izlerini bırakacaktı. Ama o anda Sikes onu bileklerinden kavradı. Kızcağız boş yere biraz çırpındı sonra baygın düştü.</p>

    <p>Hırsız onu bir köşeye yatırarak, “İşi tamam!” dedi. “Böyle şeylere kalkışınca pek güçlü oluyor kolları.”</p>

    <p>Fagin alnındaki terleri silerek olayın kapandığına oh çekercesine gülümsedi. Ama besbelli hem o, hem Sikes, hem köpek ve hem de çocuklar buna tamamen olağan bir şey gözüyle bakmaktaydılar. Fagin sopasını ocaktan kurtararak, “Kadın kısmıyla iş görmenin ceremesi bu!” diye fikir yürüttü. “Ama kurnaz mı kurnaz olurlar. Bizim meslekte onlarsız iş yürümez... Charley, Oliver’ı götür, yatır.”</p>

    <p>Charley Bates, “Fagin, yarın Oliver bu cicilerini giymese iyi olur; ne dersin?” diye sordu.</p>

    <p>Fagin, çömezinin sırıtışına aynı sırıtışla karşılık vererek, “Elbet derim!” dedi.</p>

    <p>Kendine verilen görevden besbelli pek hoşnut kalan Üstat Bates, çatal sopayı eline aldı ve Oliver’ın önüne düşüp bitişikteki mutfağa götürdü. Burada eski evdeki şiltelerin iki-üç tanesi serili duruyordu. Charley Bates durup durup kahkahaları koyvererek Oliver’ın Mr. Brownlowlarda o kadar sevinçle soyunup hizmetçiye verdiği eski esvapları ortaya çıkardı. Zaten Oliver’ın bulunduğu yer hakkında ilk ipucunu veren de partalları satın alan Yahudi’nin bunları bilmeyerek, satmak amacıyla Fagin’e göstermesi olmuştu.</p>

    <p>Charley, “Çıkar bakalım cicilerini!” dedi. “Fagin’e vereyim de iyi saklasın. Aa... Pek de eğlenceli iş bu!”</p>

    <p>Zavallı Oliver hiç istemeye istemeye denileni yaptı. Charley yeni elbiseleri katlayıp kolunun altına sıkıştırarak dışarı çıktı ve kapıyı dışarıdan kilitledi. Oliver karanlıkta yalnız kalmıştı.</p>

    <p>Charley’nin çıngıraklı kahkahaları ve tam sırasında yetişerek Nancy’yi ayıltmak için yüzüne su serpen ve buna benzer hanım hanımcık yardımlarda bulunan Bet’ in sesi, Oliver’dan çok daha mutlu durumda olan birçok kişinin bile uykusunu kaçırabilirdi. Ne var ki Oliver hasta ve yorgundu. Bu yüzden hemencecik derin bir uykuya daldı.</p>
  </div>

  <div class="si-footnotes">
    <div class="si-footnote" id="s16">
      <a class="si-backref" href="#ref_s16">16</a>. 1855 yılına dek her pazartesi ve perşembe Londra’nın en büyük hayvan pazarı kurulur, halka açık infazlar yerine getirilirdi (Sir William Wallace da 1305’te bu meydanda idam edilmiştir). (Y.N.)
    </div>

    <div class="si-footnote" id="s17">
      <a class="si-backref" href="#ref_s17">17</a>. Aziz Bartolomeus’un 24 Ağustos’taki yortusu. (Ç.N.)
    </div>
  </div>
</body>
</html>