<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Oliver Twist</title>
  <link href="../Styles/main.css" rel="stylesheet" type="text/css"/>
</head>

<body class="chapter">
  <div>
    <div>
      <h1 class="baslik1">III</h1>

      <h2 class="baslik2">Tuhaf bir görüşme; önceki bölümün devamı niteliğinde</h2>
    </div>

    <p>Paranın gelişi genç kadın için bir şans eseri oldu. Çünkü Bill Sikes ertesi gün yiyip içerek vaktini öyle bir doldurdu ve huyu suyu öyle bir düzeldi ki Nancy’nin hal ve tavırlarına dikkat etmeye ne zaman buldu ne de niyetlendi. Kızın, olağanüstü bir iç mücadelesinden sonra karar verdiği atılgan ve tehlikeli bir işi yapmaya hazırlanan insanlar gibi tedirgin ve dalgın olduğunu, keskin görüşlü Fagin olsa hemen anlar ve meraka kapılırdı. Ama Bill Sikes görüş ve anlayış inceliğinden yoksun bir insandı. Demin dediğimiz gibi keyfi de yerinde olduğu için kızın davranışlarında hiçbir tuhaflık görmüyordu. Daha doğrusu şu sırada kız Mr. Sikes’ın o kadar hiç umurunda değildi ki heyecan ve telaşı daha belirli bile olsa herhalde hırsızın dikkatini çekmezdi.</p>

    <p>Gün sona yaklaştıkça Nancy’nin heyecanı da artmıştı. Geceleyin oturmuş, hırsızın içki içip sızarak uyumasını beklerken öyle görülmedik bir solgunluğu vardı ve gözleri öyle çakmak çakmak parlıyordu ki Sikes’ın bile dikkatini çekti ve şaşmasına yol açtı.</p>

    <p>Mr. Bill Sikes, geçirdiği humma yüzünden hâlâ dermansız olduğu için yatakta yatmış, sıcak suyla cin içmekteydi. Bardağını tazelensin diye üçüncü ya da dördüncü kez uzatmıştı ki Nancy’deki bu belirtilerin ayırdına vardı.</p>

    <p>Gözlerini kızın yüzüne dikti, ellerine dayanıp doğrularak, “Ulan vay canına be!” diye söylendi. “Dünden ölmüş de bugüne kalmış gibi bir halin var. Ne oldu yahu?”</p>

    <p>Kız, “Hiç,” diye yanıtladı. “Bir şeycik olmadı. Ne bakıyorsun öyle bel bel yüzüme?”</p>

    <p>Sikes onu kolundan tutup tartaklayarak, “Ne biçim oyun bu be?” diye homurdandı. “Ne oluyoruz? Anlamı ne bunun? Bir düşüncen mi var yoksa?”</p>

    <p>Kız bir ürperdi ve ellerini gözlerine bastırarak, “Bende düşünce çook!” diye yanıtladı. “Ama boş ver, Bill! Ne çıkar yani?”</p>

    <p>Bu son sözleri söylerken sesine verdiği zoraki neşe Sikes’ın üzerinde, önceki durağan ve hummalı bakışlarından daha büyük bir etki yaratmış gibiydi. Hırsız, “Söyleyivereyim, ne çıkar,” dedi. “Ya benden humma geçti sana ya da bu işin içinde bir iş var, hem de tehlikeli bir iş. Yoksa sen tutup beni... Ama yok be! Sen böyle bir şey yapamazsın?”</p>

    <p>Nancy, “Nasıl bir şey?” diye sordu.</p>

    <p>Sikes, gözleri onun yüzüne dikilmiş, kendi kendine konuşarak, “Yok be!” dedi gene. “Dünyada bundan daha vefalı bir kız olamaz! Yoksa aylar önce kesmiştim onu. Yok, yok, hummaya tutuluyor kızcağız; işin aslı bu.”</p>

    <p>Bu düşünceden cesaret alarak bardağını bir dikişte boşalttı ve bir sürü küfür homurdanarak ilacını istedi. Nancy hemen yerinden sıçrayıp koştu, arkasını ona dönerek ilacı bardağa koydu, onun dudağına dayayarak içirdi.</p>

    <p>Bill Sikes, “Şimdi gel de şöyle yamacıma otur bakalım,” dedi. “Hem de her zamanki suratını takın, yoksa öyle bir bozarım ki istesen bile eski halini bulamazsın.”</p>

    <p>Kız gidip onun yanına oturdu. Bill de onun elini sımsıkı tutarak kendini gene arkaya doğru bıraktı. Gözleri onun yüzüne doğru çevrildi ve yavaş yavaş kapandı. Biraz sonra açıldı; gene kapandı, gene açıldı. Hırsız tedirgin bir şekilde birkaç kez döndü. İki üç dakika için dalıyor sonra birden dehşet içinde sıçrayarak görmez gözlerle çevresine bakınıyordu. Sonunda tam gene yerinden doğrulurken yarı yolda yıldırım çarpmış gibi ansızın devrildi ve derin, ağır bir uykuya daldı. Parmakları sıkışıp gevşedi; uzanan kolu yanına düştü ve hırsız, kendini tamamen kaybetti.</p>

    <p>Nancy, “Afyon ruhu sonunda etkisini gösterdi,” diyerek ayağa kalktı. “Ama geç kaldım. Belki iş işten geçmiştir bile!”</p>

    <p>Aceleyle şapkasını başına giyip şalını omzuna örttü.</p>

    <p>Verdiği uyuşturucu ilaca karşın her an hırsızın o ağır elini omzunda hissetmekten korkuyormuş gibi durup durup korkuyla çevresine bakınıyordu. Giyinince yatağın üzerine doğru yavaşça eğilip haydudun dudaklarını öptü, sonra kapıyı hiç ses çıkarmadan açıp kapayarak son hızla yola koyuldu.</p>

    <p>Anayola ulaşmak için geçmek zorunda olduğu karanlık bir yolda gece bekçisi bağırarak gecenin dokuz buçuğunu haber veriyordu.<a class="si-noteref" href="#s39" id="ref_s39">39</a></p>

    <p>Nancy, “Saat dokuz buçuğu vuralı çok oluyor mu?” diye sordu.</p>

    <p>Adam fenerini kaldırıp onun yüzüne doğru tutarak, “Bir çeyrek sonra onu vuracak,” diye yanıtladı.</p>

    <p>Nancy onun yanından rüzgâr gibi sıyrılıp son hızla yoluna devam ederken, “Oraya varmam da yarım saat sürer,” diye mırıldanıyordu. “Belki de daha çok.”</p>

    <p>Nancy’nin Londra’nın Spitalfields semtinden batı yakasına gidebilmek için geçtiği arka yol ve sokaklardaki dükkânlardan birçoğu kapanmaya başlamıştı bile! Saat onu vurdu ve genç kadının sabırsızlığı arttı. Yolcuları dirsekleriyle iteleyerek dar kaldırımlar boyunca rüzgâr gibi koşuyor, araba atlarının adeta boyunlarının altından sıyırarak kalabalık sokakların bir yanından öbürüne geçiyordu.</p>

    <p>Ve son hızla uzaklaşırken çevredekiler onun arkasından bakarak, “Karı çıldırmış!” diyorlardı.</p>

    <p>Kentin daha varlıklı semtlerinde sokaklar biraz daha tenha olduğu için onun yıldırım gibi koşusu, rastladığı tek tük kişilerin daha da merakını çekiyordu. Onun böyle son hızla nereye gittiğini anlamak ister gibi peşine düşenler oldu. Ama onun azalmayan hızı yanında hepsi de birer birer geri kaldılar. Hedefine yaklaştığı zaman Nancy yalnızdı.</p>

    <p>Burası Hyde Park yakınlarındaki sessiz, seçkin bir sokakta bir aile oteliydi. Otelin kapısının önünde yanan fenerin parlak ışığı Nancy’yi kendine doğru çektiği sırada saat on biri vurdu. Genç kadın önce ilerleyip ilerlememek konusunda kararını veremiyormuş gibi biraz oyalanmıştı. Ama saatin sesi kararını verdirtti ve genç kadın otelin holüne girdi. Yöneticinin yeri boş duruyordu. Nancy ne yapacağını bilemeyerek çevresine bakındı, sonra merdivene doğru yürüdü.</p>

    <p>Şık giyimli bir kadın bir kapının ardından ona bakarak, “Bir dakika küçükhanım!” dedi. “Ne arıyorsun sen burada?”</p>

    <p>“Burada kalan bir hanımı arıyorum.”</p>

    <p>Kadın tepeden bir bakışla, “Hanım ha!” dedi. “Hangi hanım?”</p>

    <p>Nancy, “Miss Maylie,” dedi.</p>

    <p>Bu arada onun kılık kıyafetini iyice fark etmiş olan kadın, yalnızca erdemli bir küçümseyişle dolu olan bir bakışla yanıt verdi ve başka birini çağırdı. Nancy isteğini bu adama da bildirdi.</p>

    <p>Garson olan bu adam, “Kim istiyor diyelim?” diye sordu.</p>

    <p>Nancy, “Ad vermeye gerek yok,” diye yanıtladı.</p>

    <p>“Niçin onu görmek istediğini söylemeye de gerek yok mu?”</p>

    <p>Nancy, “Hayır, yok,” dedi. “Onu mutlaka görmem gerek.”</p>

    <p>Adam kızı kapıya doğru iterek, “Yaylan!” dedi. “Bırak numarayı da bas git buradan.”</p>

    <p>Kız, “Gitmem!” diye bağırdı. “Beni zorla sürükleyerek atabilirsiniz ancak. O zaman da öyle bir çıngar çıkarırım ki pişman olursunuz.” Sonra çevresine bakınarak “Benim gibi zavallı bir insandan Miss Maylie’ye basit bir haber götürebilecek kimse yok mu burda?” diye sordu.</p>

    <p>Kızın bu sözleri birkaç hizmetçiyle birlikte durumu izlemekte olan iyi yürekli erkek aşçının üzerinde bir etki uyandırdı ve adam beri gelerek söze karıştı. Garsona, “Yukarı çıkıp söyleyiversen olmaz mı Joe?” diye sordu.</p>

    <p>Garson Joe, “Neye yarar?” dedi. “Miss Maylie bunun gibisini kabul edecek değil a!”</p>

    <p>Nancy’nin namusuna kuşku konduran bu sözler, kenardaki dört hizmetçi kadının iffetli bağırlarını büsbütün öfke ve isyanla doldurdu. Bu kadınlar Nancy’nin kadınlık için bir yüz karası olduğunu ileri sürerek gözünün yaşına bakılmadan sokağa atılmasını önerdiler.</p>

    <p>Nancy bunun üzerine gene erkeklere doğru dönerek, “Beni ne yaparsanız yapın, yalnız önce isteğimi yerine getirin,” dedi. “Size Tanrı adına yalvarıyorum: Bu haberi iletin ona.”</p>

    <p>Yumuşak kalpli aşçıbaşı yeniden araya girdi ve sonuç olarak ilk konuşan adam mesajı götürme işini üstlendi.</p>

    <p>“Ne denilecek?” diye sordu.</p>

    <p>“Genç bir kadının Miss Maylie’yle yalnız konuşmak istediği söylenecek... Miss Maylie bu kadının ağzından çıkan ilk sözleri dinlesin yeter. Gerisini dinleyecek mi yoksa kadını kapı dışarı mı edecek, ondan sonra karar versin.”</p>

    <p>Adam, “Bak hele!” dedi. “Nasıl da konuşuyor!”</p>

    <p>Nancy kestirip atan bir tavırla, “Sen bunu söyle de bana yanıt getir,” dedi.</p>

    <p>Adam koşarak yukarı çıktı. Nancy solgun, adeta soluğu kesilmiş bir halde duruyor ve iffetli hizmetçi kadınların bol keseden savurdukları hakaretleri dudakları titreyerek dinliyordu. Hele adam aşağı gelip de Nancy’nin yukarı çıkmasını söyleyince kadınlar büsbütün azıttılar.</p>

    <p>Birinci hizmetçi kadın, “Bu devirde namus geçmez oldu gayri,” diye dudak büktü.</p>

    <p>İkincisi “Bakır altından daha rağbette,” diye akıl yürüttü.</p>

    <p>Üçüncüsü yalnızca “hanımefendilerin aklının nerede olduğunu” merak etmekle yetindi.</p>

    <p>Dördüncüsü, “Rezalet ya,” diye söylendi ve Diana’ ların<a class="si-noteref" href="#s40" id="ref_s40">40</a> konseri de bu notayla sona erdi.</p>

    <p>İçi ve kafası daha önemli düşüncelerle dolu olduğu için bunlara aldırış etmeyen Nancy dudakları titreyerek adamın peşine düştü; tavandan sarkan bir lambayla aydınlatılmış küçük bir bekleme odasına girdi. Adam Nancy’yi burada tek başına bırakarak çekildi.</p>

    <p>Bu kızın hayatı Londra kentinin kaldırımlarında ve en bayağı, en pis köşelerinde harcanıp boşa gitmişti ama ruhunda kadınlık hasletinin hiç bozulmadan kalabilmiş bir parçası hâlâ vardı. Kendi girdiği kapının karşısındaki kapıya yaklaşan hafif ayak seslerini duyup bu odanın bir an sonra nasıl bir kimlikler çelişmesine tanık olacağını düşününce bir utanç yükünün ağırlığı altında ezilir gibi oldu ve konuşmak için ısrarla çağırdığı kimsenin varlığına dayanamayacakmış gibi duvara doğru büzüldü.</p>

    <p>Ama bu temiz duygularla çarpışan gururu vardı: Gurur denilen günah en yüksek ve saygın kişiler kadar en bayağı ve kirli kişilerin de malıdır! Hırsız ve haydutların dostu, kötülük yuvalarının sürgünü, zindan ve hapis kalıntılarının suç ortağı olan ve darağacının gölgesinde yaşayan bu yoksul yaratığın, bu düşmüş, alçalmış kadının bile gururu, içindeki o narin kadınlık ışıltısını dışarı vurmaktan onu alıkoyuyordu. Çünkü Nancy bu duyguyu zayıflık sayıyordu. Oysa düştüğü kirli hayatın, daha çocukken izlerini sildiği insanlıkla arasındaki tek bağ, bu duyguydu.</p>

    <p>Gözlerini içeri giren kimsenin ufak tefek, narin ve çok güzel bir kız olduğunu görmeye yetecek kadar kaldırdı. Sonra gene yere doğru indirerek saçlarını yapmacık bir umursamazlıkla şöyle bir arkaya attı ve, “Sizi görmek meğer pek güç işmiş, küçükhanım,” dedi. “Benim yerimde başka kim olsa alınıp giderdi. Siz de bir gün bu işe pişman olurdunuz. Hem de gerçekten pişman!”</p>

    <p>Rose Maylie, “Size kabalık eden olduysa çok üzülürüm,” diye yanıtladı. “Ama üzerinde durmayın da beni neden görmek istediğinizi söyleyin. Aradığınız kimse benim.”</p>

    <p>Bu yanıtın nazik ifadesi, genç kızın tatlı sesiyle yumuşak davranışı; kibar ve sertlikten tamamen uzak oluşu karşısında Nancy son derece afalladı ve gözlerinden yaşlar boşandı.</p>

    <p>Ellerini acı içinde yüzüne kapayarak, “Ah küçükhanım!” diye inledi. “Dünyada senin gibi insanlar daha çok olaydı, benim gibileri de daha az olurdu. Evet öyle! Öyle!”</p>

    <p>Rose içtenlikle, “Kuzum otur,” dedi. “Yoksulsan ya da başka bir derdin varsa sana elimden gelen yardımı seve seve yaparım. Emin ol bundan! Hadi otur.”</p>

    <p>Genç kadın ağlamayı sürdürerek, “Bırak da ayakta durayım küçükhanım,” dedi. “Beni daha yakından tanımadan önce de böyle nazik davranma. Vakit geçiyor. Şu kapı... kapalı mı?”</p>

    <p>Rose gerekirse daha çabuk yardımcı çağırabilmeyi sağlamak ister gibi kapıya doğru birkaç adım gerileyerek, “Evet,” dedi. “Neden sordun?”</p>

    <p>“Çünkü kendi canımı ve daha başka bazı kişilerin hayatlarını senin eline teslim etmek üzereyim de ondan. Küçük Oliver Twist’i, hani o Pentonville’deki evden dışarı çıktığı akşam yakalayıp ihtiyar Fagin’in evine zorla kaçıran kadın benim.”</p>

    <p>“Sen ha?”</p>

    <p>“Evet, ben. Herhalde benim adımı duymuşsundur. Hırsızların arasında yaşayan yoksul kız benim işte! Tanrı bilir ya, kendimi bildim bileli hırsızların bana verdiğinden daha güzel bir hayat bilmedim, ne de daha tatlı bir söz! Benden iğrenip ürktüğünü belli etmekten çekinme küçükhanım! Gerçi yaşım gösterdiğimden daha küçüktür ama herkesin benden tiksinmesine alışığım! Ben kaldırımda gözüktüğüm zaman en yoksul kadınlar bile kaçınırlar benden.”</p>

    <p>Rose kendisine çok garip gelen bu kadından elinde olmadan uzaklaşarak, “Ne korkunç şeyler söylüyorsun!” diye mırıldandı.</p>

    <p>Nancy, “Diz çök ve Tanrı’ya dua et ki seni koruyan, çocuk masumluğunu esirgeyen yakınların var küçükhanım!” dedi. “Şükret ki benim gibi daha beşikteyken aç, çıplak sokaklara, haydutların, sarhoşların arasına atıvermediler seni; bunlardan, hepsinden daha kötü olan günahı hiç bilmiyorsun. Evet, benim beşiğim kaldırımlar ve sokak köşeleri oldu; ölüm döşeğim de onlar olacak.”</p>

    <p>Rose titreyen bir sesle, “Acıyorum sana,” dedi. “Sözlerini dinledikçe içim burkuluyor!”</p>

    <p>Genç kadın, “Tanrı senin iyiliğinin karşılığını versin!” diye hıçkırdı. “Benim bazı bazı ne hallere düştüğümü bilsen daha da acırsın. Ama dostlarım benim buraya, duyduklarımı sana haber vermeye geldiğimi bilseler gık demeden boğazlarlar beni. Gizlice kaçtım buraya. Sen Monks adında bir adam biliyor musun?”</p>

    <p>“Hayır.”</p>

    <p>Nancy, “O seni biliyor,” diye yanıtladı. “Burada olduğunu da biliyor. Ben seni bu yerin adını filan ondan duydum da buldum.”</p>

    <p>“Bu adı hiç duymadım.”</p>

    <p>Nancy, “Belki de bizim aramıza geldiği zaman takma ad kullanıyor,” dedi. “Birkaç kez düşündüm bunu... Bundan bir süre önce... Oliver’ı o gece zorla sizin eve soktuklarından az sonra ben, bu adamdan kuşkulandığım için onun Fagin’le yaptığı bir konuşmayı gizlice dinledim. Konuşulanlardan anladım ki bu Monks denen adam, yani sana demin söylediğim...”</p>

    <p>“Evet, anladım.”</p>

    <p>“Bu Monks, bizim Oliver’ı, ilk kaybettiğimiz gün sokakta, bizim oğlanlardan ikisiyle bir arada görmüş. Onun aradığı çocuk olduğunu hemen anlamış. Ama Oliver’ı niçin aradığını ben anlayamadım. Her neyse, Monks’la Fagin anlaşmışlar: Oliver’ı tekrar ele geçirebilirse Fagin Monks’tan bir miktar para alacakmış. Oliver’ı hırsızlığa alıştırabilirse daha fazlası geçecekmiş eline çünkü Monks Oliver’ın ille hırsız olmasını istiyormuş.”</p>

    <p>Rose, “Ne maksatla?” diye sordu.</p>

    <p>Nancy, “Bunu öğrenmek için eğilince gölgem duvara vurdu; bu da Monks’un gözüne çarptı,” diye yanıtladı. “Benim yerime başka kim olsa öyle yıldırım gibi kaçmasını beceremez, mutlaka ele geçerdi. Ama ben kaçtım oradan. Monks’u bir daha hiç görmedim, dün geceye kadar.”</p>

    <p>“Dün gece ne oldu?”</p>

    <p>“Anlatayım. Dün gece Monks gene Fagin’e geldi. Gene birlikte yukarı kata çıktılar. Ben de gölgemden kim olduğum anlaşılması diye eteğimi başıma örtüp gene kapıdan dinledim. Monks’un ilk duyduğum sözleri şöyleydi: ‘İşte böyle, çocuğun kimliğinin tek kanıtı ırmağın dibinde yatıyor; bunu oğlanın anasından çalan kocakarı da toprak olmuş,’ diyordu. Sonra güldüler ve onun bu işi böyle güzel becermesinden dem vurdular. Sonra Monks, Oliver’dan söz etmeye başladı. Konuştukça adeta burnundan soluyordu. Artık küçük şeytanın parasına konacağından eminmiş ama gene de işler başka türlü yürüseymiş daha hoşuna gidermiş. Babasının mirasına ortak çıkan zibidiyi zindan zindan süründürmek ne eğlenceli oyun olurmuş! Sonunda da Fagin bir kolayını bulup zibidinin elini kana bular ve sallanmasını sağlarmış. Tabii bu arada Fagin onun sırtından bir hayli kâr da etmiş olurmuş!”</p>

    <p>Rose, “Nasıl sözler bunlar?” diye sordu.</p>

    <p>Nancy, “Gerçi benim ağzımdan çıkıyor ama gene de gerçek,” diye yanıtladı. “Sonra Monks, benim artık kanıksadığım ama senin herhalde hiç bilmediğin bir sürü küfür savurdu. Kendi hayatını tehlikeye atmadan oğlanın canını alıp kinini söndürebilirse hiç duraksamayacağını söyledi. Ama bunun mümkünü olmadığı için Oliver’ı ömrünün sonuna kadar gözetleyecekmiş. Oliver gün gelip taşıdığı kanı ve adı öğrenirse ve bundan yararlanmaya kalkışırsa Monks onun hesabını elbet görecekmiş. En sonunda da, ‘Uzun sözün kısası Fagin,’ dedi. ‘Sen kurnaz tilkinin birisindir ama benim küçük kardeşçiğim Oliver’a kuracağım tuzaklar senin aklının köşesinden bile geçmez,’ dedi.”</p>

    <p>Rose ellerini birbirine kilitleyerek, “Kardeşi mi!” diye sordu.</p>

    <p>Nancy “Aynen böyle söyledi,” diyerek ürkek ürkek çevresine bakındı. Zaten geldiğinden beri ürküyordu çünkü Sikes’ın korkusunu hiç içinden atamamıştı. “Başka şeyler de söyledi!” diye ekledi. “Senden ve öbür hanımdan söz etti. Oliver’ın sizin elinize gelmesi Tanrı’nın ya da Şeytan’ın ona kurduğu bir komploymuş. Sonra Monks güldü; bunda da avunacak bir yan var, dedi. Siz, yani halanla sen, çok paranız olsaymış iki ayaklı köpeğinizin kimliğini öğrenmek için yüzlerce, hatta binlerce lira vermeye razı olurmuşsunuz!”</p>

    <p>Rose sapsarı kesilerek, “Ama bunları ciddi olarak söylemiş olamaz!” dedi.</p>

    <p>Nancy başını sallayarak, “Tam anlamıyla ciddiydi,” diye yanıtladı. “Öfkeli, taş yürekli. Kini kabardığı zaman ciddinin ciddisidir. Ondan daha büyük kötülükler işleyen birçok adam bilirim. Ama onun konuşmasını bir kez dinlemektense öbürlerini bin kez dinlemek daha iyi bence... Vakit de geç oldu artık. Kimse kuşkulanmadan eve dönmem gerek. Hemen gitmeliyim.”</p>

    <p>Rose, “Peki, ben ne yapayım?” diye sordu. “Senin bana anlattıklarını nasıl kullanayım? Geri mi döneceksin? O kadar yerin dibine batırdığın kişilerin arasına dönmeyi niçin istiyorsun? İstersen şimdi yan odada kalan bir beyefendiyi çağırayım. Bana söylediklerini ona da anlatırsan yarım saat içinde seni emin bir yere yerleştirir.”</p>

    <p>Nancy, “Dönmeyi ben kendim istiyorum,” diye yanıtladı. “Geri dönmem şart, çünkü... Ama böyle şeyleri nasıl anlatabilirim... senin gibi tertemiz bir genç kıza?.. Döneceğim, çünkü sana söz ettiğim adamların arasında bir tanesi var ki... Hem de hepsinden azılı bir tane... Onu dünyada bırakamam. Hatta şu sürdüğüm hayattan kurtulmak uğruna bile bırakamam onu!”</p>

    <p>Rose, “Çocuğu daha önce de onlardan korumuşsun!” dedi. “Bu gece son derece büyük bir tehlikeyi göze alıp buraya, duyduklarını bana anlatmaya geldin. Doğruyu söylediğin her halinden anlaşılıyor. Nedamet getirdiğin, utanç duyduğun da besbelli. Bütün bunlar bana umut veriyor: Seni kurtarabileceğime inanıyorum.” Genç kız, gözlerinden yaşlar akarak, “Ne olur, kendi cinsinden olan bir dostun yalvarışlarına kulağını tıkama,” diye ekledi. “Sana acıma ve sevgi gösteren ilk kadın belki de ben oldum. Bana inan; bırak sana yardım edeyim. Seni kurtarıp daha iyi bir hayata kavuşturayım.”</p>

    <p>Nancy dizüstü çökerek, “Ah, küçükhanım!” diye hıçkırdı. “Güzel, tatlı, melek kız! Benimle bu şekilde konuşan ilk insan gerçekten sensin! Bu sözleri yıllar önce duymuş olaydım böyle günah ve acı dolu bir hayata sapmazdım. Ama çok geç artık, iş işten geçti!”</p>

    <p>“Nedamet getirip doğru yola sapmak için vakit asla çok geç olamaz!”</p>

    <p>Nancy kahır içinde, “Hem de nasıl olur!” diye yanıtladı. “Onu bırakamam artık. Ölümüne neden olamam.”</p>

    <p>Rose, “Gene olmazsın, neden olasın ki?” dedi.</p>

    <p>Nancy, “Mümkünü yok kurtulamaz!” diye hıçkırdı. “Sana söylediklerimi başkalarına da söylersek hepsi ele geçer. O da mutlaka asılır. Çünkü en azılıları o. Yapmadığı zalimlik kalmamış!”</p>

    <p>Rose şaşkınlıkla, “Böyle bir adam uğruna bütün geleceğini nasıl feda edebilirsin, hem de şu anda kurtulabilecekken?” diye sordu. “Delilik bu!”</p>

    <p>Nancy, “Ne olduğunu bilmiyorum; ancak böyle olduğunu biliyorum,” diye yanıtladı. “Sadece ben değilim böyle olan: Benim gibi daha yüzlerce zavallı, kötü kadın aynı durumda. Geri dönmem şart. Bu, işlediğim günahlara karşı Tanrı’nın bir gazabı mı bilmiyorum. Ama bütün çektiğim çilelere karşın, bana bütün ettiklerine karşın, gene beni ona doğru çeken bir güç var. Sonunda ölümün onun elinden olacak bile deseler hiçbir şey değişmez!”</p>

    <p>Rose, “Tanrım, ne yapmalı?” diye inledi. “Seni böyle bırakamam ki ben artık!”</p>

    <p>Nancy, “Bırakacaksın küçükhanım, bu şart,” diyerek ayağa kalktı. “Benim gitmemi önlemeyeceksin, biliyorum çünkü ben senin iyiliğine güvendim. Senden yemin filan isteyebilirdim ama yapmadım bunu.”</p>

    <p>“Öyleyse bana söylediklerin ne işe yarar? Bu esrarengiz işi kurcalayıp aydınlatmak gerek. Yoksa sevip iyiliğini istediğin Oliver’a ne yararı dokunabilir?”</p>

    <p>“Herhalde tanıdığın iyi yürekli bir bey vardır. Benim sırrımı açığa vurmadan sana bir yol gösterebilir.”</p>

    <p>“Peki, gerektiği zaman seni nerden bulacağım? O söylediğin kötü kimselerin nerede oturduğunu öğrenmek istemiyorum. Senin belirli bir zamanda geçtiğin, bulunduğun bir yer var mı?”</p>

    <p>“Sırrımı açığa vurmayacağına, tek başına ya da sadece sana yol gösteren kişiyle geleceğine, beni izletmeyeceğine, gözetletmeyeceğine söz veriyor musun?”</p>

    <p>Rose, “Kutsal inançlarım üzerine söz veriyorum,” diye yanıtladı.</p>

    <p>O zaman Nancy hiç duraksamasız, “Her pazar gecesi saat on birden on ikiye kadar London Bridge üzerinde gezineceğim, sağ kalırsam,” diye yanıtladı ve çabucak kapıya doğru yürüdü.</p>

    <p>Rose, “Bir dakika daha dur,” dedi. “Kendi hayatını bir kez daha kafandan geçir; eline geçen kurtuluş olanağını düşün. Sana yardım etmek bana vicdan borcudur. Yalnızca bu gece, kendi gönlünden koparak buraya geldiğin için değil. İkimiz de kadınız ve sen yolunu kaybetmişsin. Tek bir sözle yakanı kurtarabilecekken tutup gene o haydutlar çetesine, o kötü adama dönecek misin? Seni geri çeken, günaha ve yoksulluğa dört elle sarılmana neden olan bu büyü nasıl bir şey böyle? Yüreğinde bana ses verebilecek tek bir tel yok mu? Bu korkunç tutkuya karşı ayaklandırabileceğim hiçbir duygu yok mu içinde?”</p>

    <p>Nancy, “Senin kadar genç, temiz bir kız bile birine gönül verdiği zaman nelere katlanmaz aşk uğruna!” dedi. “Gönlünü dolduracak evi barkı, eşi dostu olduğu halde! Peşinden başka koşanlar olduğu halde! Öyleyse benim gibi birisi kokuşmuş yüreğini bir adama kaptırırsa nasıl kurtulabilir? Başının üstünde tabut kapağından gayri güvenecek çatısı olmayan, hayatı bomboş, kimsesiz bir zavallı! Ah, küçükhanım, acı bana, benim gibilere. İçimizde kadınlıktan kala kala tek bir şey kalmış. Onun da bizim için bir avuntu ve övünç kaynağı olmasını Tanrı’nın taksiratı önlemiş; bir başka ceza ve acı kaynağı haline getirmiş bizim için.”</p>

    <p>Bir duralama oldu. Sonra Rose, “Ama hiç olmazsa bir miktar para kabul edeceksin, değil mi?” diye sordu. “Hiç olmazsa yeniden görüşünceye kadar senin şerefsiz bir şey yapmadan geçinmeni sağlasın?”</p>

    <p>Nancy, “Tek kuruşunu almam!” diye elini salladı.</p>

    <p>Rose yumuşak bir hareketle ona doğru yaklaşarak, “Yüreğini bana karşı kapalı tutma!” diye yalvardı. “Sana yardım etmeyi bütün kalbimle istiyorum.”</p>

    <p>Nancy, “Ah, küçükhanım; bana yapabileceğin en büyük yardım hemen canımı almak olur!” diye inledi. “Çünkü sürdüğüm kötü hayat yüzünden ömrümce duyduğum üzüntüleri bir araya toplasan, bu gece buracıkta duyduğum üzüntünün yanında hiç kalır! Bütün ömrümü çürüttüğüm cehennemden uzak böyle bir yerde ölebilmek de bir şeydir! Tanrı seni saklasın ipek kız, bana reva gördüğü utanç kadar sonsuz mutluluk versin sana!”</p>

    <p>Bu sözlerden sonra mutsuz kadın, yüksek sesle ağlayarak dışarı kaçtı. Gerçek bir olaydan çok gelip geçici bir düşe benzeyen bu garip görüşmenin serseme çevirdiği Rose Maylie ise kendini bir koltuğa bıraktı ve darmadağın olmuş düşüncelerini yeni baştan toplamaya çalıştı.</p>
  </div>

  <div class="si-footnotes">
    <div class="si-footnote" id="s39">
      <a class="si-backref" href="#ref_s39">39</a>. Bekçiler 1829’a kadar her yarım saatte bir zamanı haber verirlerdi. “<em>Peel’s Police Act</em>” ile buna son verildiyse de yaygın uygulama 1939’a dek sürdü. (Y.N.)
    </div>

    <div class="si-footnote" id="s40">
      <a class="si-backref" href="#ref_s40">40</a>. Eski Roma dininde, vahşi hayvan ve av tanrıçası. (Y.N.)
    </div>
  </div>
</body>
</html>