<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">4.</p>

  <p>Madam Maria Beaumont’un malikânesi son derece büyük bir yapıydı. Ben Reich, yanında Doktor Tate olduğu halde doğu rampasında ilenlerken cebinde ölümü taşıyor ve duygularıyla konuşuyordu. Altlarında görünen salondaki konukların rengârenk elbiseleri kuvvetli ışıklar altında pırıl pırıl yanıyordu.</p>

  <p>— Yetmiş yıldan beri başarılamayan şeyi ben başaracağım... Kayıp bir sanat... Ölümü tekrar geri getireceğim... Özellikle planlanan, soğukkanlılıkla bilerek getirilen ölüm...</p>

  <p>Tate, mırıldandı.</p>

  <p>— Allah aşkına, dikkatli ol! Cinayet duyguların belli oluyor.</p>

  <p>Reich’in kafasında, ezberlemiş olduğu nağmeler dans etmeye başladı.</p>

  <p>— Böylesi daha iyi. Telepat sekreterlerden biri geliyor. Konukların niyetlerini anlamak için düşüncelerini süzer. Şarkına devam et.</p>

  <p>İnce uzun boylu ve çok şık giyimli genç bir adam onları kapıda karşıladı.</p>

  <p>— Doktor Tate! Bay Reich! Söyleyecek kelime bulamıyorum, Tek kelime dahi söyleyemem. Buyurun, buyurun!</p>

  <p>Reich’in düşüncelerindeki nağmeler peşi peşine sıralanıyordu.</p>

  <p>Maria Beaumont, kollarını uzatıp, çıplak göğsünü ileri doğru fırlatıp kalabalıktan ayrıldı ve onlara doğru yürüdü.</p>

  <p>— Ben, sevgili yaratık!</p>

  <p>Reich’e sarıldı ve genç adamın elini bacağına dokundurmaya çalıştı.</p>

  <p>Reich, kadının kulağına fısıldadı .</p>

  <p>— O da mı plastik, Maria?</p>

  <p>— Milyonunu buldun mu?</p>

  <p>— Şimdi elimin altında, güzelim.</p>

  <p>— Dikkat et, sevgilim. Partide geçenlerin hepsini kayda aldırıyorum.</p>

  <p>Reich, Maria’nın omzu üzerinden Tate’e baktı. Tate, güven vermek istermiş gibi başını salladı.</p>

  <p>Maria:</p>

  <p>— Gel herkesle tanış, dedi.</p>

  <p>Reich’in koluna girdi.</p>

  <p>— Yüzyılları daha sonra kendimize ayırırız.</p>

  <p>Tavandaki ışıklar değişince salondakilerin elbiselerinin rengi de değişti.</p>

  <p>Reich’in sol tarafında yürüyen Tate, evvelce hazırlanmış tehlike sinyalini verdi: Tehlike! Tehlike! Tehlike!</p>

  <p>Reich’in düşünceleri şarkının nağmeleriyle karıştı.</p>

  <p>Maria, başka bir genci tanıştırıyordu.</p>

  <p>— Sekreterlerimden biri daha. Larry Ferar, Ben, Larry, seninle tanışmak için can atıyordu.</p>

  <p>Reich’in düşüncelerinde şarkının nağmeleri tekrarlanıp duruyordu.</p>

  <p>— Bay Reich! Tek kelime dahi söyleyemem.</p>

  <p>Genç adam, Reich’in teşebbüsüne karşılık vererek uzaklaştı. Tate, «tamam» anlamını taşıyan bir işaret verdi. Tavandaki ışıklar yine değişti.</p>

  <p>Tate, işareti çaktı. Tehlike! Tehlike! Tehlike!</p>

  <p>Reich, içinden şarkı söylemeye başladı.</p>

  <p>Maria’nın kolunun dibinde bir sekreter bitiverdi.</p>

  <p>— Madam, basit bir sıkıntı.</p>

  <p>— Nedir?</p>

  <p>— Chervil. Galen Chervil.</p>

  <p>Tate’in yüzü buruştu.</p>

  <p>Maria, kalabalığın arasından görmeye çalıştı.</p>

  <p>— Ne yapıyor?</p>

  <p>— Fıskiyenin sol tarafında. Kasıtlı gelmiş, Madam, düşüncelerini okudum. Davetli değil. Kolej öğrencisi. Partiyi dağıtabileceğine dair bahse tutuşmuş ve delil olarak da sizin çıplak bir resminizi çalacakmış.</p>

  <p>Maria, görmeye çalışarak:</p>

  <p>— Resmimi, ha? dedi. Beni ne zannediyor?</p>

  <p>— Düşüncelerinin derinlerine inmem mümkün olmadı, Madam. Öyle sanıyorum ki, sizden resimden başka şeyler de çalmak amacında.</p>

  <p>Maria, neşeyle güldü.</p>

  <p>— Ya, öyle mi?</p>

  <p>— Evet, Madam. Dışarı atalım mı?</p>

  <p>— Hayır.</p>

  <p>Maria, adeleli vücutlu genç adama bir göz daha atarak döndü.</p>

  <p>Reich:</p>

  <p>— Ve aldığı delil de çalınmış olmayacak, dedi.</p>

  <p>Maria, katıla katıla güldü.</p>

  <p>— Kıskanç! Kıskanç! Haydi, yemek yiyelim.</p>

  <p>Tate’in aceleyle işaret ettiğini gören Reich, bir dakika kadar oyalandı.</p>

  <p>— Vazgeçmelisin, Reich.</p>

  <p>— Ne yumurtlamaya çalışıyorsun ?</p>

  <p>— Chervil.</p>

  <p>— Chervil’e ne olmuş?</p>

  <p>— İkinci sınıf.</p>

  <p>— Allah kahretsin!</p>

  <p>— Son derece zekidir... Geçen Pazar günü Powell’ın partisinde tanıştım. Maria, hiç bir zaman telepatları evine çağırmaz. Ben, senin yanında olduğum için kabul edildim.</p>

  <p>— Ve bu telepat yavrunun önce ezilmesi gerekiyor, ha? Allah kahretsin, be!</p>

  <p>— Vazgeç, Reich.</p>

  <p>— Belki ondan uzak durabilirim.</p>

  <p>— Reich, buradaki sekreterleri önleyebilirim, çünkü, üçüncü sınıf telepatlardır. Ama hem onlarla hem de ikinci sınıf bir telepatla başa çıkabileceğimi sanmam. Çocuk denecek yaşta bile olsa, zekidir. Düşünceleri zekice okumasını bilmeyebilir, ama hiç bir söz veremem.</p>

  <p>— Vazgeçmiyorum. İstesem de artık vazgeçemem. Elime bir daha böyle fırsat geçmez. Aksi de olsa, yine vazgeçmezdim, ya neyse. D’Courtney moruğunu burnundan yakalamışken bırakmam. Ben...</p>

  <p>— Reich, hiç bir zaman...</p>

  <p>— Israr etme. Planımı uygulayacağım.</p>

  <p>Reich, ters ters Tate’e baktı.</p>

  <p>— Bu işten kaçmak için fırsat arıyorsun, ama bulamayacaksın. Bu işe beaber girdik, sonunda ölüm de olsa, sonuna kadar gideceğiz.</p>

  <p>Reich, çarpık bir tebessümle gülümsedi ve bir masanın önündeki kanepede oturan Maria’nın yanına gitti. Roma şölenlerini andıran böyle ziyafetlerde çiftler birbirlerinin ağzına yiyecek verirlerdi. Ama bu iş, parmakla yapılmaz, dil ve dudaklar kullanılırdı. Şarap, ağızdan ağıza tadılırdı.</p>

  <p>Reich, sabırla Tate’in veeceği bilgiyi bekliyordu. Tate’in görevlerinden biri de D’Courtney’in nerede bulunduğunu öğrenmekti. Tate, herkesin düşüncelerini teker teker yokladı, sonra Reich’e döndü ve Maria Beaumont’u işaret etti. Görünüşe göre, D’Courtney’in yeri hakkında tek bilgi sahibi Maria Beaumont’tu.</p>

  <p>Reich, yerinden kalktı ve fıskiyeye doğru yürürken Tate, yolunu kesti.</p>

  <p>— Niyetin nedir, Reich?</p>

  <p>— Açıkça belli değil mi? Chervil’i Maria’nın kafasından çıkartıp atmalıyım.</p>

  <p>— Nasıl?</p>

  <p>— Tek çaresi var.</p>

  <p>— Tanrı aşkına, Reich, çocuğa yaklaşma.</p>

  <p>Reich, öfkeyle söylendi.</p>

  <p>— Çekil yolumdan! Tehlikeli, ama durum bildiğin kadar tehlikeli değil. Her şeyden önce genç ve acemi, ikincisi, işleyeceği suçtan ötürü ürkek. Üçüncüsü, düşündüğün kadar zeki değil, aksi takdirde üçüncü sınıf bir telepatın, düşüncelerini okumasına fırsat vermezdi.</p>

  <p>— Kendini kontrol edebilecek misin? Çift düşünebilir misin?</p>

  <p>— Şarkı kafamın içinde dönenip duruyor. Çift düşünmekten iyi değil mi? Şimdi önümden çekil ve Maria Beaumont’un düşüncelerini yokla.</p>

  <p>Chervil, partiden biri gibi görünmeye çalışarak fıskiyenin yanındaki bir masada oturmuş yemek yiyordu.</p>

  <p>Reich:</p>

  <p>— Pip, dedi.</p>

  <p>Chervil:</p>

  <p>— Pop, dedi.</p>

  <p>— Bim.</p>

  <p>— Bam.</p>

  <p>Gelip geçici bir selâmlaşma olan bu kısa konuşmadan sonra Reich, Chervil’in yanına oturdu.</p>

  <p>— İsmim Ben Reich.</p>

  <p>— Benim de Gally Chervil. Yani... Galen demek istemiştim, Ben...</p>

  <p>Reich ismini duyduğu zaman delikanlı gerçekten de etkilenmişti.</p>

  <p>Reich’in düşüncelerindeki nağmeler başladı.</p>

  <p>Kendi kendisine mırıldanırmış gibi:</p>

  <p>— Allahın cezası şarkı, dedi. Geçen gün ilk kez duydum. Kafamdan söküp atamıyorum. Maria, senin davetsiz olduğunu biliyor, Chervil.</p>

  <p>— Oh, hayır!</p>

  <p>Reich, başını salladı. Kafasındaki şarkı devam ediyordu.</p>

  <p>Galen Chervil:</p>

  <p>— Kaçayım mı ? diye sordu.</p>

  <p>— Resmi almadan mı?</p>

  <p>— Bunu da mı biliyorsunuz? Evde telepatlar olmalı.</p>

  <p>— Hem de iki kişi var. Maria’nın sekreterleri. Senin gibi kişilerle uğraşmak onların görevi.</p>

  <p>— Resim ne olacak, Bay Reich? Elli kâğıt iddiaya girmiştim. İddianın ne demek olduğunu bilirsiniz. Siz de kumar... Yani, bankersiniz demek istemiştim.</p>

  <p>— Allahtan ki telepat değilim, ha? Boş ver. Hakaret etmiş değilsin. Şu kemeri görüyor musun? Kemeri takip ederek yürü ve sağa dön. Bir çalışma odası göreceksin. Duvarlar Maria’nın portreleriyle doludur ve hepsi sentetik taştır. İçinden birinin kaybolduğunu fark bile etmeyecektir.</p>

  <p>Delikanlı, yemeğini örtünün üzerine saçarak ayağa fırladı.</p>

  <p>— Teşekkür ederim, Bay Reich. Bir gün gelir, benim de size yardımım dokunur.</p>

  <p>— Yani?</p>

  <p>— Şaşırdınız. Ben bir...</p>

  <p>Birden sustu ve kızardı.</p>

  <p>— Öğrenirsiniz, efendim. Tekrar teşekkür ederim. Galen Chervil, acele adımlarla gösterilen yöne doğru uzaklaştı.</p>

  <p>Reich’in kafasındaki şarkı bir türlü kesilmek bilmiyordu.</p>

  <p>Reich, ev sahibesinin yanına döndü.</p>

  <p>— Kötü sevgili, kimi besliyordun ? Gözlerini oyacağım.</p>

  <p>Reich:</p>

  <p>— Chervil’i, dedi. Resimlerini nerede sakladığını sordu.</p>

  <p>— Ben! Yoksa söyledin mi?</p>

  <p>Reich, sırıtarak Maria’ya baktı.</p>

  <p>— Tabiî, söyledim. Birini almak için hareket etti bile. Sonra da gidecek. Biliyorsun kıskanç bir adamım.</p>

  <p>Maria, yerinden fırladı ve çalışma odasına doğru koşarak uzaklaştı.</p>

  <p>Reich:</p>

  <p>— Bam, dedi.</p>

  <p>Saat on bire doğru, konuklar gergin sinirlerini rahatlatmak için tenha ve karanlık köşeler aramaya başladılar. Maria Beaumont, konuklarını hiç bir zaman boş çevirmemişti. Reich, bu gece de aynı şeyin olmasını temenni ediyordu. Maria’nın Sardine oyununu oynaması şarttı.</p>

  <p>Tate, bir aralık kaybolmuştu. Biraz sonra çalışma odasına geldi ve istediklerini öğrenmiş olduğunu bildiren işareti verdi.</p>

  <p>Tate:</p>

  <p>— Nasıl becerdin bilmiyorum, diye fısıldadı. Gözünü kan bürümüş olduğunu düşüncelerinden okumak işten bile değil. Burada ve yalnız. Uşak yok. Maria tarafından temin edilen iki fedaisi var. Atkins haklıymış. Tehlikeli surette hasta...</p>

  <p>— Canı cehenneme. Onu ben tedavi edeceğim. Nerede?</p>

  <p>— Batıdaki kemerin altından geç. Sağa dön. Yukarı çık. Sağa dön. Resim galerisine gir. Lükres’in ve Sabine’in iğfal tablolarının arasındaki kapı.</p>

  <p>— Çok güzel.</p>

  <p>— Kapıyı açarsın. Merdivenlerden çatı katına çık. Fedailer giriş odasında. D’Courtney içerde. Maria’nın büyük babası tarafından yaptırılmış olan zifaf dairesi.</p>

  <p>— Tanrı hakkı için o daireyi tekrar kullanacağım. Onunla, öldürmek için evleneceğim. Yavrum Gus, bu işin içinden yağdan kıl çekermiş gibi kurtulacağız, yapamayacağımı düşünme.</p>

  <p>Maria, gürültünün kesilmesi için ellerini çırptı.</p>

  <p>— Sevgili dostlarım! Bu gece müthiş, eğleneceğiz! Güzel bir oyun oynayacağız.</p>

  <p>Konuklardan mırıltılar yükseldi. Sarhoş biri haykırdı.</p>

  <p>— Ben zavallı bir turistim!</p>

  <p>Kahkahalar arasından Maria’nın sesi duyuldu.</p>

  <p>— Yaramaz dostlarım, beni şaşırtıyorsunuz. Çok güzel, eski bir oyun oynayacağız ve bu oyunu karanlıkta oynayacağız.</p>

  <p>Tabandaki ışıklar yavaş yavaş söndü. Duvarların içine gömülmüş gizli lambalar salona loş bir aydınlık veriyordu.</p>

  <p>Maria, kendisine gönderilmiş olan hediye kitabı açtı ve sayfalarını çevirdi.</p>

  <p>Reich, yine şarkının kelimelerini düşünmeye başladı.</p>

  <p>Maria, kendisine yabancı gelen baskıya gözlerini kırpıştırarak baktı.</p>

  <p>Reich, şarkının güftesini düşündü.</p>

  <p>Maria, birden sevinçle haykırdı.</p>

  <p>— Sardine isimli oyun!</p>

  <p>Reich, düşündü: «Zokayı yuttu. İpin ucunda.»</p>

  <p>Cebini yokladı. Tabanca. Rodopsin kapsülleri.</p>

  <p>Reich, yine şarkının melodisini içinden mırıldandı.</p>

  <p>Maria okudu:</p>

  <p>— Bir oyuncu seçilir. Bu oyuncu ben olacağım. Bütün ışıklar söndürülecek ve seçilen oyuncu evin herhangi bir yerinde saklanacak. Sardine’i bulan her oyuncu onun yanına saklanacak. Son kalan oyuncu kaybedeceği için, karanlıkta tek başına dolaşıp duracak.</p>

  <p>Duvarlardaki ışıklar yavaş yavaş kararırken Maria, sırtındaki elbiseyi çıkardı ve çırılçıplak kaldı.</p>

  <p>— Oyunu bu şekilde oynayacağız!</p>

  <p>Işıklar tamamen söndü. Ortalık alkış ve kahkahadan inledi. Sonra ortalığı boğuk bir elbise hışırtısı kapladı. Arada sırada yırtılan bir kumaş sesi duyuluyordu.</p>

  <p>Reich, nihayet göremez olmuştu. Yarım saat içinde gidip D’Courtney’i öldürmesi ve tekrar oyuna dönmesi lâzımdı. Tate’in görevi, iki sekreteri engellemekti. Korkacak bir şey yoktu. Chervil meselesi biraz saçmaydı, ama başka türlü hareket etmesine imkân yoktu.</p>

  <p>Büyük holü geçti. Batıdaki kemerin altından yürüdü, müzik odasına geldi, sağa döndü ve merdivenleri tırmandı.</p>

  <p>On yedi basamak sonra bir koridora geldi. Birden yakalandığını hissetti. Bir kadın, vücudunu, Reich’in vücuduna yaslayarak fısıldadı.</p>

  <p>— Merhaba, Sardine.</p>

  <p>Sonra kadın, Reich’in giyimli olduğunu fark etti.</p>

  <p>— Oooo! diye hayretle fısıldadı.</p>

  <p>Cebindeki sertliği hissedince sordu:</p>

  <p>— Bu nedir?</p>

  <p>Reich, kadının elini itti.</p>

  <p>Kadın kıkırdadı.</p>

  <p>— Aklını başına topla, Sardine. Hemen soyunmalısın.</p>

  <p>Reich, kadının elinden kurtuldu. Biraz yürüyünce burnunu duvara çarptı. Hemen sağa döndü ve bir kapıyı açtı. Kendisini büyük bir galeride buldu. Burası da karanlık olmakla beraber ültra-viyole ışıkla aydınlatılan tabloların donuk parıltısı etrafa yayılıyordu. Galeri boştu.</p>

  <p>Lükres’le Sabine tablosunun arasında parlak bronzdan bir kapı vardı. Kapının önüde durdu ve arka cebinden Rodopsin Iyonizeri çıkardı. Bakır küpü başparmağı ve işaretparmağı arasında tutmaya çalıştı. Elleri zangır zangır titriyordu. Öfkeden içi kaynıyordu. D’Courtney’i öldürmek düşüncesiyle adeta acı çekiyordu.</p>

  <p>— O da aynı şeyi bana yapardı, diye bağırdı. Gırtlağıma sarılıp duruyor. Canımı kurtarmak için çabalıyorum. Allahım sen bana yardım et! Bugün, yarın ve öbürgün yanımdan ayrılma! Yalvarırım beni bırakma!</p>

  <p>Parmaklarının titremesi durdu. Rodopsin kapsülünü ileri doğru uzatarak kapıyı açtı ve dokuz basamağı dikkatle tırmandı. Küçük hole yaklaştığı zaman Rodopsin kapsülünü bilye yuvarlarmış gibi, başparmağıyla ileri doğru savurdu ve gözlerini kolunun yeniyle kapadı. Soğuk mor ışık bir an parıldayıp sönünce Reich, bir kaplan gibi ileri fırladı, iki fedai bir kanepenin üstünde otururken yakalanmışlardı. Görme duyularını birden kaybettikleri için şaşkın görünüyorlardı ve ilâcın verdiği uyuşukluk içindeydiler.</p>

  <p>Eğer şu anda buraya giren olsa Reich, mahvolmuş demekti. İşini bir an önce bitirip buradan uzaklaşması lâzımdı.</p>

  <p>Zifaf dairesinin kapısını itip içeri süzüldü.</p>
</body>
</html>
