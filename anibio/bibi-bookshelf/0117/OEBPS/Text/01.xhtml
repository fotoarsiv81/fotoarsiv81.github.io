<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">1.</p>

  <p>Patlama! Sarsıntı! Kasanın kapıları parçalanarak açıldı. Paralar yağma edilmek, çalınmak, ganimet olarak alınmak üzere sıra sıra istif edilmişti. Kim o? Kasanın içindeki kim? Oh, Tanrım! Suratı Olmayan Adam! Bakıyor. Gölge gibi duruyor. Sessiz. Korkunç. Koş... Koş...</p>

  <p>Koş, yoksa çiçek yüzlü, şahane vücutlu latif kızı kaçıracağım. Koşarsam vaktim var. Fakat bu kapının bekçisi değil. Oh, Tanrım! Suratı Olmayan Adam. Bakıyor. Gölge gibi duruyor. Sessiz. Haykırma. Haykırmayı bırak...</p>

  <p>Fakat haykırmıyorum. Işıklar yanarken ve müzik çalarken pırıl pırıl yanan bir sahnede şarkı söylüyorum. Fakat amfide kimseler yok. Derin gölgeli bir uçurum... boş, ama bir seyircisi var. Sessiz. Gözlerini dikmiş bakıyor. Gölge gibi duruyor. Suratı Olmayan Adam.</p>

  <p>Ve bu kez çığlığı duyuldu.</p>

  <p>Ben Reich uyandı.</p>

  <p>Kalbi küt küt çarparken hidropatik yatağında sessizce yattı ve gözleri sükûnet arayarak odadaki eşyaların üzerinde dolaştı. Duvarlar yeşil yeşim taşıydı; dokunulduğu zaman başını sallayan porselen bir mandaren üzerine oturtulmuş gece lâmbası, üç gezegenin ve altı peykin zamanını gösteren bir saat odayı süslüyordu; yatmakta olduğu kristal yatak, 99.9 fahrenhayt derecesindeki gliserin karbonat içinde yüzüyordu.</p>

  <p>Kapı yavaşça açıldı ve Jonas bir gölge gibi içeri süzüldü. Yüzü at suratı gibi uzundu ve kılığı bir mezarcıyı andırıyordu.</p>

  <p>Reich, sordu:</p>

  <p>Yine mi?</p>

  <p>— Evet, Bay Reich.</p>

  <p>— Yüksek sesle mi?</p>

  <p>— Çok yüksek, efendim. Ve korkunç.</p>

  <p>Reich, homurdandı.</p>

  <p>— Eşek gibi uzun kulaklarının Allah belâsını versin. Hayatımda hiç korkmadım.</p>

  <p>— Hayır, efendim.</p>

  <p>— Defol!</p>

  <p>— Peki, efendim, iyi geceler, efendim.</p>

  <p>Jonas, geri geri gidip kapıdan çıktı ve kapıyı kapadı.</p>

  <p>Reich, haykırdı.</p>

  <p>— Jonas!</p>

  <p>Uşak tekrar göründü.</p>

  <p>— Özür dilerim, Jonas.</p>

  <p>— Ziyanı yok, efendim.</p>

  <p>Reich, gülümsedi.</p>

  <p>— Ziyanı yok değil. Sana bir akraba gibi davranıyorum. Oysa, sana gerektiği gibi iyi davranmadığımı görüyorum.</p>

  <p>— Oh, hayır, efendim.</p>

  <p>— Bir daha sana bağırırsam, sen de bana bağır. Neden bu zevki yalnız ben tatmış olayım?</p>

  <p>— Oh, Bay Reich...</p>

  <p>— Böyle davranırsan maaşına zam yaparım.</p>

  <p>Tekrar gülümsedi</p>

  <p>— Hepsi bu kadar, Jonas. Teşekkür ederim.</p>

  <p>— Teşekkür ederim, efendim.</p>

  <p>Uşak tekrar çekildi</p>

  <p>Reich, kalktı ve kristal bir aynanın karşısında kurulandı. Aynaya bakarak gülümsedi. «Düşmanını bilerek seç», diye mırıldandı. «Rastlantı düşmanın olmasın.»</p>

  <p>Aynadaki hayaline baktı; geniş omuzlar, dar kalçalar, adeleleri uzun bacaklar... İri gözler, grek burun ve küçük, hassas görünüşlü dudaklar.</p>

  <p>— Neden ? diye sordu. Görünüşümü şeytanla değiştirecek değilim ki. Tanrı’yla da yer değiştirecek değilim. Neden haykırıyorum?</p>

  <p>Sabahlığını sırtına geçirdi ve atalarını şaşırtacak olan saate bir göz attı.</p>

  <p>Saatin kadranı şöyleydi:</p>

  <p>YIL 2301</p>

  <table class="tablo">
    <tr>
      <td colspan="2">VENÜS</td>

      <td colspan="2">DÜNYA</td>

      <td colspan="2">MERİH</td>

      <td></td>

      <td></td>
    </tr>

    <tr>
      <td colspan="2">Öğle+09</td>

      <td colspan="2">Şubat 15</td>

      <td colspan="2">Düoaralık 35</td>

      <td></td>

      <td></td>

      <td></td>
    </tr>

    <tr>
      <td colspan="2">Ortalama Solar Gün 22</td>

      <td colspan="2">0205 Greenwich</td>

      <td colspan="2">2220 Merkez Syrtis</td>

      <td></td>

      <td></td>

      <td></td>
    </tr>

    <tr>
      <td></td>
    </tr>

    <tr>
      <td></td>
    </tr>

    <tr>
      <td></td>
    </tr>

    <tr>
      <td></td>
    </tr>

    <tr>
      <td>AY</td>

      <td>IO</td>

      <td>GANDYMEDE</td>

      <td>CALLISTRO</td>

      <td>TITAN</td>

      <td>TRITON</td>
    </tr>

    <tr>
      <td>2D3H</td>

      <td>1D1H</td>

      <td>6D8H</td>

      <td>13D12H</td>

      <td>15D3H</td>

      <td>4D9H</td>
    </tr>

    <tr>
      <td></td>

      <td></td>

      <td>(Eklips)</td>

      <td></td>

      <td>(Eklips)</td>

      <td></td>
    </tr>
  </table>

  <p>Gece, öğle, yaz, kış... düşünmeye değmezdi, Reich, güneş sistemindeki herkes için, herhangi bir meridyen üzerinde mevsimleri ve zamanı değiştirebilirdi. Burada, New York’ta kabuslu bir geceden sonra, tatsız bir kış sabahıydı. Esper psikoloğuna birkaç saniyesini ayırabilirdi. Haykırışlarının kesilmesi gerekirdi.</p>

  <p>— Esper, diye mırıldandı. (Ekstra duygusal Seziş) için Esper deyimi... Telepatlar, Düşünce okuyanlar, Beyin Gözetleyicileri. Düşünceleri okuyan bir doktorun haykırışları durduracağını sanıyorsun. Bir Esper mütahassısının para kazanmak üzere beynini gözetleyerek haykırışı durduracağını düşünüyorsun. Şu Allahın cezası düşünce okuyanların, insanlığın geliştirilmesinden beri en büyük ilerleme olmaları gerekirdi. Geliştirilmiş piçler için (E) deyimi!</p>

  <p>Öfkeyle titreyerek kapıyı açtı.</p>

  <p>Koridora çıktı ve terliklerini gümüş döşemeye çarpa çarpa yürüdü. Sabahın bu erken satinde gürültüyle yürüyerek, on iki kalbin nefretle çarpmasına sebep olduğunu biliyordu. Analiz odasının kapısını itip açtı ve hemen analiz divanına uzandı.</p>

  <p>Carson Breen, Esper Ruh Doktoru, zaten uyanmış onu bekliyordu. Reich’in analizcisi olarak her zaman hazır bulunması gerekirdi. Hastasının arzusu dışında kimse tarafından rahatsız edilmezdi. Bir haykırış Breen için yeterliydi. Hastasının divana uzanması üzerine hemen yanına oturdu. Bu işinden yılda yirmi binlik bir kredi sağlıyordu. Hastası cömert olmakla beraber, daima sonuç isteyen bir insandı.</p>

  <p>— Başlayın, Bay Reich.</p>

  <p>— Yine Suratı Olmayan Adam.</p>

  <p>— Kâbus mu?</p>

  <p>— Kan emici sülük herif, düşüncelerimi oku ve kendin bul. Evet, yine kâbus. Bir bankayı soymaya çalışıyordum. Sonra bir trene yetişmeye çalışıyordum. Sonra, birisi şarkı söylüyordu. Ben olduğumu sanıyorum. Elimden geldiği kadar bilgi vermeye çalışıyorum. Bir şey unuttuğumu sanmıyorum...</p>

  <p>Reich, sözünün burasında sustu. Uzun süre konuşmadı. sonra:</p>

  <p>— Eeee? Bir şey bulabildin mi? diye sordu.</p>

  <p>— Suratı olmayan adamın kimliğini bilmediğinizi iddia ediyorsunuz, değil mi, Bay Reich?</p>

  <p>— Nasıl bilebilirim? Hiç görmedim. Bütün bildiğim...</p>

  <p>— Bileceksiniz. Ama sadece bilmek istemiyorsunuz.</p>

  <p>Reich, suçunu öfkesiyle saklamak istermiş gibi bağırdı.</p>

  <p>— Bana bak, sana yılda yirmi bin ödüyorum. Eğer böyle salakça sözlerden başka bir şey beceremeyeceksen...</p>

  <p>— Ciddi mi söylüyorsunuz, Bay Reich, yoksa sabırsızlığınızdan ötürü mü böyle konuşuyorsunuz?</p>

  <p>Reich:</p>

  <p>— Sabırsızlık falan yok! diye haykırdı. Korkmuyorum. Hiç bir zaman da...</p>

  <p>Düşüncelerinin okunacağını bildiği için birden sustu.</p>

  <p>Sonra, umursamaz bir tavırla:</p>

  <p>— Yanılıyorsun, dedi. Kim olduğunu bilmiyorum. Gördüğüm sadece Suratı Olmayan Adam, o kadar.</p>

  <p>— Temel noktaları atlıyorsunuz, Bay Reich. Onları görmek üzere hazırlanmış olmalısınız. Biraz daha serbest çalışma deneyeceğiz. Konuşmadan, lütfen. Yalnız düşünün. Hırsızlık...</p>

  <p>«Mücevher... saat... elmas... tahvil... değerli eşya... kalpazanlık... peşin para... milyarlar... dort...»</p>

  <p>— Son kelime neydi?</p>

  <p>«Şaşırdım, bort diye düşünmek istedim... tıraşlanmamış mücevher.»</p>

  <p>— Şaşırma değil. Önemli bir düzeltme, ya da, değiştirme. Devam edelim. Pnömatik...</p>

  <p>«Uzun... vagon... kompartıman... hava... soğutmalı...</p>

  <p>Sonra yüksek sesle ekledi.</p>

  <p>— Bu saçma oldu.</p>

  <p>— Saçma değil, Bay Reich. Anlayacaksınız. Devam edin, lütfen.</p>

  <p>— Siz Beyin gözetleyiçileri çok kurnazsınız. Bakalım. Pnömatik...</p>

  <p>Düşünmeye başladı :</p>

  <p>«Tren... yeraltı... sıkışmış... hava... ültrasonik hız... Şu şirketin adı neydi hatırlayamadım? Hatırlayamadım. Bu düşünce aklıma nereden geldi?»</p>

  <p>— Bilinç altından Bay Reich. Bir deneme sonunda anlayacaksınız. Amfiteatr.</p>

  <p>«Oturacak yerler ...çukurlar... balkon... localar... ahırlar... at ahırları... Merihli atlar... Merih otları...»</p>

  <p>— İşte, Bay Reich. Merih. Son altı aydan beri, Suratı Olmayan Adam hakkında doksan yedi kâbus gördünüz. Sürekli düşmanınız, rüyalarınızın korkunçluğu. Üç düşmanınız var... Para, Nakliyat ve Merih.</p>

  <p>— Benim için bir anlamı yok.</p>

  <p>— Size bir şey anlatması gerek, Bay Reich. Bu korkutucu kişiyi tanımanız gerekiyor. Yüzünü görmemek için kaçmanıza sebep yok ki.</p>

  <p>— Hiç bir şeyden kaçmıyorum.</p>

  <p>— Şu değiştirerek söylediğiniz kelime olan «dort» için başka bir ipucu vereyim...</p>

  <p>— Kim olduğunu bilmediğimi söyledim.</p>

  <p>Yatmakta olduğu divandan birden kalktı.</p>

  <p>— İpuçlarınızın bir yararı olmuyor. Tanıyamıyorum.</p>

  <p>— Suratı olmayan Adam size korku vermiyor, çünkü, suratı yok. Kim olduğunu biliyorsunuz. Ondan nefret ediyor, korkuyorsunuz, fakat kim olduğunu biliyorsunuz.</p>

  <p>— Beyni gözetleyen sensin, sen söyle.</p>

  <p>— Yeteneğimin bir limiti var, Bay Reich. Yardımınız olmadan düşüncelerinizi okuyamam.</p>

  <p>— Yardım demekle ne demek istedin? En iyi ruh doktoru değil misin? Eğer...</p>

  <p>— Ne düşünüyor ne de ciddî söylüyorsunuz, Bay Reich. Böyle bir durumda sizi korumak için ikinci sınıf Esper kiraladınız. Bilinçli bir hareket. Eğer haykırışlarınızın kesilmesini istiyorsanız, birinci sınıf bir Esper tutmalısınız... August Tate, Grant, ya da Samuel Atkins...</p>

  <p>Reich:</p>

  <p>— Düşünürüm, dedi.</p>

  <p>Gitmek üzere döndü. Kapıyı açmak üzereyken, Breen, arkasından seslendi.</p>

  <p>— Sahi aklıma geldi... Düşünürken hatırlayamadığınız isim D’Courtney’di. D’Courtney Cartel’in, dort ve bort kelimesini karıştırmanızla ne ilişkisi olabilir? Bunun üzerine düşünün.</p>

  <p>— Suratı Olmayan Adam!</p>

  <p>Reich, zihin perdelerini Breen’e karşı kapatarak kendi dairesine doğru yürüdü. Bir nefret dalgası bütün zihnini kapladı.</p>

  <p>«Adam haklı. Benim haykırmama sebep olan D’Courtney. Ondan korktuğum için değil. Kendimden korkuyorum. Zaten hep biliyordum. Bunu anladığım an, D’Courtney denen hergeleyi öldürmem gerekeceğini biliyordum. Suratı yok, çünkü suratının yerini alan, katilin suratıdır.»</p>

  <p class="ortali">⁂</p>

  <p>Reich, hemen giyindi ve yanlış düşüncelere saplanarak dairesinden çıktı. Caddeye inince bir Monarch aracıyla Monarch’in New York bürosuna gitti. Monarch Kulesi, içinde binlerce personel çalışan yüz katlı, dev bir kuleydi. Monarch Kulesi, son derece geniş olan şirketin merkez, sinir sistemiydi. Bütün ticaret, takas, haberleşme, dış ve iç alımlar buradan yönetilirdi. Monarch Tesisler ve Kaynaklar Şirketi, satın alır, satar, değiş tokuş yapar, verir, yapar ve yok ederdi. İşler öylesine genişti ki, bu işlerin muhasebesini ancak ikinci sınıf Esper muhasebeci tutabilirdi.</p>

  <p>Reich, bürosuna girdi. Peşinden üçüncü sınıf Esper olan genel sekreteri geliyordu. Kadının elinde bir sürü kâğıt vardı.</p>

  <p>Reich, homurdandı.</p>

  <p>— Masanın üzerine bırak ve yaylan.</p>

  <p>Diğer sekreterler ellerindeki kâğıtları ve kayıt kristallerini masanın üzerine koyarak aceleyle bürodan çıktılar. Reich’in sinirli tavırlarına alışkındılar. Reich, D’Courtney’e karşı duyduğu öfkeden titreyerek masasına oturdu.</p>

  <p>Nihayet kendi kendisine mırıldandı.</p>

  <p>— Şu hergeleye bir fırsat daha tanıyacağım.</p>

  <p>Masasının gözünü açtı, kasa gözünden Şifre Defterini çıkardı. Aradığını defterin orta sayfalarında buldu.</p>

  <table class="tablo">
    <tr>
      <td>QQBA</td>

      <td>Ortaklık</td>
    </tr>

    <tr>
      <td>RRCB</td>

      <td>İkisi de bizim</td>
    </tr>

    <tr>
      <td>SSDC</td>

      <td>İkisi de sizin</td>
    </tr>

    <tr>
      <td>TTED</td>

      <td>Birleşme</td>
    </tr>

    <tr>
      <td>UUFE</td>

      <td>Faizler</td>
    </tr>

    <tr>
      <td>WWHG</td>

      <td>Kabul edilmiş teklifler</td>
    </tr>

    <tr>
      <td>XXIH</td>

      <td>Genel bilgiler</td>
    </tr>

    <tr>
      <td>YYJI</td>

      <td>Teklifler</td>
    </tr>

    <tr>
      <td>ZZKJ</td>

      <td>Gizli</td>
    </tr>

    <tr>
      <td>AALK</td>

      <td>Eşitlik</td>
    </tr>

    <tr>
      <td>BBML</td>

      <td>Kontratlar</td>
    </tr>
  </table>

  <p>Defterde kendi yerini işaretleyen Reich, v-fonun düğmesini açtı ve ekranda beliren dahilî muhabere memuruna:</p>

  <p>— Bana Şifre Dairesini ver, dedi.</p>

  <p>Ekran bulutlandı, sonra sigara dumanıyla dolu bir oda belirdi. Saçları boyalı, soluk gömlekli bir adam başını kaldırıp ekrana baktı, sonra yerinden fırladı.</p>

  <p>— Evet, Bay Reich?</p>

  <p>— Günaydın, Hassop. Dinlenmeye ihtiyacın var gibi görünüyorsun.</p>

  <p>«Düşmanını seç» diye düşündü.</p>

  <p>Sonra yüksek sesle:</p>

  <p>— Spaceland’de tatil yap, dedi. Monarch’ın hesabına.</p>

  <p>— Teşekkür ederim, Bay Reich. Çok teşekkür ederim.</p>

  <p>— Bu gizlidir. Craye D’Courtney’e</p>

  <p>Şifre defterini kontrol etti.</p>

  <p>— Bir mesaj yolla. YYJI TTED RRCB UUFE AALK QQBA. Cevabını roket gibi istiyorum. Tamam mı?</p>

  <p>— Tamam, Bay Reich, Roket gibi çalışacağım.</p>

  <p>Reich, v-fonun bağıntısını kesti. Elini kâğıtların arasına daldırdı. Bir kristali aldı ve dinleyiciye koydu. Genel sekreterinin sesi duyuldu: «Monarch Brüt, yüzde 2.1134, D’Courtney Brüt, 2.1130...</p>

  <p>Reich, homurdandı.</p>

  <p>— Allah belâsını versin! Benim cebimden kendi cebine.</p>

  <p>Dinleyiciyi kapadı ve sabırsızlıkla yerinden kalktı. Cevabın gelmesi için satler geçecekti. Bürosundan çıktı ve Monarch Kulesinin bürolarını dolaşmaya başladı. Personeli kontrol edermiş gibi görünüyordu, ama aslında vakit geçirmek istediği için dolaşıyordu. Genel sekreteri peşinden sadık bir köpek gibi geliyordu.</p>

  <p>Reich, «Ehli kancık köpek!» diye düşündü.</p>

  <p>Sonra yüsek sesle sordu:</p>

  <p>— Bu düşüncemi okudun mu? Kusura bakma.</p>

  <p>— Ziyanı yok, Bay Reich. Anlıyorum.</p>

  <p>— Sahi mi? Ben anlamıyorum. D’Courtney’in Allah canını alsın!</p>

  <p>Personel Şubesinde, her zaman olduğu gibi yığınla iş müracaatçıları deneniyor, kontrol ediliyor ve süzülüyordu... Memurlar, ressamlar, mütahassıslar ve daha bir sürü meslek sahipleri, ilkel elemeler, hep bilinen basit usullerle yapılıyordu. Yapılan elemelerin Monarch’ın Esper personel şefini memnun etmediği belliyli, çünkü Reich içeri girdiği zaman, öfkeyle dolaşıyordu. Aslında Reich’in sekreterleri, telepati yoluyla önceden bildirmişti ve bunu Reich biliyordu, ama umursamıyordu.</p>

  <p>Esper personel şefi bir yardımcısına bağırıyordu.</p>

  <p>— Her müracaat edene on dakika ayırıyorum. Saatte altı kişi, günde kırk sekiz kişi eder. Son günlerde otuz beşe düştü. Vaktimi boşa harcıyorum. Bu da demektir ki, Monarch’ın vaktini boşuna harcıyorsun. İşe yaramayanları incelemek için Monarch’tan para almıyorum. Bu senin işin.</p>

  <p>Reich’e döndü ve nezaketle selâmladı.</p>

  <p>— Günaydın, Bay Reich.</p>

  <p>— Günaydın. Bir şey mi var?</p>

  <p>— Önemli değil. Personel, Ekstra Duygusal Seziş’in mucize yaratmasını bekliyor. Sadece saat ücretlerinin ayarlanmasını yaptığımızı anladılar mı mesele kalmaz. Blonn hakkındaki düşünceniz nedir, Bay Reich?</p>

  <p>Sekreter, düşündü: «Yazdığın notu henüz okumadı.»</p>

  <p>Personel şefi, düşünerek cevap verdi: «Şunu hatırlatabilirim ki, küçük hanım, benden azamî istifade sağlanmazsa, vaktimi boşuna harcamış olurum. Yazdığım not, üç günden beri Bay Reich’in masası üzerinde duruyordu.»</p>

  <p>Reich, sordu:</p>

  <p>— Blonn da kim?</p>

  <p>— Esper Loncasında yüz bin kişi var. Hepsi üçüncü sınıf Esper. Bir Esper 3, zihnin bilinç seviyesini okur... O anda ne düşünüldüğünü okuyabilir. Üçüncü sınıf telepatların en düşük seviyesidir. Monarch’in güvenlik durumunun çoğu, üçüncü sınıf Esperlerin elinde. Beş bin kişinin üzerinde işçi ve memur çalıştırdığımıza göre...</p>

  <p>Sekreter, düşündü: «Bunların hepsini biliyor. Herkes biliyor. Asıl konuya gel, moruk!»</p>

  <p>«İzin verirsen asıl konuya bildiğim yolla gideceğim.»</p>

  <p>Personel şefi yüksek sesle konuşmasına devam etti.</p>

  <p>— Bundan başka, yaklaşık olarak on bin ikinci sınıf Esper var. Benim gibi, bilinç altındaki düşünceleri de okuyabilen eksperler var. İkinci sınıf eksperlerin çoğu profesyonel sınıfı meydana getiriyor... doktorlar, avukatlar, mühendisler, öğreticiler, ekonomi mutahassısları, mimarlar ve falan filân.</p>

  <p>Reich:</p>

  <p>— Ve hepiniz bir gelecek vaat ediyorsunuz, dedi</p>

  <p>— Neden olmasın? Rekabetsiz hizmetimizi satıyoruz. Monarch bu gerçeği takdir ediyor. Monarch halen yüz kişiden fazla ikinci sınıf Esper çalıştırıyor.</p>

  <p>Sekreter: «Asıl konuya gelir misin?» diye düşündü.</p>

  <p>— Nihayet, bin kişiden az birinci sınıf Esper var. Birinci sınıf bir Esper, bilinç, bilinç altı ve daha derin seviyelere inerek insan zihnini okuyabilir. Tabiî, bunlar çok yüksek yerlerde görev yapıyorlar. Öğrenim, özel tıbbî servis... Tate, Gart, Atkins, Moselle gibi analizciler... Psikotik Bölümdeki Lincoln Powell gibi kriminologlar... Siyasal Analizciler, Devlet Murahhasları, Özel Kabine Danışmanları falan. Şimdiye kadar da yeni eleman olarak birinci sınıf bir Esper işe alınmadı.</p>

  <p>Reich, mırıldandı.</p>

  <p>— Evet?</p>

  <p>— Şimdi tam sırası, Bay Reich. Blonn’un bu işe uygun olduğunu ve kısaca...</p>

  <p>«Burada diyor»</p>

  <p>— Kısacası, Bay Reich, Monarch öyle çok Esper çalıştırıyor ki, özel bir esper şubesi kurulması taraftarıyım. Bu şubenin başına da birinci sınıf bir Esper getirtilmeli ki işe alınan telepatları inceleyebilsin.</p>

  <p>«Senin neden yapamadığını düşünüyor.»</p>

  <p>— İşi neden yapamadığımı anlatabilmek için kısa bir özgeçmiş verdim, Bay Reich. Ben ikinci sınıf bir Esperim. Normal iş müracaatçılarını kontrol edebilirim, ama diğer Esperleri aynı süratle inceleyemem. Boşuna zaman kaybı oluyor. Bütün Esperler zihin perdelerini şu veya bu şekilde kapamasını bilir. Üçüncü sınıf bir Esperin düşüncelerini anlayabilmem için en azından bir saatimi vermem gerekiyor. İkinci sınıf Esperler için üç saat harcamam gerekiyor. Birinci sınıf bir Esperin düşüncelerini okumam imkânsız. Blonn gibi birinci sınıf bir Esperi işe almalıyız. Tabiî, ödenecek ücret çok olacak, fakat ihtiyaç daha önemlidir.</p>

  <p>— Önemli olan ihtiyaç nedir?</p>

  <p>Sekreter, aceleyle düşündü: «Allahını seversen, durumu açıklama! Hepimizi ateşe atıyorsun! Zaten yeteri kadar sinirli!»</p>

  <p>«İşimi yapmalıyım, Madam.»</p>

  <p>Yüksek sesle, Reich’e:</p>

  <p>— Gerçek şudur, efendim, dedi. En iyi Esperleri işe alamıyoruz. D’Courtney Cartel, Esperlerin kaymağını elimizden alıyor. En iyilerini tuttuğu için bütün iş yerlerinde hep önümüzden koşuyor.</p>

  <p>Reich:</p>

  <p>— Allah belânı versin! diye haykırdı. D’Courtney’in de canı cehenneme! Pekâlâ. İşe alınsın. Blonn’a söyle D’Courtney’in hakkından gelmeye çalışsın. Sen de aynı şeyi yapmaya başlasan iyi edersin.</p>

  <p>Reich, öfkeyle personel dairesinden çıktı ve satış dairesine vardı. Monarch Tesisler ve Kaynaklar şirketi, D’Courtney Cartel’la yapılan çatışmayı kaybediyordu. Şehrin her sektöründe kayıp vardı: İlâncılık, Mühendislik, Araştırma, Toplumsal ilişkiler. Yenilgiden kaçınmak imkânsızdı. Reich, sırtının duvara dayanmış olduğunu biliyordu.</p>

  <p>Kendi bürosuna döndükten sonra beş dakika öfkeyle dolaşıp durdu.</p>

  <p>— Faydasız, diye mırıldandı. Onu öldürmem gerektiğini biliyorum. Birleşmeye yanaşmayacaktır. Hem neden yanaşsın? Beni yenilgiye uğrattı ve bunun farkında. Onu öldürmek zorundayım ve yardıma ihtiyacım var. Bir telepatın yardımına ihtiyacım var.</p>

  <p>V-fonun düğmesini çevirdi ve operatöre:</p>

  <p>— Eğlence Servisi, dedi.</p>

  <p>Çok güzel döşenmiş bîr salon göründü. Oyun masaları krom madeninden yapılmıştı. Köşede büyük bir bar vardı. Aslında burası Monarch’ın Haberalma Gizli Servisinin karargâhıydı. Eğlence servisinin Müdürü sakallı, West adında bir gençti.</p>

  <p>V-fonun açılması ile oynamakta olduğu satranç oyununu bıraktı ve başını kaldırıp baktı.</p>

  <p>— Günaydın, Bay Reich.</p>

  <p>Bay sözünü duymaktan bıkmış olan Reich:</p>

  <p>— Günaydın, Bay West, dedi. Sadece normal bir kontrol. Bilirsin. Bugünlerde eğlenceler ne âlemde?</p>

  <p>— Değişik, Bay Reich. Mamafih, şikâyet etmeliyim, efendim. Öyle sanıyorum ki çok fazla kumar oynanıyor.</p>

  <p>West, özellikle oyalanıyordu. İki personel içkilerini bitirip gittikten sonra rahatça koltuğuna oturdu.</p>

  <p>— Serbestiz, Ben. Söyle bakalım.</p>

  <p>— Hassop gizli şifreyi henüz bozmadı mı, Ellery?</p>

  <p>Telepat başını salladı.</p>

  <p>— Deniyor mu?</p>

  <p>West gülümsedi ve başıyla evetledi.</p>

  <p>— D’Courtney nerede?</p>

  <p>— Astra gemisiyle dünya yolunda.</p>

  <p>— Plânlarını biliyor musun? Nerede kalacak?</p>

  <p>— Bilmiyorum. Kontrol etmek ister misin?</p>

  <p>— Bilmiyorum. Kimi koşullara bağlı...</p>

  <p>— Hangi koşullara bağlı ?</p>

  <p>West, merakla baktı.</p>

  <p>— Telepatların v-fonla da düşünceleri okuyabilmeleri iyi olacaktı. Şu anda kafandan geçenlerin ne olduğunu merak ettim, Ben?</p>

  <p>Reich, zorla gülümsedi.</p>

  <p>— Allahtan ki v-fondayız. Hiç değilse düşüncelerimizi okuyanlara karşı küçük de olsa bir silâh sayılır. Cinayet hakkındaki tutumun nedir, Ellery?</p>

  <p>— Herkesinki gibi.</p>

  <p>— Genel olarak mı?</p>

  <p>— Lonca için. Lonca’nın hoşuna gitmiyor, Ben.</p>

  <p>— Esper Lonca’sı neden bu kadar aleyhte? Paranın, başarının değerini biliyorsun... Neden aklını başına toplamıyorsun? Neden senin yerine Lonca’nın düşünmesine fırsat veriyorsun?</p>

  <p>— Anlamıyorsun. Lonca’da doğduk. Lonca’da yaşıyoruz. Lonca subaylarını seçmek hakkına sahibiz, hepsi bu kadar. Profesyonel yaşantımızı Lonca yürütüyor. Bizi eğitiyor, derecelerimizi veriyor, kimi standardlar koyuyor ve bu standartlara uymamızı istiyor. Kendimize özgü bir yeminimiz var. Esper Sözü deniyor. Eğer yeminimizi bozacak olursak, ancak Tanrı yardımcımız olabilir. Öyle sanıyorum ki yeminimi bozmamı istiyorsun.</p>

  <p>Reich:</p>

  <p>— Belki istiyorum, dedi. Belki de yeminin bozulmasına karşılık büyük faydalar sağlayabileceğini ima ediyorum. Belki de para bakımından... şimdiki kazancından ve hiç bir ikinci sınıf Esperin hayatında görmediği kadar çok paradan söz etmek istiyorum.</p>

  <p>— Boş ver, Ben. İlgilenmiyorum.</p>

  <p>— Yemini bozduğunu kabul edelim. Ne olur?</p>

  <p>— Toplum dışı ilân ediliriz.</p>

  <p>— Hepsi bu kadar mı? Bu kadar kötü mü? Cebinde büyük bir gelecek vaat eden para olduktan sonra ne önemi var? Akıllı telepatlar daha önce de yeminlerini bozmuşlardı. Onlar da sürülmüşlerdi. Ne olur yani? Kafanı çalıştır, Ellery?</p>

  <p>West, üzüntüyle gülümsedi.</p>

  <p>— Anlamıyorsun, Ben.</p>

  <p>— Anlat.</p>

  <p>— Şu sürgüne gönderilmiş telepatlar... Jerry Church gibi. Pek akıllı oldukları söylenemez.</p>

  <p>West, bir saniye kadar düşündü.</p>

  <p>— Şöyle açıklamak isterim. Cerrahî bir bilim başlamadan önce, her şeyi engelleyici bir grup vardı. Bu gruba sağır ve dilsizler grubu deniyordu.</p>

  <p>— İşitemez, konuşamaz mıydı?</p>

  <p>— Evet. İşaret dili ile konuşur anlaşırlardı. Bu da demekti ki, bu grup sadece dilsiz ve sağırlarla konuşabilirdi. Anladın mı? Kendi toplumlarında yaşamak zorundaydılar, aksi takdirde yaşamalarına imkân yoktu. İnsan, başkalarıyla konuşamazsa çıldırır.</p>

  <p>— Yani?</p>

  <p>— Kimileri baş kaldırmaya başladı. Başarılı sağır ve dilsizleri her hafta vergi ödemeye zorunlu tuttular. Ödemek istemeyenleri sürdüler. Kurban daima vergisini ödedi. Ya vergisini ödeyecek ya da yalnız başına yaşamak zorunda kalarak çıldıracaktı.</p>

  <p>— Yani, siz telepatların sağır ve dilsizler gibi olduğunuzu mu söylemek istiyorsun?</p>

  <p>— Hayır, Ben. Siz normal insanlar sağır ve dilsizsiniz. Eğer yalnız sizinle yaşamak zorunda kalsaydık çıldırırdık. Bunun için beni rahat bırak. Eğer kötü bir niyetin varsa, bundan haberim olmamış olsun.</p>

  <p>West, v-fonu Reich’in yüzüne kapattı. Reich, büyük bir öfkeyle kükreyerek altın kâğıt ağırlığını kaptığı gibi kristal ekrana fırlattı. Kırılan kristal ekranın parçaları daha yere düşmeden Reich, bürosundan çıkmış binadan ayrılıyordu.</p>

  <p class="ortali">⁂</p>

  <p>Telepat sekreteri Reich’in nereye gittiğini biliyordu. Telepat şoförü nereye gitmek istediğini biliyordu. Reich, oturduğu daireye geldiği zaman telepat kâhyası ne istediğini biliyordu. Nitekim, Reich daha söylemeden öğle yemeğinin hazırlanması için emir verdi.</p>

  <p>Reich, çalışma odasına girdi ve bal peteğine benzeyen kasaya yürüdü. Kasa ancak, Reich’in sol işaret parmağının dokunması ile açılabilirdi.</p>

  <p>Reich, sol işaret parmağını kasanın anahtar deliğine soktu ve kasayı açtı. Parmağını delikten çekmeden siyah kaplı, küçük bir defterle, büyük kırmızı bir zarf çıkardı. Sonra elini delikten çekince kasa kendiliğinden kapandı ve duvara gömüldü.</p>

  <p>Not defterinin sayfalarını aceleyle karıştırdı... Anarşist... Kaçırma... Kundakçılık... Rüşvet alma (İspatlı)... Rüşvet alma (Potensiyel)...</p>

  <p>Potensiyel başlığında aradığını buldu. Elli yedi kişinin adı yazılıydı. Bunlardan biri, Birinci sınıf Esper Doktor Augustus Tate’di. Memnunlukla başını salladı.</p>

  <p>Kırmızı zarfı açıp içindekileri gözden geçirdi. Zarfın içinde en aşağı birkaç asırlık, incecik el yazması beş sayfa vardı. Monarch Tesislerinin ve Reich Obasının bulucusundan kalmış bir mesajdı. Dört sayfa harflenmişti. PLAN A, PLAN B, PLAN C, PLAN D. Beşinci sayfanın başlığında «BAŞLANGIÇ» kelimesi yazılıydı.</p>

  <p>Reich, yavaş yavaş okumaya başladı.</p>

  <p>Peşimden gelenlere: Bu mektubu açacak olursanız birbirimizi çok iyi anlayacağız. Size yardımcı olabilecek dört cinayet plânı hazırladım. Bunu size Reich mirası olarak bırakıyorum. Dış hatları verilmiştir. Ayrıntıların bulunduğunuz ortama, zamana ve gerekli zorunluklara göre tarafınızdan doldurulacaktır.</p>

  <p>Dikkat: Cinayetin temeli hiç bir zaman değişmez. Her çağda, katille toplum arasında uyuşmazlık vardır. ABC’de toplumla uyuşmazlık sabit tutulmuştur. Atılgan, cesur olun, kendinize güveniniz sarsılmasın, bu takdirde başarısızlığa uğramazsınız. Bu temellere karşı toplumun savunması imkânsızdır.</p>

  <p class="saga">Geoffry Reich</p>

  <p>Reich, acele etmeden plânları karıştırdı. Atasının böyle bir öğüt bırakmasını memnunlukla karşılıyordu. Plânlar eski olmakla beraber, insana fikir verebiliyor, başka plânlar hazırlayabilmesine yardımcı olabiliyordu. Bir deyim, Reich’in dikkatini çekti:</p>

  <p>Eğer kendinizi gerçek ve doğuştan bir katil olarak görüyorsanız, plân yapmanıza lüzum yoktur. Zekâ sizi başarısızlığa sürükleyebilir, ama doğuştan katil yaratılmış olanlar için bu söz konusu olamaz.</p>

  <p>Reich:</p>

  <p>— Katil içgüdüsü, diye soludu. Tanrı için, bende var.</p>

  <p>Fon bir saniye kadar çınladı, sonra otomatik düğme kendiliğinden çalıştı. Konuşma bir teybe geçti. Reich, teype bir göz atmak üzere yürüdü. Gelen mesaj kısa ve sıkıcıydı.</p>

  <p>REICH’E ŞİFRE: CEVAP WWHG.</p>

  <p>Reich, haykırdı.</p>

  <p>— WWGH! Teklif reddedildi. Red mi edildi? Geri çevrildi! Biliyordum! Pekâlâ, D’Courtney. Mademki birleşmeye yanaşmıyorsun, ölümü hak ettin.</p>
</body>
</html>
