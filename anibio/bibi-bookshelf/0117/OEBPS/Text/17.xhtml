<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">17.</p>

  <p>Ertesi sabah, Harlem Kanal’ına bakan bahçelerin içinde iki adam buldular. Her ikisi de nereye gittiğini, ne yaptığını bilmeden sabaha kadar dolaşmış ve iki kutup gibi birbirini çekerek, bulundukları bahçeye kadar gelmişlerdi.</p>

  <p>Powell, bağdaş kurmuş oturuyordu. Nefes alışları çok hafifti, nabzı durmak üzereydi. Bacaklarını karnına çekmiş, bir top gibi büzülmüş Reich’in bileğini çelik gibi parmaklarıyla kavramıştı.</p>

  <p>Powell’ı, hemen Hudson’daki evine götündüler ve tedavi altına aldılar. Bütün Lonca, içlerinden birinin Mass Cathexis’e dayandığından ötürü bayram havası içindeydi. Herkes birbirini tebrik ediyordu.</p>

  <p>Reich için aceleye lüzum yoktu. Birtakım formaliteler tamamlandıktan sonra Reich, Kington Hastanesine kaldırıldı. Orada ölecek, yeniden dünyaya gelecek ve büyüyecekti.</p>

  <p>Sekizinci gün, Powell yataktan kalktı, yıkandı, tıraş oldu ve giyindi. Bakımından sorumlu olan hemşireyi ustalıkla atlattıktan sonra evden çıktı. Bir dükkâna uğradı. Dükkândan çıktığı zaman kolunun altında büyük bir paket vardı. Senatör Crabbe’a rapor vermek üzere karargâha gitti. Crabbe’ın bürosuna giderken başını, Beck’in odasının kapısından uzattı.</p>

  <p>«Merhaba, Jax.»</p>

  <p>«Geçmiş olsun, Linc.»</p>

  <p>«Ne haber?»</p>

  <p>«Seni gelecek çarşambaya kadar yatakta tutacaklardı.»</p>

  <p>«Bak hele! D’Courtney, olayında Mose bizi destekledi mi?»</p>

  <p>«Sonuna kadar. Duruşma tam bir saat sürdü. Reich, yeniden doğuma gidiyor.»</p>

  <p>«Güzel. Eh, senatör Crabbe’a rapor vermek üzere gidiyorum.»</p>

  <p>«Kolunun altındaki nedir?»</p>

  <p>«Hediye.»</p>

  <p>«Bana mı?»</p>

  <p>«Bugün değil. Seni de düşünürüz.»</p>

  <p>Powell, Crabbe’ın bürosunun kapısını vurdu.</p>

  <p>— Giriniz.</p>

  <p>Powell, içeri, girdi. Senatör Crabbe’la arası pek iyi değildi.</p>

  <p>Powell:</p>

  <p>— Çok karışık bir olaydı, efendim, dedi. Önce biz de ne olduğunu anlayamamıştık. Hatta Reich bile, D’Courtney’i neden öldürdüğünü bilmiyordu. Mose’un, yani sizin deyiminizle makinenin verdiği «Duygusal» nedeni, makinenin hatası olarak kabul etmiştik, oysa makine yanılmıyordu.</p>

  <p>— Yani, makine nedeni anlamış mıydı?</p>

  <p>— Evet, efendim. Bütün ayrıntıları makineye verdiğimiz zaman aldığımız ilk cevap «Duygusal Neden»di. Hepimiz nedenin maddî yönden olduğu kanısındaydık. Reich de böyle düşünüyordu. Yanılıyorduk...</p>

  <p>— Demek ki makine parçası haklıydı, ha?</p>

  <p>— Evet, sayın senatör, haklıydı. Reich, D’Courtney’i maddi bakımdan öldüreceğini kendi kendisine telkin ediyordu. Bu düşüncesi, duygusal yönü gizlemek içindi, ama kendisi de farkında değildi. D’Courtney’e birleşme teklif etti. D’Courtney teklifi kabul etti. Fakat Reich, bilinç altından teklifinin kabul edilmeyeceğine karar vermişti. Mesajı yanlış anlamak zoruluğundaydı Cinayeti para için yapmış olduğuna inanması gerekiyordu.</p>

  <p>— Neden?</p>

  <p>— Çünkü gerçekle, sebeple yüzleşmek işine gelmiyordu...</p>

  <p>— Yani?</p>

  <p>— D’Courtney babasıydı.</p>

  <p>Senatör Crabbe, şaşkınlıkla Powell’a baktı.</p>

  <p>— Ne! Babası mı? Kendi canı, kanı, ha?</p>

  <p>— Evet, efendim. Bizim bunu anlamamıza imkân yoktu, çünkü, Reich de bilmiyordu. Örneğin, Callisto’daki malikâne. Reich, bu malikâneyi annesinden almıştı, ama annesi de D’Courtney’den almıştı. Hepimiz, Reich’in babası tarafından D’Courtney’den satın alınmış olduğunu düşünüyorduk. Hatalıydık. D’Courtney, malikâneyi Reich’in annesine vermişti, çünkü, Reich’in annesinin aşığıydı. Aşk çocukları Reich’e verilen bir hediye. Reich, orada doğmuştu. Jackson Beck, bütün bu gerçekleri bulup ortaya çıkardı.</p>

  <p>Crabbe, ağzı bir karış açık, Powell’a bakıyordu. Birden kendisine gelerek ağzını kapadı.</p>

  <p>Powell, konuşmasına devam etti.</p>

  <p>— D’Courtney’in intihar etmek istemesi oğlunu terk etmesinden ötürüydü. Bu duygu, ihtiyar adamın mahvına sebep oluyordu. Sonra Barbara D’Courtney, Ben Reich’in yarı kardeşi olduğunu biliyordu. Reich de bunu bilinç altından biliyordu. Nitekim, Chooka’nın evinde Barbara’yı öldüremedi. Kendisini terk eden babayı yok etmek istiyordu, ama kız kardeşine zarar vermek istemiyordu.</p>

  <p>— Peki bütün bunları nasıl öğrendiniz ?</p>

  <p>— Dava kapandıktan sonra, efendim. Reich, mayınlarla kendisini öldürmeye çalıştığımı söyleyip bana saldırdığı zaman.</p>

  <p>— Senin yaptığını iddia ediyordu. Fakat sen yapmadıysan, Powell, onu öldürmek isteyen kimdi?</p>

  <p>— Reich’in kendisi, efendim.</p>

  <p>— Reich mi?</p>

  <p>— Evet, efendim. Babasını öldürdü. Nefretini yitirdi. Fakat bilinç altı... vicdanı, boylesine feci bir cinayetin cezasız kalmasını affedemiyordu. Polis, kendisini cezalandıramadığına göre, işi vicdanı ele aldı. Reich’in gördüğü kâbuslardaki görüntünün anlamı da buydu... Suratı Olmayan Adam.</p>

  <p>— Suratı Olmayan Adam mı?</p>

  <p>— Evet, Sayın Senatör. Reich’in, D’Courtney’le olan gerçek ilişkisiydi. Hayalindeki insanın yüzü yoktu, çünkü Reich, gerçeği kabul etmiyordu. Babasını öldürmeye karar verdiği zamanlar, Suratı Olmayan Adamı rüyasında görüyordu. Yakasını hiç bir şekilde bırakmıyordu. Evvelâ yapmak istediği şeyi cezalandırırken, sonradan işlediği cinayeti cezalandırmaya bağladı.</p>

  <p>— Mayınlar?</p>

  <p>— Vicdanı, kendisini cezalandırmak istiyordu. Reich, hiç bir zaman D’Courtney’i, kendisini terkettiği ve kabul etmediği için öldürdüğünü benimsemiyordu. Reich, uyurgezer hastalar gibi, tuzakları kendi kendisine kuruyordu. Zihin mekanizmasının hileleri çok gariptir, Sayın Senatör.</p>

  <p>— Fakat anlayamadığım bir şey var. Eğer Reich, bütün bunları kendisi bilmiyorsa, siz nasıl öğrenebildiniz?</p>

  <p>— Evet, efendim, asıl önemli olan da bu. Düşüncelerini okuyarak bunları öğrenmemiz mümkün değildi. İş birliği yapmıyordu. Zihnin derinliklerine inebilmek için, o kişinin razı olması ve zihin perdelerini açık tutması gerekir. Böyle bir inceleme aylar sürebilir. Aynı zamanda, eğer Reich, geçirdiği şoklara karşı koyabiliyorsa, zihnini yeniden ayarlayabilir ve bizler için çok tehlikeli olabilirdi. Çünkü, elinde son derece güçlü bir firma var ve çok zengin. Çok ender rastlanabilen anarşistlerin biriydi ve ilerde bizleri kendi zihin ölçüsüne uydurabilirdi.</p>

  <p>Crabbe, başıyla evetledi.</p>

  <p>Powell:</p>

  <p>— Neredeyse başarıya ulaşıyordu, dedi. Böyle kişiler çok ender olarak dünyaya gelirler... ve geçmişle geleceğin bir halkasını meydana getirirler. Gelişmelerine imkân verilecek olursa, eğer halka geçmişle gelecek arasında kaynaşırsa... Dünya kendisini çok tehlikeli bir geleceğin kucağında bulabilir.</p>

  <p>— Şu halde nasıl başardınız ?</p>

  <p>— Mass Cathexis kullandık, efendim. Açıklaması çok güç, fakat elimden geldiği kadar anlatmaya çalışacağım. Her insanın fiziksel yapısında kendi yararına kullanbileceği bir enerji akımı vardır. Enerji akımı, zihnin doğal yapısında mevcuttur. Çoğumuz, enerji akımının ancak bir kısmını kullanabiliriz.</p>

  <p>— Anlıyorum.</p>

  <p>— Esper Lonca’sı Mass Cathexis’i kullandığı zaman bütün telepatlar zihnindeki enerji akımını bir havuzda toplar. Bir esper havuz görevini üzerine alır ve enerjiyi tek kanaldan akıtır. O insan, eğer bu akımı iyi kontrol edebiliyorsa, akla gelmeyecek şeyler yapabilir. Tehlikeli ve zor bir iştir. Hani, kapsüllenmiş dinamit balyalarının üzerinde dolaşmaya benzer.</p>

  <p>Crabbe, birden gülümsedi.</p>

  <p>— Keşke ben de telepat olsaydım, dedi. Zihnindeki gerçek görüntüyü görmek isterdim.</p>

  <p>Powell da gülümseyerek senatöre baktı.</p>

  <p>— Size olduğu gibi aktarmaya çalışıyorum.</p>

  <p>İki adam arasında ilk olarak bir dostluk kuruluyordu.</p>

  <p>Powell, devam etti.</p>

  <p>— Böyle davranmamız gerekliydi, Reich’i, Suratı Olmayan Adam’la başbaşa bırakmak zorundaydık. Gerçeği önce onun görmesi lâzımdı. Enerji akımını kullanarak Reich için nörotik bir kavram yarattım... içinde yaşadığı dünyada kendisinden başka hiç bir şey gerçek değildi.</p>

  <p>— Boylesine basit mi?</p>

  <p>— Evet, efendim. Reich’in içine zayıflık tohumları zaten ekilmişti. Sadece Reich’i savunmaya çekilmek için zorladım. Yaşantı onun için çok zor oluyordu. Evrenin olmadığına inandırdım. Sonra, onu, portakal soyarmış gibi dilim dilim soydum. Artık sonunun gelmiş olduğuna inandırdım. Reich’i, Suratı Olmayan Adam’la yüz yüze getirdim. Suratı Olmayan Adam’ın yüzüne baktı, kendisini ve babasını gördü... işte o zaman her şeyi öğrendik.</p>

  <p>Powell, paketini alıp ayağa kalktı. Crabbe, hemen yerinden fırladı ve Powell’ı kapıya kadar uğurladı. Bir elini dostça bir tavırla Powell’ın omuzuna atmıştı.</p>

  <p>— Başarılamayacak kadar zor bir işin üstesinden geldin, Powell, dedi. Nasıl anlatsam bilmem ki... Bir Esper olmak fevkalâde olmalı.</p>

  <p>— Hem fevkalâde hem de çok korkunç, efendim.</p>

  <p>— Hepiniz mutlu olmalısınız.</p>

  <p>— Mutlu mu?</p>

  <p>Powell, durdu ve Crabbe’a baktı.</p>

  <p>— Hayatınızı bir hastanede sürdürmek ister miydiniz, Sayın Senatör?</p>

  <p>— Hastanede mi?</p>

  <p>— Biz orada yaşarız... Hepimiz. Psikiatri koğuşunda. Telepat olmadığınıza sevinmelisiniz, Sayın Senatör. İnsanların yalnız dışını gördüğünüz için şanslısınız. Nefreti, kıskançlığı, hastalığı görmediğinize sevinmelisiniz. İnsanlardaki korkutucu gerçek düşünceleri çok ender olarak anladığınız için şanslı sayılırsınız. Herkes telepat olduğu ve herkesin düşünceleri düzeldiği zaman bu dünya yaşanacak bir yer olur, Sayın Senatör. O zamana kadar, kör olarak kaldığınız ya da kalacağınız için sevinmelisiniz.</p>

  <p>Powell, karargâhtan çıktıktan sonra bir hava taksisine atladı ve Kingston hastanesine gitti.</p>

  <p>Powell, hastanenin ziyaretçiler bölümüne gitti, Barbara D’Courtney’in yerini öğrendi ve o tarafa doğru yürüdü. Geçirdiği tecrübeler kendisini zayıf düşürmüştü, ama hendeklerden atlamak, duvarlara tırmanmak, koşmak, zıplamak istiyordu. Barbara’ya yalnız bir soru sorabilmek için ancak yedi gün bekleyebilmişti.</p>

  <p>Birbirlerini aynı anda gördüler. Barbara, elini sallayıp koşmaya başlayınca Powell da ona doğru koştu. Birbirlerine bir adım yaklaşınca utanarak durdular ve başlarını kaldırıp birbirlerinin yüzüne bakamadılar.</p>

  <p>— Merhaba.</p>

  <p>— Merhaba, Barbara.</p>

  <p>— Ben... Gölgeye gitsek olmaz mı?</p>

  <p>Terasın duvarına doğru yanaştılar. Powell, gözünün ucuyla Barbara’ya baktı. Genç kız ruhen büyümeye başlamıştı, ama fiziki olarak tam olgundu.</p>

  <p>Barbara:</p>

  <p>— Bu akşam taburcu olacağım, dedi.</p>

  <p>— Biliyorum.</p>

  <p>— Sana sonsuz teşekkür borçluyum. Bana yaptıkla...</p>

  <p>— Lütfen, bunları tekrarlama.</p>

  <p>Barbara, ona aldırmadan konuşmasına devam etti.</p>

  <p>— Bana bütün yaptıkların için teşekkür ederim..</p>

  <p>Taş bir sıranın üstüne yan yana oturdular .</p>

  <p>Barbara, Powell’ın gözlerinin içine baktı.</p>

  <p>— Ne kadar memnun olduğumu sana söylemek istedim.</p>

  <p>— Lütfen, Barbara, beni dehşete düşürüyorsun.</p>

  <p>— Acaba?</p>

  <p>— Seni öylesine iyi tanıyorum ki... şey... yani...</p>

  <p>— Şimdi büyüdüm, değil mi?</p>

  <p>— Evet.</p>

  <p>Barbara, çapkın çapkın gülümsedi.</p>

  <p>— Beni daha yakından ve iyi tanımalısın. Yarın saat beş çayına ne dersin?</p>

  <p>— Beşte mi?</p>

  <p>— Resmî olamayacağına göre giyinmene lüzum yok.</p>

  <p>Powell aceleyle:</p>

  <p>— Beni dinle, dedi. Giyinmene birçok kere yardım ettim. Saçlarını taradım. Dişlerini fırçaladım.</p>

  <p>Barbara, sabırsız bir tavırla elini salladı.</p>

  <p>— Masada bir felâkettin. Balık seviyordun, ama koyun etinden nefret ediyordun. Bir keresinde pirzolayı gözüme çarptın.</p>

  <p>— Bu yıllar önceydi, Bay Powell.</p>

  <p>— Ancak iki hafta önceydi, Bayan D’Courtney.</p>

  <p>Barbara, zarif bir tavırla ayağa kalktı</p>

  <p>— Sahi mi, Bay Powell? Görüşmemize son vermemiz yerinde olacak sanıyorum. Eğer hep böyle...</p>

  <p>Sustu ve Powell’ın yüzüne baktı.</p>

  <p>Powell, elindeki paketi yere atınca Barbara, onun kollarına atıldı.</p>

  <p>Barbara, mırıldandı.</p>

  <p>— Bay Powell, Bay Powell. Bay Powell... Merhaba, Bay Powell.</p>

  <p>— Ah, Barbara... Barba güzelim. Bir dakika için ciddî olduğunu zannetmiştim.</p>

  <p>— Büyüdüğümü ispat etmek istiyordum.</p>

  <p>— Zaten hep intikamcı bir çocuktun.</p>

  <p>— Sen de çok ciddî bir babaydın.</p>

  <p>Barbara, Powell’ın kollarına abanarak yüzüne baktı.</p>

  <p>— Gerçekten nasıl bir insansın? İkimiz de nasıl insanız? Öğrenmek için vaktimiz olacak mı?</p>

  <p>— Vakit mi?</p>

  <p>— Önce... Düşüncelerimi oku. Söyleyemem.</p>

  <p>— Hayır, güzelim. Söylemelisin.</p>

  <p>— Mary Noyes bana söyledi. Her şeyi.</p>

  <p>— Oh, söyledi, ha?</p>

  <p>Barbara, başıyla evetledi</p>

  <p>— Ama umurumda değil. Aldırmıyorum, Mary haklıydı. Her şeye razıyım. Benimle evlenemezsen bile...</p>

  <p>Powell, bir kahkaha attı</p>

  <p>— Hiç bir şeye razı olmak zorunda değilsin. Otur şuraya, sana bir soru soracağım.</p>

  <p>Barbara, Powell’ın kucağına oturdu.</p>

  <p>— O geceye dönmek istiyorum.</p>

  <p>— Beaumont’un evine mi?</p>

  <p>Powell, başıyla evetledi.</p>

  <p>— Hakkında kolaylıkla konuşulabilecek bir şey değil.</p>

  <p>— Bir dakika bile sürmez. Şimdi... Yatmış uyuyordun. Birden uyandın ve odaya doğru koştun. Gerisini hatırlıyorsun...</p>

  <p>— Hatırlıyorum.</p>

  <p>— Bir soru. Seni uyandıran haykırış neydi?</p>

  <p>— Biliyorsun.</p>

  <p>— Biliyorum, fakat senin söylemeni istiyorum. Yüksek sesle söyle.</p>

  <p>— Acaba... yine isteri nöbetine tutulur muyum dersin?</p>

  <p>— Hayır. Sadece söyle.</p>

  <p>Bir dakika kadar tereddüt eden Barbara, alçak sesle:</p>

  <p>— İmdat, Barbara, dedi.</p>

  <p>Powell, yine başıyla evetledi.</p>

  <p>— Kim bağırmıştı?</p>

  <p>— Kim olacak ba...</p>

  <p>Barbara, birden sustu.</p>

  <p>— Ben Reich değildi. O yardım istemek için bağıramadı. Yardıma da ihtiyacı yoktu. Kim bağırdı?</p>

  <p>— Ba... Babam.</p>

  <p>— Fakat konuşamıyordu, Barbara. Gırtlağı hastaydı... Kanser. Tek kelime dahi söyleyemezdi.</p>

  <p>— Bağırdığını işittim.</p>

  <p>— Düşüncesini okudun.</p>

  <p>Barbara, şaşkınlıkla baktı. Sonra başını salladı.</p>

  <p>— Hayır, ben...</p>

  <p>Powell, sakin bir sesle:</p>

  <p>— Düşüncesini okudun, dedi. Yetenekli bir Espersin. Baban telepatik seviyede haykırdı. Eğer Reich’in üzerinde böylesine duracak kadar dangalak olmasaydım, bunu çoktan anlamış olurdum. Bizim evde kaldığın sürece, hem Mary’yi hem de beni izledin, düşüncelerimizi okudun, ama farkında değildin.</p>

  <p>Barbara, cevap vermedi.</p>

  <p>Powell, telepatiyle sordu:</p>

  <p>«Beni seviyor musun?»</p>

  <p>— Tabiî, seviyorum. Fakat...</p>

  <p>— Kim sordu?</p>

  <p>— Neyi kim sordu?</p>

  <p>— Beni sevip sevmediğini.</p>

  <p>— Neden, biraz önce sen...</p>

  <p>Barbara, birden sustu, sonra kekeledi.</p>

  <p>— Sen dedin ki... Se-sen...</p>

  <p>— Söyledim. Şimdi anlıyor musun? Hiç bir şeyle yetinmek zorunda değiliz.</p>

  <p>Bir saniye sonra, aslında yarım saat sonra, acı bir haykırışla ayrıldılar. Teras duvarının üzerinde çıplak bir şey vardı. Ağlıyor, haykırıyordu. Birden dengesini kaybederek çiçek yatağına düştü. Düştüğü yerde haykırarak kıvranıyordu. Çiçek yatağına düşen Ben Reich’ti. Yeniden doğuşa doğru gittiği için tanınamayacak durumdaydı.</p>

  <p>Powell, Barbara’yı kendisine çekerek, arkasını Reich’e dönmesine sebep oldu. Barbara’nın çenesini avuçlarının içine aldı.</p>

  <p>— Hâlâ benim kızım mısın?</p>

  <p>Barbara, başıyla evetledi</p>

  <p>— Bunu görmeni istemiyorum. Tehlikeli değil, fakat senin için iyi değil. Odana gidip beni bekler misin? Cici ve uslu bir kız gibi ? Peki, şimdi uç bakalım, haydi!</p>

  <p>Barbara, Powell’in elini yakaladı, öptü, sonra arkasına bakmadan koşarak uzaklaştı. Powell, Barbara’nın arkasından baktı, gözden kaybolunca Reich’e döndü.</p>

  <p>Bir insan Kingston Hastanesinde yeniden doğuşa gidiyorsa, o insan fizikî olarak tamamen değişirdi. Yapılan seri halindeki enjeksiyonlar, doğuştan itibaren insanın geçirdiği bütün değişiklikleri yavaş yavaş siler ve o insanı doğum anındaki fizikî durumuna döndürürdü. Asıl önemli olan o insanın bilincinin kaybolmaması ve yeniden doğuşu beklemesiydi.</p>

  <p>Doktor Jeems, başını terasın kenarından uzatıp aşağıya baktı.</p>

  <p>— Hay Allah, oraya nasıl düştü? Onu hep bağlı mı tutacağız!? Oh, merhaba, Bay Powell. Sizin dostunuz. Hatırladınız mı?</p>

  <p>— Hem de canlı olarak.</p>

  <p>Doktor Jeems, omuzunun üzerinden:</p>

  <p>— Aşağı inip onu alın, dedi. Bir daha ona ben bakacağım.</p>

  <p>Powell’a döndü.</p>

  <p>— Hareketli bir çocuk, dedi. Ondan çok umutluyuz.</p>

  <p>Reich, düştüğü yerde kıvranıp duruyordu.</p>

  <p>— Tedavi nasıl gidiyor?</p>

  <p>— Fevkalâde. Bünyesi çok kuvvetli. Adım adım izliyoruz. Bir yıla kalmaz yeniden doğuşa hazır olur.</p>

  <p>— Bekliyorum. Reich gibi insanlara ihtiyacımız var. Onu kaybetmek yazık olacaktı.</p>

  <p>— Kaybetmek mi ? Mümkün olabilîr mi? Böyle küçük bir düşüşün ona zarar vereceğini mi düşünüyorsun?</p>

  <p>— Hayır. Başka bir şey demek istemiştim. Üç yüz ya da dört yüz yıl önce, polisler Reich gibi insanları öldürmek için yakalarlardı.</p>

  <p>— Şaka ediyorsun.</p>

  <p>— Çok ciddîyim.</p>

  <p>— Ama saçma. Eğer bir insan topluma kafa tutabilecek güçteyse, o insanın yetenekleri büyük demektir. O insanı düzeltir ve tekrar topluma verirsin. Onu kim atar? Onun gibilerini elden çıkartırsak geriye ne kalır? Sadece koyun sürüsü.</p>

  <p>— Bilmiyorum. Belki o günlerde koyunlara ihtiyaçları vardı.</p>

  <p>Bakıcılar koşarak geldiler ve çırpınan Reich’i dikkatle yerden kaldırdılar. Reich, karşı koyuyor ve haykırıyordu. Bakıcılar basit Judo hareketleriyle Reich’e hakim oldular, sonra sakin sakin yürüttüler.</p>

  <p>Powell, seslendi.</p>

  <p>— Bir dakika!</p>

  <p>Taş sıraya döndü, beraberinde getirmiş olduğu paketi açtı ve güzel bir kutu çıkardı.</p>

  <p>Ben Reich’in yanına gitti ve şeker kutusunu uzattı.</p>

  <p>— Senin için bir hediye, Ben. Al.</p>

  <p>Yaratık, Powell’a baktı, sonra kutuya baktı. Nihayet elini uzatıp kutuyu aldı.</p>

  <p>Powell:</p>

  <p>— Hay Allah kahretsin be! diye söylendi. Bir de hastabakıcı olduk. Şu çılgın dünyada bir dadılık yapmadığımız kalmıştı. Değer mi?</p>

  <p>Reich’in zihninde kalan kırıntıları yakaladı: Powell-telepat-Powell-dost-Powll-dost...</p>

  <p>Powell, hiç beklemediği bu tepki karşısında şaşırdı. Gözlerinin yaşardığını hissetti. Gülümsemeye çalıştı, sonra döndü ve Barbara’nın koğuşuna doğru uzaklaştı.</p>

  <p>Kendi kendisine zihnen haykırıyordu:</p>

  <p>«Beni dinleyin normaller! Ne olduğunu öğrenmelisiniz. Nasıl olduğunu öğrenmelisiniz. Perdeleri yırtıp atmalısınız. Peçeleri parçalamalısınız. Göremediğiniz gerçekleri biz görürüz... Bir insanın içinde sadece sevgi ve bağlılık, cesaret ve merhamet, cömertlik ve fedakârlık hissi vardır. Geri kalanların hepsi, körlüğünüzün perdeleridir. Bir gün gelecek hepimiz göz göze, kalp kalbe olacağız...»</p>

  <p>Sonsuz evrende yeni olan, değeşik olan hiç bir şey yoktu. İnsanların göremediklerini ancak Tanrı görebilirdi. İnsanlar arasında daima bağlılık ve sevgi vardı. Yüzyıllar geçse, evren değişse, insanların bağlılıkları yine kopmayacak, yine eskisi gibi sürüp gidecekti.</p>

  <p class="ortali">SON</p>
</body>
</html>
