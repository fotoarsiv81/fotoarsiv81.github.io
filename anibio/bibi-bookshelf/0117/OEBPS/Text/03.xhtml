<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">3.</p>

  <p>Pazartesi sabahı saat dokuzda Tate’in yüzü, Reich’in v-fonunda belirdi.</p>

  <p>— Serbest konuşabilir miyim?</p>

  <p>Reich, cevap olarak kaçak dinlemeleri önleyen âleti işaret etti.</p>

  <p>Tate:</p>

  <p>— Peki, dedi. Senin hesabına bir iş yapmış olduğumu sanıyorum. Dün gece Atkins’in düşüncelerini yokladım. Fakat rapor vermeden önce seni uyarmam gerekiyor. Birimci sınıf bir telepatın düşüncelerinin derinlerine inilmek istendiği takdirde bir hata yapılması mümkün. Atkins, düşünce perdelerini dikkatle kapadı.</p>

  <p>— Anlıyorum.</p>

  <p>— Craye D’Courtney, gelecek çarşamba sabahı «Astra» gemisiyle Merih’ten dönüyor. Doğruca Maria Beaumont’un evine gidecek ve bir gece için gizli konuk olarak ağırlanacak... Yalnız bir gece.</p>

  <p>Reich:</p>

  <p>— Bir gece, diye mırıldandı. Sonra? Planları nedir?</p>

  <p>— Bilmiyorum. Görünüşe göre D’Courtney birtakım tatsız planlar kurmuş....</p>

  <p>Bana karşı mı?</p>

  <p>— Muhtemel. Atkins’e göre, D’Courtney, bir çeşit sinir krizi geçiriyor. Yani, sinir gerilimi. Yaşama içgüdüsü ile ölüm içgüdüsü birleşmiyor. Duygusal durumunda sonsuz bir gerileme var...</p>

  <p>— Hay Allah kahretsin ! Hayatım buna bağlı olabilir. Açık konuş.</p>

  <p>— Son derece basit. Her insan birbirine zıt iki içgüdünün baskısı altındadır... Yaşama içgüdüsü ve ölüm içgüdüsü. Her iki baskının tek gayesi vardır... Cenneti kazanmak. Yaşama içgüdüsü her zorluğu yenerek cenneti kazanmaya çalışır. Ölüm içgüdüsü, kendi kendisini tahrip ederek cenneti kazanmaya çalışır. Genellikle her iki içgüdü de kişiye uyar. İşte, D’Courtney’in durumu bu.</p>

  <p>— Evet, Tanrı aşkına! Ve beni sabırsızlandırıyor!</p>

  <p>— Atkins, Perşembe sabahı D’Courtney’i görecek ve niyeti neyse, ondan vazgeçirmeye çalışacak. Atkins korkuyor ve ona engel olmak istiyor. D’Courtney’i engellemek için Venüs’ten kalkıp buraya kadar gelmiş.</p>

  <p>— Atkins onu durdurmak zorunda kalmayacak! Onu ben durduracağım. Beni korumak zorunda değil. Kendimi yine kendim koruyacağım. Nefsimüdafaa. Tate... cinayet olmayacak! Nefsi-müdafaa! İyi bir iş gördün. Bütün istediğim buydu.</p>

  <p>— Daha fazlasına ihtiyacın var, Reich. Diğer şeylerin dışında, zamana ihtiyacın var. Bugün pazartesi. Çarşamba gününe kadar hazır olmalısın.</p>

  <p>Reich, kükredi.</p>

  <p>— Hazır olacağım. Sen de hazır olsan iyi edersin.</p>

  <p>— Yenilgiyi kabul edemeyiz, Reich. Eğer yenilirsek... Yıkım olur. Bunu biliyorsun, değilmi ?</p>

  <p>— Her ikimiz için de yıkım olur. Kavrıyorum.</p>

  <p>Reich’in sesi çatlak çıkmaya başladı.</p>

  <p>— Evet, Tate, bu işte benim yanımdasın ve işin sonuna kadar gitmek amacındayım. Yıkım bile olsa geri dönmek yok.</p>

  <p class="ortali">⁂</p>

  <p>Reich, bütün gününü plan kurmakla geçirdi. Kendisine güveni sonsuzdu. Plânlarını kâğıt üzerine geçirdi. Planlarındaki kimi ayrıntıları Çarşamba gününe bıraktı. Planını geçirdiği kâğıdı sakladı, sonra yattı.</p>

  <p>Rüyasında yine Suratı Olmayan Adamı gördü ve haykırarak uyandı.</p>

  <p>Salı günü öğleden sonra, Monarch Kulesinden erken ayrıldı ve bir kitapçı dükkânına gitti. Kitapların arasında dolaşırken eski bir kitabın önünde durdu.</p>

  <p>— Bu nedir?</p>

  <p>— Antika bir kitap, efendim.</p>

  <p>Reich, kitabı çok iyi hatırlıyordu. Beş yıl önce, kitabı görmüş ve lâzım olur gerekçesiyle akıl defterine not almıştı.</p>

  <p>— İlginç. Evet, son derece ilginç. Bu nedir?</p>

  <p>Reich, kahverengi ciltli bir kitabı raftan aldı.</p>

  <p>— Kâğıt Oyunları. Tarihi nedir? Evvelce de kâğıt oynarlar mıydı? Partilerde oynanan oyunlar da varmış meğer!</p>

  <p>Kitapçı, eskilerin de son derece modern olduklarını dilinin döndüğü kadar anlattı.</p>

  <p>Reich, kendi kendisine gülerek:</p>

  <p>— Şunun içindekilere bakın, dedi. Briç, poker, sardine... Allah Allah, bu oyun da nasıl bir şeymiş? Sayfa doksan altı. Bir göz atalım hele.</p>

  <p>Sayfaları karıştırarak doksan altıncı sayfayı açtı.</p>

  <p>SARDINE</p>

  <p>Oyunculardan biri seçilir. Işıklar karartılır ve bu oyuncu evin herhangi bir yerine saklanır. Birkaç dakika sonra oyuncular saklanan oyuncuyu ararlar. Tabiî, herkes ayrı ayrı gider. Saklanan oyuncuyu bulunan, yerini belli etmeden aynı yere saklanır. Saklananların yerini bulan her oyuncu aynı yere saklanır. Sona kalan oyuncu karanlıkta dolaşıp duracağı için oyunu kaybetmiş sayılır.</p>

  <p>Reich:</p>

  <p>— Bu kitabı alıyorum, dedi. Tam benim aradığım bir kitap.</p>

  <p class="ortali">⁂</p>

  <p>Gecenin geri kalan kısmında kitabın diğer sayfalarını dikkatle gözden geçirdi. Sonra oyunların talimatlarını ateşle, asitle, lekeyle ve makasla lime lime parçaladı. Her yanık, her kesik D’Courtney’e indirilen bir darbeydi. Daha sonra bütün oyunları teker teker doğradı. Yalnız Sardine oyununa dokunmamıştı.</p>

  <p>Reich, kitabı sardı ve Graham Değerlendirme bürosunun adresini yazarak hava-postası kutusuna attı. Kitap bir saat sonra, Graham’ın resmî mühürüyle mühürlenmiş olarak geri geldi. Reich’in bilerek yaptığı hasar fark edilmemişti.</p>

  <p>Kitabı hediye edilebilecek şekilde sardırdı, içine Graham’ın değerlendirme belgesini koydu ve Maria Beaumont’un evine postaladı. Yirmi dakika sonra cevap geldi: «Sevgilim! Sevgilim! Sevgilim! Beni unuttuğunu sanmıştım. (Muhtemelen notu Maria’nın kendisi yazmıştı.) Bu gece Beamont’a gel. Bir parti veriyoruz. Hediye ettiğin kitaptaki oyunlardan oynarız.» Not kâğıdının tam ortasında Maria’nın çıplak bir resmi vardı.</p>

  <p>Reich, cevap verdi: «Mahvoldum. Bu gece olmaz. Milyonlarımdan biri kayıp.»</p>

  <p>Maria, cevap verdi: «Çarşamba, akıllı çocuk. Sana benimkilerden birini veririm.»</p>

  <p>Reich, karşılık verdi. «Memnuniyetle kabul. Konuk getireceğim. Her tarafından öperim.»</p>

  <p>Reich, bundan sonra hemen yattı.</p>

  <p>Ve Suratı Olmayan Adamın yüzüne karşı haykırdı.</p>

  <p class="ortali">⁂</p>

  <p>Çarşamba sabahı, Reich, Monarch’ın Bilim Şubesini dolaştı. Genç kimyagerlerle konuştu. Sonra Yasak Odaya girdi ve gözleri körleten kapsüllerden aldı. Kapsüller, bakırdan, küp şeklinde yapılmıştı ve küçüktü, ama öldürücüydü. Kırıldığı takdirde, mor renkli bir duman yayılıyor, gözün retina tabakasına işliyor ve o insanı hemen kör ediyordu.</p>

  <p>Çarşamba günü öğleden sonra, Reich, Melody Lane’i ziyarete gitti. Melody Lane, Duffy ismindeki bir kadın tarafından yönetiliyordu. Reich’e göre, Duffy, bütün güzellik tanrılarının niteliklerini üzerinde toplamış bir kadındı.</p>

  <p>— Merhaba, Duffy.</p>

  <p>Genç kadını öptü.</p>

  <p>Duffy, garip bir tavırla Reich’i süzdü.</p>

  <p>— Evet, Bay Reich? Günün birinde yalnız kalp içindekileri okuyabilen bir telepat bulacak ve öpücüklerinin altında neler gizli olduğunu öğreneceğim. Bana öyle geliyor ki, iş yapmak istemiyorsun.</p>

  <p>— İstemiyorum.</p>

  <p>— Köpek.</p>

  <p>— Bir erkek genç yaşta karar vermelidir, Duffy. Eğer bir erkek kızları öpmeye başlarsa, parasına da bir veda öpücüğü konduruyor demektir.</p>

  <p>— Eh, beni öptün.</p>

  <p>— Çünkü sen, kredisi olan bir leydinin görüntüsüsün.</p>

  <p>— Pip!</p>

  <p>— Pop!</p>

  <p>— Bim!</p>

  <p>— Bam!</p>

  <p>Duffy, karanlık bir ifadeyle:</p>

  <p>— Bu gelip geçici anlamsız modayı kişisel bir alışkı haline getiren adamı öldürmek isterdim, dedi. Pekâlâ, yakışıklı delikanlı, derdin nedir?</p>

  <p>Reich:</p>

  <p>— Kumar, dedi. Direktörlerimden Ellery West, son zamanlarda çok kumar oynadığını rapor etti. Aşırı kumar oynanıyormuş. Kişisel olarak benim umurumda değil tabii.</p>

  <p>— Personeli daima borçlandır ki maaşına zam isteyemesin.</p>

  <p>— Çok akıllısın, küçük hanım.</p>

  <p>— Şu halde, kumar oynamamayı öğütleyen bir şarkı istiyorsun, ha?</p>

  <p>— Bunun gibi bir şey. İma etsin, açıkça belirtmesin. Doğrudan doğruya propaganda niteliğini taşımasın, insanlar hiç farkında olmadan onun etkisi altında kalsın.</p>

  <p>Duffy, başıyla evetledi ve birkaç not aldı.</p>

  <p>— Ayrıca, dinlenebilmesi kolay ve zevkli bir şey olsun. Tanrı biliyor ki yazdığın melodiyi kim bilir kaç kişi söyleyecek, ıslıkla çalacak ve başımı kazan gibi yapacak.</p>

  <p>— Sümüklü sen de. Bütün melodilerim dinlenmeye değer.</p>

  <p>— Bir zamanlar, evet.</p>

  <p>— Fazladan bir binlik alırım.</p>

  <p>Reich, bir kahkaha attı.</p>

  <p>— Monotonlukktan soz ederken...</p>

  <p>— Böyle bir şeyden söz etmiyorduk.</p>

  <p>— Yazdığın en etkin şarkı hangisidir?</p>

  <p>— Israr mı ediyorsun?</p>

  <p>— Ne demek istediğimi biliyorsun. Yaptığın şarkılarla fazla para kazanamazsın.</p>

  <p>— Biz o şarkılara Pepsis adını veriyoruz.</p>

  <p>— Neden?</p>

  <p>— Bilmiyorum. Söylentilere göre, böyle bir şarkıyı yüzyıllar önce yazan adamın ismi Pepsi’ymiş. Ben inanmıyorum, tabiî. Bir zamanlar ben de yazdım...</p>

  <p>Duffy, yüzünü buruşturarak devam etti.</p>

  <p>— Hatırladığım zaman içim ürperiyor, insanın aklından çıkmak bilmiyor. Bir yıl beni etkisi altında tutmuştu.</p>

  <p>— Şu roketleme mi?</p>

  <p>— Hayır, «Tenser, Said The Tensor» adında bir şarkı. Deli bir matematikçi için yapmıştım.</p>

  <p>— Dinleyelim.</p>

  <p>— Sana bu kötülüğü yapamam.</p>

  <p>— Haydi, Duffy, şaka yapmadığımı bilmelisin.</p>

  <p>— Pişman olacaksın.</p>

  <p>— Sana inanmıyorum.</p>

  <p>— Pekâlâ, domuz.</p>

  <p>Duffy, üzerinde birçok tuş bulunan bir tabloyu önüne çekti. Tecrübeli parmakları tuşlara dokundu. Son derece monoton bir müzik sesi odayı doldurdu ve Duffy, tatlı bir sesle söylemeye başladı.</p>

  <p>Şarkının sonunda Reich, heyecanla haykırdı.</p>

  <p>— Oh Tanrım!</p>

  <p>Sonra yerinden fırladı ve avuçlarını kulaklarına bastırdı.</p>

  <p>— Kendimi lânetlenmiş gibi hissediyorum. Bu müzik ne zaman bitecek?</p>

  <p>— Bir aydan fazla sürmez.</p>

  <p>— Mahvoldum. Bundan kurtuluş yok mu?</p>

  <p>Duffy:</p>

  <p>— Olmaz olur mu? dedi. Çok kolay. Beni mahvetmen yeter.</p>

  <p>Vücudunu Reich’in vücuduna bastırdı ve dudaklarını uzattı.</p>

  <p>— Beni ne zaman bir aralığa çekeceksin? Akıllı ol, köpek. Neden düşündüğüm kadar zeki davranmıyorsun?</p>

  <p>— Tahmininden de zeki davranıyorum!</p>

  <p>Reich, evvelce hesaplandığı gibi müziğin ve sözlerinin beynine iyice yerleştiğini fark ediyordu. Telepat olmayan biri için çok güzel zihin perdesi olacağını tahmin etmekle yanılmamıştı. Hangi telepat bu şarkının derinliklerine inebilirdi. Şarkının kelimelerini kafasına iyice yerleştirdi, içinden ezberleyip duruyordu.</p>

  <p>Dükkândan çıktı, bir taksi çevirdi ve Jerry Church’ün Batı Yakasındaki emanetçi dükkânına gitti.</p>

  <p>Yolda giderken şarkının sözlerini içinden tekrarlıyordu.</p>

  <p class="ortali">⁂</p>

  <p>Church, dükkânın arkasındaki bölümden çıktı ve Reich’i tanımadan yanından geçti. On yıldan beri can düşmanı olan Reich’i tanımaması çok garipti.</p>

  <p>— Buyurun, efendim?</p>

  <p>— Merhaba, Jerry.</p>

  <p>Church, başını kaldırmadan elini uzattı. Reich, elini sıkmak isteyince hemen geri çekti.</p>

  <p>Hırıltıyı andıran bir sesle:</p>

  <p>— Elimi sıkmanı istemedim, dedi Emanet bırakmak istediğin şeyi vermeni istedim.</p>

  <p>— Emanet bırakacağım bir şey yok, Jerry.</p>

  <p>— Bu kadar mı düştün ? Ama her insanın başına gelir, değil mi? Hepimiz düşeriz.</p>

  <p>Church, yanyan bakarak düşüncelerini okumaya çalıştı. Reich, okumaya çalış bakalım ne bulacaksın, diye düşündü. Kafamda yalnız, şarkının nağmeleri var.</p>

  <p>Church:</p>

  <p>— Gün gelir hepimiz düşeriz, dedi. Hepimiz düşebiliriz.</p>

  <p>— Tahmin ederim, Jerry. Ben henüz düşmedim. Şansım hep yaver gitti.</p>

  <p>Telepat, alay etti:</p>

  <p>— Benim şansım kötüymüş ki seninle tanıştım.</p>

  <p>Reich, sabırla:</p>

  <p>— Jerry, dedi. Sana şanssızlık getiren ben değilim. Seni mahveden kendi kötü şansın.</p>

  <p>Church, son derece korkutucu ve yavaş sesle:</p>

  <p>— Allahın belâsı piç, dedi. Ölmeden önce inşallah kemiklerini köpeklere atarlar. Defol buradan. Seninle yapılacak bir işim yok. Anladın mı?</p>

  <p>Reich, cebinden çıkardığı yepyeni kâğıt paraları bankonun üzerine koydu.</p>

  <p>— Paramı da mı istemezsin ?</p>

  <p>— Paranı da istemem. Kalbinin yerinden sökülmesini, kanının kaldırımlara saçılmasını isterim. Gözlerinin kurtlar tarafından oyulmasını isterim... fakat paranı istemem.</p>

  <p>— Peki, ne istiyorsun, Jerry?</p>

  <p>Telepat haykırdı.</p>

  <p>— Söyledim! Söyledim! Allahın cezası pis...</p>

  <p>Reich, bakışlarını Jerry Church’ün gözlerinden ayırmadan, soğuk bir sesle tekrarladı.</p>

  <p>— Peki, ne istiyordun, Jerry?</p>

  <p>Reich, aklından geçirdiği şarkının nağmeleriyle hâlâ telepatı engelliyordu.</p>

  <p>Church, bıkkın bir tavırla:</p>

  <p>— Ne istiyorsun? diye sordu.</p>

  <p>Reich, terslendi.</p>

  <p>— Telepat sensin, sen söyle.</p>

  <p>Church, bir saniyelik duraklamadan sonra:</p>

  <p>— Bilmiyorum, dedi. Düşüncelerini okuyamıyorum. Delice bir müzik bütün düşünceleri birbirine karıştırıyor..</p>

  <p>— Şu halde ben söylemek zorunda kalacağım. Bir tabanca istiyorum.</p>

  <p>— Bir ne?</p>

  <p>— T-a-b-a-n-c-a tabanca. Eski bir silâh. Patlama suretiyle mermi atıyor.</p>

  <p>— Dükkânımda böyle bir şey yok.</p>

  <p>— Sende var, Jerry. Keno Quizzard bir süre önce bana söylemişti. Görmüş. Çelik ve katlanabilir. Çok ilginç.</p>

  <p>— Ne için istiyorsun?</p>

  <p>— Düşüncelerimi oku, Jerry, ve öğren. Saklayacak bir şeyim yok. Talebim çok samimi.</p>

  <p>Church, yüzünü buruşturdu.</p>

  <p>— Değer mi? diye mırıldandı.</p>

  <p>Sonra dükkânın arka tarafına geçti. Dolap kapaklarının açılıp kapandığı duyuldu. Biraz sonra tekrar döndü ve menevişli namlusu parlayan bir tabancayı tezgâhın üstüne koydu. Bir düğmeye bastığı zaman kabzanın arkasından bir hançer fırladı. Yirminci yüzyılda yapılmış hem tabanca hem de hançer olan bir silâhtı.</p>

  <p>Church, yine sordu:</p>

  <p>— Ne yapacaksın bunu?</p>

  <p>Reich, gülümsedi.</p>

  <p>— Bana şantaj yapabileceğin bir şey olmasını umuyorsun, değil mi? Kusura bakma, ama bunu hediye olarak alıyorum.</p>

  <p>Telepat, yan yan Reich’e baktı ve boğuk bir kahkaha attı.</p>

  <p>— Tehlikeli bir hediye. Başka birinin mahvolması demektir, ha?</p>

  <p>— Hiç de değil, Jerry. Bir dostuma, hediye edeceğim. Doktor Augustun Tate .</p>

  <p>Church, hayretle baktı...</p>

  <p>— Tate!</p>

  <p>— Tanıyor musun? Eski eşya ve antika meraklısıdır.</p>

  <p>Church, astımlı hastalar gibi öksürerek gülmeye başladı.</p>

  <p>— Tanırım, tanırım. Fakat onu daha iyi tanımaya başladım. Onun için üzülmeye başladım.</p>

  <p>Kahkahayı birden kesti ve delici bakışlarını Reich’e dikti.</p>

  <p>— Tabiî. Gus’a çok güzel bir hediye olacak. Fevkalâde bir hediye. Çünkü, tabanca doludur.</p>

  <p>— Oooo? Dolu mu?</p>

  <p>— Ah, tabiî. Boş olur mu? Beş sevimli mermisi var.</p>

  <p>Church, yine kıkırdadı.</p>

  <p>— Gus’a bir hediye.</p>

  <p>Bir düğmeye daha dokununca toplu bir kenara doğru açıldı. Toplunun mermi kovanlarında sarı sarı mermiler göründü. Bakışlarını Reich’e kaldırdı.</p>

  <p>— Gus’a verilecek beş zehirli yılan dişi.</p>

  <p>Reich, sert sesle:</p>

  <p>— Bunun sadece bir hediye olduğunu söylemiştim, dedi. Yılanın dişlerini sökmeliyiz.</p>

  <p>Church, şaşkınlıkla baktı. Sonra koşar adımlarla gidip iki âlet getirdi. Mermileri birer birer alarak kovan uçlarındaki kurşunları çıkardı, sonra boş kovanları tekrar yuvalarına soktu ve tabancasının toplusunu kapadı.</p>

  <p>Neşeli bir eesle:</p>

  <p>— Artık tehlikesiz, dedi. Sevimli Gus’a tehlikesiz bir hediye oldu.</p>

  <p>Reich iki elini uzattı. Bir eliyle paraları Church’e doğru iterken diğer eliyle tabancayı kendisine doğru çekti.</p>

  <p>Church’un tutumu birden değişti. Kemikli ve güçlü parmakları Reich’in bileğine yapıştı.</p>

  <p>Tezgâhın üzerinden uzanarak:</p>

  <p>— Hayır, Ben, dedi. Tabancanın ücreti bu değil. Biliyorsun. Kafanın içindeki çılgın müziğe rağmen bildiğini biliyorum.</p>

  <p>Reich, elindeki tabancayı bırakmadan sâkin bir sesle sordu:</p>

  <p>— Pekâlâ, Jerry, fiatı nedir? Kaç para istiyorsun?</p>

  <p>Telepat:</p>

  <p>— Tekrar Lonca’ya girmek istiyorum. Tekrar hayata kavuşmak istiyorum. İşte, tabancanın ücreti bu.</p>

  <p>— Ne yapabilirim? Ben telepat değilim ki. Lonca’ya da dahil değilim.</p>

  <p>— Bir yolunu bulursun, Ben. Lonca’ya etkin olabilirsin. Benim durumumu tekrar düzeltebilirsin.</p>

  <p>— Mümkün değil.</p>

  <p>— Rüşvet verebilir, şantaj yapabilirsin... Bunları yapabilirsin, Ben. Bunu benim hatırım için yapabilirsin. Bana yardım et, Ben. Bir zamanlar ben de sana yardım etmiştim.</p>

  <p>— Yardımının karşılığını vermiştim.</p>

  <p>— Ya ben? Ben nasıl bir karşılık aldım? Ben hayatımla ödedim!</p>

  <p>— Aptallığınla ödedin.</p>

  <p>— Tanrı aşkına, Ben. Bana yardım et. Ya bana yardım et ya da beni öldür. Nasıl olsa ölmüş durumdayım. İntihar edecek kadar cesaretim yok.</p>

  <p>Reich, kaba bir tavırla:</p>

  <p>— Senin için yapabilecek en iyi hareket, intihar etmek olacaktır, dedi.</p>

  <p>Telepat, sanki şiddetli bir tokat yemiş gibi geriye sıçradı ve donuk bakışlı gözlerini Reich’e dikti.</p>

  <p>Sonra tezgâhın üstünde duran paralara okkalı bir tükürük savurdu.</p>

  <p>— Para istemem, sana hediyem olsun.</p>

  <p>Tıslayarak söylediği bu kelimelerden sonra sırtını Reich’e döndü ve sallanarak dükkânın arkasına doğru yürüdü.</p>
</body>
</html>
