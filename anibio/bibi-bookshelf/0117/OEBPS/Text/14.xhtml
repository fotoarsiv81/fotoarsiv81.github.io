<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">14.</p>

  <p>PATLAMA! Sarsıntı! Hücrenin kapısı patlayarak açıldı. Özgürlük, karanlıkların içinde bekliyordu...</p>

  <p>...Kim o? Hücrenin dışında bekleyen kim? Oh, Tanrım! Oh, Allahım! Suratı Olmayan Adam! Bakıyor. Gölge gibi duruyor. Susuyor, Kaç! Kaç kurtul! Uç! Uç.</p>

  <p>...Boşlukta uç. Bilinmeyen yerlere doğru koşan bu gemiyle kaç. İmdat kapısı! Açılıyor. Fakat açamıyorum. Bu gemide kapıyı açacak kimse yok mu? Oh, Tanrım! Suratı Olmayan Adam! Bakıyor. Gölge gibi duruyor. Susuyor...</p>

  <p>Fakat ben suçsuzum, Sayın yargıcım. Suçsuzum. Suçlu olduğumu hiçbir zaman ispat edemeyeceksiniz! Ah, Tanrım! Suratı Olmayan Adam!</p>

  <p>Kamaranın kapısı vuruldu.</p>

  <p>Kamarot:</p>

  <p>— New York’un üzerindeyiz, Bay Reich, diye seslendi.</p>

  <p>Ben Reich, birden kendisine geldi ve inledi.</p>

  <p>— Tamam, duydum!</p>

  <p>Sıvı yatağından kalktı. Bacakları titriyordu. Hâlâ gördüğü kâbusun etkisi altındaydı. Sallana sallana banyoya gitti. On dakika kadar sıcak duşun altında durdu. Sonra, tuz tanelerinin fışkırtılmasıyla yapılan masajın sinirlerine iyi geleceğini düşünerek masaj küvetine girdi ve vanayı açtı. Birden canı kahve istedi. Küvetten çıkıp servis telefonuna uzandı.</p>

  <p>Boğuk bir patlama oldu. Reich, sırtından doğru şiddetle itildiğini hissetti. Öne doğru sendeledi ve yüzükoyun yuvarlandı. Sırtı, küvetin bulunduğu hücreden fırlayan parçalarla yaralanmıştı. Yerinden fırlayıp kalktı ve yatak odasına daldı. Hemen bavulunu açarak patlayıcı ampulleri aradı. Her zaman yanında taşımış olduğu bu ampulleri bulamadı.</p>

  <p>Artık titremediğini fark etti. Sırtındaki kesikten kan süzüldüğünü hissediyordu. Tekrar banyoya girdi ve masaj vanasını kapadı, sonra etraftaki hasarı inceledi. Gece uyuduğu sırada birisi kamarasına girmiş, patlayıcı ampulleri almış ve tuz fışkırtıcı memelerin içine yerleştirmişti. Boş kapsül kemeri küvetin arkasında duruyordu. Bir saniyelik oyalanma hayatını kurtarmıştı, ama kimden ?</p>

  <p>Kamaranın kapısını kontrol etti. Kapının kilidinin kurcalandığına dair bir iz yoktu. Demek ki maymuncukla açılmıştı. Fakat kim? Neden?</p>

  <p>Reich homurdandı.</p>

  <p>— Orospunun dölleri!</p>

  <p>Sırtındaki yaraya aldırış etmeden giyindi ve geminin salonuna indi. Gümrükten geçtikten sonra kendisini bekleyen Monarch’ın aracına atladı.</p>

  <p>Şehre doğru giderken Monarch Kulesini aradı. Sekreterinin yüzü ekranda belirdi.</p>

  <p>Reich, sordu:</p>

  <p>— Hassop’tan haber var mı?</p>

  <p>— Hayır, Bay Reich. Spaceland’den aramanızdan beri kendisini bulamadık.</p>

  <p>— Bana gizli servisi ver.</p>

  <p>Ekranda Ellery West, göründü.</p>

  <p>— Merhaba, Ben.</p>

  <p>— Hassop nerede?</p>

  <p>— Artık benim için önemi yok, Ben.</p>

  <p>— Ne söylüyorsun ?</p>

  <p>— Bu sabah saat dokuzda Monarch’la ilişkim kesildi.</p>

  <p>— Ne!</p>

  <p>— Evet, Ben. Seni uyarmıştım. Lonca, beni Monarch’tan çekiyor.</p>

  <p>— Bana bak, Ellery, sana tam ihtiyacım olduğu zaman işi bırakamazsın. Bu sabah birisi tarafından bana suikast yapıldı.</p>

  <p>— Kusura bakma, Ben.</p>

  <p>— Monarch hesabına çalışmak zorunda değilsin. Seni Özel işlerim için çalıştırabilirim. Breen’in kontratı gibi.</p>

  <p>— Breen mi? İkinci sınıf mı? Analizci mi?</p>

  <p>— Evet, benim analizcim.</p>

  <p>— Artık böyle bir şey yok.</p>

  <p>— Ne!</p>

  <p>— Emir bugün geldi. Telepatların görevlerini kısıtlıyorlar. Breen’i kaybettin.</p>

  <p>Reich, öfkeyle:</p>

  <p>— Powell’ın marifeti, dedi. Beni baltalamak için elinden geldiği kadar gayret gösteriyor. D’Courtney’in cinayetine beni bağlamak istiyor.</p>

  <p>— Powell’in bu işlerle ilişkisi olamaz. Dostça ayrılalım, Ben, ha ne dersin? İlişkilerimiz her zaman zevkli olmuştu. Yine öyle kalsın istemez misin?</p>

  <p>Reich:</p>

  <p>— Canın cehenneme! diye kükredi.</p>

  <p>Ekranı kararttıktan sonra pilota döndü.</p>

  <p>Beni eve götür!</p>

  <p>Eve gelir gelmez bavulunu valenin önüne fırlattı, sonra Breen’in dairesine gitti. Daire boştu. Masanın üzerinde duran not, West’in söylediklerinin benzeriydi. Reich, öfkeyle kendi odasına gitti ve Gus Tate’in numarasını çevirdi. Ekranda bir yazı belirdi:</p>

  <p>ABONE DEVAMLI OLARAK İPTAL EDİLMİŞTİR.</p>

  <p>Reich, öfkeyle bu kez, Jerry Church’ün numarasına çevirdi. Ekranda yine bir yazı belirdi:</p>

  <p>ABONE DEVAMLI OLARAK İPTAL EDİLMİŞTİR.</p>

  <p>Reich, acele adımlarla kasacının bulunduğu köşeye yürüdü. Kasayı açtı ve kırmızı, küçük zarfa uzandı. Parmaklarının ucu zarfa değdiği an hafif bir «Klik» sesi duydu. Birden arkasını döndü ve başını kollarının arasına aldı.</p>

  <p>Gözleri kör edecek kadar kuvvetli bir ışık yanıp söndü, arkasından şiddetli bir patlama duyuldu. Reich’in sol tarafına hızla bir cisim çarptı. Önce masanın üzerine yıkıldı, sonra duvara çarptı.</p>

  <p>Hemen elbisesini çıkardı ve yarasına baktı. Derin bir kesik vardı ve duyduğu acıya göre, hiç değilse kaburgalarından biri kırılmıştı.</p>

  <p>Hizmetçi, uşak ve memurların koşarak geldiklerini duyunca haykırdı.</p>

  <p>— Kimse yaklaşmasın! Anladınız mı? Kimse yaklaşmasın!</p>

  <p>Kırık parçaların üzerinden atlayarak geçti ve kasasında kalan artıkları karıştırdı. Chooka’dan almış olduğu Felç tabancasını ve D’Courtney’i öldürdüğü toplu tabancayı aldı. Tabancanın toplusunda, içleri su dolu ve ağızları jelatinle kapalı dört kovan daha vardı. Sırtına aceleyle geçirmiş olduğu yeni ceketinin cebine tabancaları soktu, sonra masasının gözünden bir adet patlayıcı kapsül aldı ve öfkeyle odasından çıktı.</p>

  <p>Zemin kattaki garaja indi ve özel arabasını istedi Bir dakika sonra araba rampaya yanaştı. Kontak anahtarı kapının üzerinde duruyordu. Reich, kapıyı açıp içeri gireceği sırada keskin bir yırtılma sesi duydu. Kendisini yere atarken arabanın yakıt deposu patladı. Allahtan ki hemen ateş almadı. Reich, perişan bir halde rampadan aşağı kaçmaya başladı. Geçmekte olan bir arabayı çevirdi.</p>

  <p>Şoför sordu:</p>

  <p>— Nereye?</p>

  <p>Reich, üzerindeki kan ve petrol bulaşıklarını temizlerken öfkeden titreyen boğuk bir sesle:</p>

  <p>— Chooka Frood! dedi.</p>

  <p>Birkaç dakika sonra Bastison West Side’da 99 numaranın önünde arabadan iniyordu.</p>

  <p>Reich, kendisine engel olmak isteyen kapıcıyı öfkeyle itti ve Chooka’nın çalışma odasına daldı. Chooka, çalışma masasının arkasında oturuyordu.</p>

  <p>Reich’in cebinden çıkardığı tabancayı görünce haykırdı.</p>

  <p>— Allah aşkına, Reich!</p>

  <p>— İşte karşındayım, Chooka. Bu felç tabancasını bir kere daha kullanmıştım biliyorsun. Yine kullanmak amacındayım. Hem de senin üzerinde kullanacağım, Chooka.</p>

  <p>Chooka, yerinden fırladı ve haykırdı.</p>

  <p>— Magda!</p>

  <p>Reich, kadını kolundan yakalayıp savurdu. Tam bu sırada fedai kadın koşarak odaya daldı. Reich, zaten hazır bekliyordu. Magda’nın ensesine vurdu ve kadın yere kapaklanırken topuğu ile sırtına şidetli bir tekme indirdi. Yüzükoyun düşen kadının üstüne bastı ve olduğu yerde kıvrılıp ayağına sarılmaya çalışan kadına aldırmadan Chooka’ya:</p>

  <p>— Şimdi anlaşalım, dedi. Neden patlayıcı maddelerle tuzak kurdun?</p>

  <p>— Ne söylediğini anlamıyorum?</p>

  <p>— Neden söz ettiğimi sanıyorsun? Üç tuzaktan kurtuldum, cadı karı! Söyle bakalım, daha kaç tuzaktan kurtulabilirim?</p>

  <p>— Bilinçsiz konuşuyorsun, Reich!</p>

  <p>— Ölümden söz ediyorum, Chooka. Büyük ölümden. Buraya geldim ve D’Courtney’in kızını zorla elinden aldım. Kız arkadaşını ve seni iyice hırpaladım. Bana kızgın olduğun için beni değişik tuzaklar kurarak öldürmeye çalıştın. Tamam mı?</p>

  <p>Chooka, şiddetle başını salladı.</p>

  <p>— Şimdiye kadar üç kaza atlattım. Spaceland’den dönerken gemide, çalışma odamda ve arabamda. Daha ne kadar kaza geçireceğim, Chooka?</p>

  <p>— Ben değildim, Reich. Allah şahidim olsun ki...</p>

  <p>— Senden başkası olamaz, Chooka. Senden başka kimse bu kadar ince tuzaklar hazırlayamaz.</p>

  <p>Reich, felç tabancasının emniyetini açtı.</p>

  <p>— Senin gibi iki paralık kadın için ve arkadaşın olacak sürtük için ayıracak vaktim yok.</p>

  <p>Chooka:</p>

  <p>— Allah Aşkına! diye haykırdı. Sana karşı düşmanlığım yok. Eve zorla girmiş olsan, Magda’yı biraz hırpalamış olsan ne olur? Bütün bunları yapan ilk sen değilsin ki. En son da sen olmayacaksın. Kafanı kullan.</p>

  <p>— Kullandım, Sen değilsen, kim?</p>

  <p>— Church.</p>

  <p>— Church’ün bu kadar cesareti yoktur. Cesareti olsaydı, on yıl önce denerdi. Başka kim?</p>

  <p>— Bilemem ki. Senden nefret eden yüzlerce insan var.</p>

  <p>— Binlerce insan var. Fakat kasama kadar kim yanaşabilir? Kasamın şifresini kim bozabilir ve...</p>

  <p>— Belki de kimse kasanın şifresini bozmamıştır. Belki düşüncelerini yoklayarak...</p>

  <p>— Düşüncelerimi mi yoklamak?</p>

  <p>— Evet. Belki de Church’ü iyi tanımıyorsun. Belki de başkasıdır.</p>

  <p>Reich:</p>

  <p>— Allahım... diye mırıldandı. Evet...</p>

  <p>— Church mü?</p>

  <p>— Hayır, Powell.</p>

  <p>— Polis mi?</p>

  <p>— Polis. Powell. Evet, Bay Lincoln Powell. Evet! Onu yaya bıraktığım için oyunlarını pis bir şekilde oynamaya başladı. Beni dava edemedi. Beni öldürmekten başka çaresi kalmadı...</p>

  <p>— Sen delisin, Reich.</p>

  <p>— Deli miyim? Ellery’yi ve Breen’i yanımdan niye uzaklaştırdı? Tuzakları ancak telepatlar sayesinde öğrenebilirdim de ondan. Beni öldürmek isteyen Powell’dir.</p>

  <p>— Fakat Powell bir polis, Reich. Bir polis böyle şey yapar mı?</p>

  <p>— Polis neden yapmasın? Kimse ondan kuşkulanmaz. Ayrıca, akıllı da. Pekâlâ, şimdi sıra bende...</p>

  <p>Yerde kıvranan kadına bir tekme attıktan sonra Chocka’nın yanına gitti ve kolundan tutup ayağa kaldırdı.</p>

  <p>Powell’ı çağır.</p>

  <p>— Ne?</p>

  <p>— Powell’ı çağır. Lincoln Powell’ı. Evinden ara. Hemen buraya gelmesini söyle.</p>

  <p>— Hayır, Reich...</p>

  <p>Reich, kadını tartakladı.</p>

  <p>— Beni dinle, sersem kafalı. Bastison West’in sahibi D’Courtney’dir. D’Courtney öldüğüne göre şimdi buraların sahibi ben olacağım. Bu ev, sen ve her şey benim olacak, Chooka. İşinin başında kalmak istiyor musun? Powell’ı çağır.</p>

  <p>Chooka, şaşkınlıkla Reich’in düşüncelerini kontrol etti ve söylediklerinin doğru olduğunu anladı.</p>

  <p>— Sebep yok, Reich.</p>

  <p>— Bir dakika, bir dakika.</p>

  <p>Hemen cebinden hançerli tabancayı çıkardı ve Chooka’nın eline tutuşturdu.</p>

  <p>— Ona bunu göster ve Barbara’nın burada unutmuş olduğunu söyle.</p>

  <p>— Bu nedir?</p>

  <p>— D’Courtney’i öldüren tabanca.</p>

  <p>— Fakat... Reich!</p>

  <p>Reich, bir kahkaha attı.</p>

  <p>— Ona faydası olmayacaktır. Bunu aldığı zaman tuzağa düşecektir. Çağır buraya gelsin. Tabancayı göster.</p>

  <p>Chooka’yı v-fona doğru itti ve ekranın görüş açısından çıkarak bekledi. Elindeki felç tabancasını imalı bir şekilde sallayınca Chooka, onun ne demek istediğini anlayarak kabul ettiğini anlatmak için başını salladı.</p>

  <p>Chooka, Powell’ın numarasını çevirdi. Ekranda Mary Noyes belirdi, biraz dinledikten sonra Powell’ı çağırdı.</p>

  <p>Chooka:</p>

  <p>— Belki işinize yarayacak bir şey var, Bay Powell, dedi. Yeni buldum. Evimden alıp götürdüğünüz kız bırakmıştı.</p>

  <p>— Ne bırakmıştı, Chooka?</p>

  <p>— Babasını öldüren tabancayı.</p>

  <p>— Olamaz! Göster bakalım.</p>

  <p>Chooka, elindeki tabancayı gösterdi.</p>

  <p>Powell, şaşkınlıkla haykırdı.</p>

  <p>— Ta kendisi. Nihayet, bir çıkış yolu buluyorum galiba. Evden ayrılma, Chooka. En kısa yoldan ve çabuk olarak geliyorum.</p>

  <p>Ekran karardı. Reich, öfkeyle dişlerini gıcırdattı.</p>

  <p>Chooka’nın evinden koşarak çıktı ve boş bir araba buldu. Havalandığı zaman arabayı kullanabilecek yetenekte olmadığını anladı. Ayrıca, patlayıcı tuzakları da hazırlayamayacağını biliyordu.</p>

  <p>«Düşünmeye çalışma», diye düşündü, «Plan yapma. Bütün işi içgüdüne bırak. Bir katilsin. Doğal bir katilsin. Yalnız bekle ve öldür.»</p>

  <p>Reich, kendi kendisiyle mücadele ederek Hudson rampasına kadar geldi. Kuzey nehrinin değişken rüzgârlarına karşı arabayı kullanmakta zorluk çekiyordu. İçindeki katil içgüdüsü, arabayı Powell’ın arka bahçesine çarparak indirmesine sebep oldu. Neden böyle davrandığını bilmiyordu. Eğrilmiş kabinin kapısını açmak üzere uzandığı zaman mekaniki bir ses duyuldu.</p>

  <p>«Dikkat, Lütfen. Araca hasar vermiş olabilirsiniz. Lütfen adınızı ve adresinizi bırakın. Eğer sizi izlemek zorunda kalırsak, aracın parasını ödeyeceksiniz. Teşekkür ederiz.»</p>

  <p>Reich:</p>

  <p>— Canınızın istediği gibi davranabilirsiniz, diye homurdandı.</p>

  <p>Çalıların arasına saklanarak bekledi. Sonra neden sert iniş yaptığını hatırladı. Chooka’ya cevap veren kadın koşarak evden çıktı. Yalnız olarak aracın indiği yere doğru koşuyordu. Reich bekledi. Evden başka çıkan olmadı. Kadın yalnızdı. Reich, yerinden doğrulurken kadın onu hissetti ve döndü. Bir telepat. Reich, tetiği ilk kademeye çekti. Mary Noyes, kasıldı ve titremeye başladı.</p>

  <p>Tetiği tam sonuna kadar çekmek üzereyken içgüdüsü yine kendisini engelledi. Powell’a hazırlayacağı tuzağı düşündü. Kızı evde öldür. Sonra patlayıcı kapsülü yerleştir ve kızın cesedini yem olarak bırak. Mary’nin yüzünden ter boşanıyordu. Reich, kadının kolundan kaba bir şekilde tuttu ve eve doğru sürükleyerek götürdü.</p>

  <p>Eve mutfak kapısından girdi ve kadını oturma odasına götürdü. Modern bir koltuk gördü ve kadını itip oturttu. Kadın mücadele etmeye çalışıyordu. Reich, sırıtarak eğildi ve Mary’yi dudaklarından öptü.</p>

  <p>— Benden Powell’a sevgilerle...</p>

  <p>Sonra bir adım geri çekildi ve felç tabancasını kaldırdı. Sonra tekrar indirdi.</p>

  <p>Kendisini birisinin gözetlediğini hissetti.</p>

  <p>Dikkatle döndü ve oturma odasını gözden geçirdi. Kimse yoktu.</p>

  <p>Tekrar kanepedeki kadına döndü ve sordu:</p>

  <p>— Powell’la beraber mi oturuyorsun, telepat?</p>

  <p>Sonra tabancayı doğrulttu, fakat yine tetiği çekmeden indirdi.</p>

  <p>Birisi tarafından gözetleniyordu.</p>

  <p>Bu kez Reich, oturma odasını baştan aşağı araştırdı. Koltukların, sandalyelerin arkasına baktı. Kimse yoktu. Mutfağı ve banyoyu kontrol etti, yine kimseyi bulamadı. Tekrar oturma odasına, Mary Noyes’in yanına döndü. Birden üst kat aklına geldi. Merdivenlere kadar gitti ve dikkatle tırmanmaya başladı. Tam merdivenlerin yarısında donmuş gibi kaldı.</p>

  <p>Evet, birisi gözetliyordu.</p>

  <p>Basamakların en üstündeydi. Sırtında bebeklere giydirilen tulumlardan vardı. Boynuna bir tükürük bezi bağlanmıştı. Sarı saçları arkaya taranmış, at kuyruğu yapılarak mavi bir kurdeleyle bağlanmıştı. Barbara D’Courtney.</p>

  <p>— Meyhaba!</p>

  <p>Reich, titremeye başladı.</p>

  <p>Barbara:</p>

  <p>— İsmim Bayb, dedi.</p>

  <p>Reich, aşağı inmesi için belirsiz bir işaret yaptı.</p>

  <p>Barbara hemen yerinden doğruldu ve trabzana tutunarak dikkatle inmeye başladı.</p>

  <p>— Aşa inmemem lâzımdı. Babamın aykadaşı mısın?</p>

  <p>Reich, derin bir nefes aldı.</p>

  <p>— Ben... Ben... diyebildi.</p>

  <p>Barbara, basamakları teker teker inerken:</p>

  <p>— Babam ditti, dedi. Ama çabuk gelecek. Uslu otuyuysam şekey getiyecek. Söz veydi. Cici biy kızım, yayamazlık etmiyom. Ama uslu otuymak zoy. Sen iyi adam mısın?</p>

  <p>— Baban mı? Ge-gelecek mi? Baban mı?</p>

  <p>Barbara, başını salladı.</p>

  <p>— Mayi teyzemle oyun mu oynuyoysun? Onu öptün. Göydüm. Babam da beni öpüyoy. Hoşuma gidiyoy. Mayi teyze de hoşlandı mı?</p>

  <p>Barbara, başını şiddetle salladı.</p>

  <p>— Büyüyünce babamla evleneceğim ve hep onun kızı olacam. Senin de kızın vay mı?</p>

  <p>Reich, Barbara’nın kolundan tutup kendisine doğru çekti ve yüzüne baktı.</p>

  <p>— Aklını mı kaçırdın? Bu yalanlara kanacağımı mı sandın? Povvell’a neler anlattın?</p>

  <p>— Hah babam o işte. İsminin neden benim ismime benzemediğini soyduğum zaman şaşıyıyoy. Senin de ismin vay mı ?</p>

  <p>Reich:</p>

  <p>— Sana soruyorum! diye haykırdı. Ona neler anlattın? Neden böyle çocuk numarası yapıyorsun? Cevap ver!</p>

  <p>Barbara, çocuksu gözlerle Reich’e baktı. Sonra ağlayarak kaçmak istedi. Fakat Reich, kızın kolunu bırakmadı.</p>

  <p>— Bıyak beni! Bıyak beni!</p>

  <p>— Cevap vereceksin!</p>

  <p>— Bıyak beni!</p>

  <p>Reich, Barbara’yı sürükleyerek Mary Noyes’in yanına attı. Sonra felç tabancasını kaldırdı.</p>

  <p>Barbara, birden dinlermiş gibi doğruldu. Sonra ayağa fırladı. Hayalî bir kapıyı açtı. Sarı saçlarını sallayarak koştu.</p>

  <p>— Baba! diye haykırdı. Baba!</p>

  <p>Barbara, tekrar Reich’e doğru koştu. Reich, onu tutmak üzere döndü, fakat kız ondan kaçtı, sola doğru kaydı.</p>

  <p>— Hayır! Baba! Hayır!</p>

  <p>Reich, nihayet kızı yakaladı. Kollarından tutup sarsmaya başladı. İkisi de haykırıyordu. Barbara birden kasıldı ve kulaklarını tıkadı. Reich, kendisini tekrar D’Courtney’le beraber gördü. Tetiği çekti. Adamın parçalanan kafasından etrafa yayılan beyin parçalarına baktı. Her tarafı titriyordu. Barbara, birden yere kapandı ve süründü, sonra hareketsiz kaldı.</p>

  <p>Reich, bir tanıkla karşılaşacağını tahmin etmemişti. Powell’ın Allah belâsını versin, diye düşündü. Kızı da öldürmek zorunda kalacaktı. İki cinayet birden işleyebilir miydi? Hayır, cinayet değil. Bomba tuzağı. Allah Gus Tate’in belâsını versin. Bir dakika. Şimdi Beaumont’un evinde değilim.</p>

  <p>Powell, kapıdan:</p>

  <p>— Hudson rampasmdasın, diye seslendi.</p>

  <p>Reich, birden yana yatarak sol koltuk altından doğru silahını kaldırdı.</p>

  <p>Powell, bir adım yana kaçtı.</p>

  <p>— Sakın denemeye kalkma! dedi.</p>

  <p>Reich, haykırdı.</p>

  <p>— Orospunun çıkardığı!</p>

  <p>Ateş hattından kurtulan Powell’a doğru döndü.</p>

  <p>— Allahın belâsı, telepat! Pis hergele, artık sonun...</p>

  <p>Powell, sola doğru kaydı, yanaştı ve elinin kenarıyla Reich’in dirseğine vurdu. Felç tabancası Reich’in parmaklarından kurtulup yere düştü. Powell, şimşek gibi üç yumruk çaktı: Çeneye, mideye, tekrar çeneye. Reich, yere yuvarlandı. Ağzından burnundan oluk gibi kan akıyordu.</p>

  <p>Powell, nefes nefese:</p>

  <p>— Yavrum, sokak kavgalarını sadece sen mi bilirsin? dedi.</p>

  <p>Barbara’nın yanına gitti ve onu yerden kaldırdı.</p>

  <p>— Bir şeyin yok ya, Barbara?</p>

  <p>— Meyhaba, baba. Kötü bir yüya gördüm.</p>

  <p>— Biliyorum, bebeğim.</p>

  <p>— Beni öpsene.</p>

  <p>Powell, Barbara’yı alnından öptü.</p>

  <p>— Çabuk büyüyorsun, diye gülümsedi. Daha dün yarım yarım konuşuyordun.</p>

  <p>— Tabiî, söz dinlediğim için çabuk büyüyüyüm. Yayın daha da büyümüş olacağım.</p>

  <p>— Yukarı gidebilir misin? Yoksa yine kucakta mı gideceksin ?</p>

  <p>— Yalnız gideyim.</p>

  <p>— Peki, bebeğim, doğru odana çık.</p>

  <p>Barbara, merdivene kadar yürüdü, sonra tırabzanı tutarak dikkatle çıkmaya başladı. Son basamağa geldiği zaman Reich’e baktı ve dilini çıkartıp alay etti. Sonra gözden kayboldu.</p>

  <p>Powell, Mary’nin yanına gitti. Ağzındaki tıkacı çıkardı, nabzını yokladı, sonra kanepeye uzatarak yatırdı.</p>

  <p>Reich’e:</p>

  <p>— Birinci kademe, ha? dedi. Acılı olur, ama bir saat sonra kendisine gelir.</p>

  <p>Reich’in yanına gitti ve gittikçe öfkelenerek baktı.</p>

  <p>— Mary’nin acısını senden çıkarmalıydım, dedi. Ama faydası ne? Nasıl olsa sana ders olmazdı. Zavallı adam... kötü bir kişisin, o kadar.</p>

  <p>Reich:</p>

  <p>— Beni öldür! diye inledi. Yoksa bırak ayağa kalkayım ve seni öldüreyim!</p>

  <p>Powell, felç tabancasını düştüğü yerden aldı ve bir kaşını kaldırıp Reich’e baktı.</p>

  <p>— Kendini rahat bırak. Zihin perdelerin nasılsa bir kaç saniyeden fazla dayanamaz.</p>

  <p>Fel tabancasını kucağına koyarak oturdu.</p>

  <p>— Yine şansım yokmuş, çünkü evden çıkar çıkmaz Chooka’nın yalan söylediğini anladım. Onu zorlayan sendin, değil mi?</p>

  <p>— Asıl beni zorlayan sensin. Bana kurduğun tuzaklarla...</p>

  <p>— Chooka, D’Courtney’i öldüren silah dedi. Oysa, D’Courtney’i neyin öldürdüğünü senden ve benden başka bilen yok. Hemen geri döndüm. Orada yatıp duracak mısın? Kalkmaya çalış. Göründüğün kadar güçsüz değilsin.</p>

  <p>Reich, zorlukla doğruldu. Birden elini cebine daldırdı ve patlayıcı kapsülü çıkardı. Powell, oturduğu yerden Reich’in göğsüne bir tekme yapıştırdı. Reich, geri geri gitti ve bir koltuğa çöktü, kaldı. Patlayıcı kapsül zararsız bir şekilde halının üstüne yuvarlandı.</p>

  <p>Powell:</p>

  <p>— Bir telepatı boş yakalayamayacağınızı ne zaman öğreneceksiniz? dedi.</p>

  <p>Oturduğu yerden kalkıp patlayıcı kapsülü aldı.</p>

  <p>— Bugün de cephanelik gibisin, Reich. Özgür bir insan olmaktansa, ya ölmeyi ya da öldürmeyi arzu ediyorsun. Özgür dedim, suçsuz değil.</p>

  <p>Reich, dişlerinin arasından:</p>

  <p>— Ne kadar süreyle özgür? dedi. Suçsuzluktan da söz etmiş değilim. fakat ne kadar süreyle özgürlük?</p>

  <p>— Ebediyen. Hakkında çok güzel bir dava hazırlamıştım. Bütün ayrıntılar tamamdı. Barbara’yla beraberken düşüncelerini yakaladım. Biri dışında bütün ayrıntılar vardı, ama eksik olan o ayrıntı seni özgür bir insan yaptı. Dosyanı kapattık, Reich.</p>

  <p>Reich, dalgın dalgın baktı.</p>

  <p>— Dosyamı kapattınız mı?</p>

  <p>— Evet. Çözüm yolu yok. Yenildim. Artık silâhsızlanabilirsin, Reich. İşinin başına dön. Seni kimse rahatsız etmeyecektir.</p>

  <p>— Yalan söylüyorsun. Senin telepat hislerinden biri, sen...</p>

  <p>— Hayır. Anlatmamı ister misin? Hakkındaki her şeyi biliyorum... Gus Tate’e ne kadar rüşvet verdiğini... Jerry Church’e ne teklif ettiğini... Sardine oyununu nasıl bulduğunu... Wilson Jordan’ın Redokson kapsülünü nasıl kullandığını... Kurşunları nasıl boşalttığını... Tekrar nasıl suyla doldurduğunu... hepsini biliyorum. Metot ve fırsatı biliyorum, ama sebep ortada yok. Bu bakımdan seni serbest bırakmak zorundayım.</p>

  <p>— Yalancı!</p>

  <p>— Seni belki yapmak istediklerin için suçlayabilirim, ama bu hareketim bir topu ateşleyemedikten sonra bir mantar tabancasını ateşlemek istemeye benzeyecek. Tek tanığım bir telepat ve küçük bir kız olacak. Ben...</p>

  <p>Reich, homurdandı.</p>

  <p>— Yalan söylüyorsun! Yalancı bir telepatsın. Sana mı inanayım? Söylediklerini doğru olarak mı kabul edeyim? Elinde hiç bir şey yoktu, Powell. Hiç bir şey! Seni her yolda yenilgiye uğrattım. Bu sebeple bana tuzak kurup beni havaya uçurmak istiyorsun. Bu sebeple...</p>

  <p>Reich, birden sustu ve alnına vurdu.</p>

  <p>— Belki’ de bu, kurduğun tuzakların en büyüğüdür. Ben de aptal gibi bu tuzağa düştüm. Ne aptalım. Ne..</p>

  <p>Powell, terslendi.</p>

  <p>— Kes sesini! Böyle bağırırsan düşüncelerini okuyamam. Şu tuzaklar da neyin nesiymiş bakalım? Düşün.</p>

  <p>— Reich, boğuk bir kahkaha attı.</p>

  <p>— Sanki bilmiyormuşsun gibi.. Gemideki kamaramda... Evimdeki kasamda... Garajdaki arabamda...</p>

  <p>Powell, bir dakika kadar Reich’in zihnini kurcalayıp durdu. Sonra yüzünün rengi soldu ve hayretle ayağa fırladı.</p>

  <p>— Allahım, Allahım! Tamam... tamam... İhtiyar Mose, haklıymış. Demek ki alay etmiyormuş. Duygusal neden, oysa biz... Barbara’nın ikizi.. Ve D’Courtney’in suçu... Tevekkeli değil Reich, bizi Chooka’da öldüremedi... Fakat, cinayet artık önemli değil. Daha derinlere iniyor. Çok derinlere iniyor. Ve tehlikeli... Tahayyül edemeyeceğim kadar tehlikeli.</p>

  <p>Powell, hem konuşuyor, hem odada dolaşıyordu. Birden Reich’in önünde durdu ve öfkeden kızaran gözlerini Reich’in yüzüne dikti.</p>

  <p>— Eğer seni öldürebilseydim, diye bağırdı. Boynunu ellerimle koparır atardım. Seni paramparça eder uzaya savururdum ve bütün evrenden madalya alırdım. Ne kadar tehlikeli bir insan olduğunu biliyor musun? Ölüm bilinçli midir?</p>

  <p>Reich, şaşkınlıkla Powell’a baktı.</p>

  <p>Powell, sabırsızlıkla başını salladı.</p>

  <p>— Neden sana soruyorum? Neden söz ettiğimi bilmiyorsun ki. Hiç bir zaman da öğrenemeyeceksin.</p>

  <p>Powell, büfeye gitti ve iki konyak ampülü alıp Reich’in yanına geldi. Ampulleri Reich’in ağzına soktu. Reich, tükürmek istedi, ama Powell çenesini sıkıca tutttu.</p>

  <p>— Şunları içip kendine gel de beni dinle. Butilen mi istersin asit mi istersin? Uyusturucu madde olmadan kendini toparlayamaz mısın?</p>

  <p>Reich, ağzına tıkılan ampülleri kırıp içti ve öfkeyle homurdandı, fakat Powell, konuşmasını engelledi.</p>

  <p>— Anlamaya çalış. Zihninin bir kısmının durumunu sana anlatacağım. Anlamaya çalış. Hakkındaki dava kapandı. Sana kurulan tuzaklar nedeniyle hakkındaki dosya kapandı.. Eğer bilmiş olsuydın, dava bile açmazdım. Yeminimi bozup seni derhal öldürürdüm. Şunu anlamaya çalış, Reich...</p>

  <p>Reich, nefes bile almadan dinliyordu.</p>

  <p>— Cinayetin için sebep bulamadım. İşte aksayan taraf buydu. D’Courtney’e birleşme teklif ettiğin zaman kabul etti. Cevap olarak WWHG şifresini gönderdi. Bu da kabul demekti. Onu öldürmen için sebep yoktu. Onun hayatta kalmasını temin etmek için her türlü nedenin vardı.</p>

  <p>Reich’in rengi sarardı. Başı fıldır fıldır dönüyordu.</p>

  <p>— Hayır, hayır. WWHG. Teklif reddedildi. Red! Red!</p>

  <p>— Kabul.</p>

  <p>— Hayır. Hergele teklifi reddetti. O..</p>

  <p>— Kabul etti. D’Courtney’in, teklifi kabul ettiğini öğrendiğim zaman kaybettiğimi anladım. Davayı mahkemeye çıkartamayacağımı anladım. Fakat sana patlayıcı tuzaklar, mayınlar hazırlamıyordum. Seni öldürmeye çalışan insan ben değilim. Yüzü olmayan Adam seni öldürmek istiyor, o çok daha önceden biliyordu... Bizim bütün geleceğimizin öldürücü düşmanı olduğunu biliyordu.</p>

  <p>Reich, konuşmaya çalıştı. Huzursuz bir tavırla oturduğu yerde kımıldadı.</p>

  <p>— Kim? Beni öldürmek isteyen kim? Kim?</p>

  <p>— Senin çok eski düşmanın, Reich... önünden kaçamayacağın bir adam. Ondan kurtulamayacağın biri.. Ondan saklanamayacağın biri.. Umarım ki ondan kurtulamazsın.</p>

  <p>— Kimdir o. Powell? Kimdir o adam?</p>

  <p>— Suratı Olmayan Adam.</p>

  <p>Reich, boğuk bir çığlık attı ve ayağa kalkıp sallanarak evden çıktı.</p>
</body>
</html>
