<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">2.</p>

  <p>Augustus Tate, birinci sınıf bir doktor olmakla beraber kazancı fazla sayılmazdı. Ekstra Duygusal Seziş Loncası bütün insanlara telepatinin öğretilmesi için büyük gayret sarfediyordu. Asıl zorluğu çekenler eğitmenler olduğu halde kazançları çok azdı.</p>

  <p>Augustus Tate, Lonca’nın bir kolu olan ve eğitmenlerin az para almalarına karşı olan bir partinin üyesiydi. Reich’in, Augustus Tate’i «Potensiyel-Rüşvet Almak» başlığı altına geçirmesinin nedeni de buydu.</p>

  <p>Reich, Tate’in muayenehanesine girdi, muayene divanına oturdu ve mırıldandı.</p>

  <p>— Çabuk düşüncelerimi oku, zihnimi araştır.</p>

  <p>Reich, zarif kılıklı, ufak tefek doktora bakarak bekledi. Tate, karşısında oturan adamın zihninden geçenleri hemen okudu ve heyecanla konuştu.</p>

  <p>— Monarch’lı Ben Reich. On milyarlık kredi firması. Zaten seni tanıdığımı düşünmüştüm. Tanıdım şimdi. D’Courtney’le ölüm kalım savaşına giriştin. Doğru mu? D’Courtney’e karşı duyguların kötü. Doğru mu? Bu sabah birleşme teklif ettin. Şifreli mesaj şöyleydi: YYJI TTED RRCB UUFE AALK QQBA. Teklif reddedildi Doğru mu? Çaresizlik içinde karar verdin ki...</p>

  <p>Tate, birden konuşmasını yarıda kesti.</p>

  <p>Reich:</p>

  <p>— Devam et, dedi.</p>

  <p>— Fabrikasından dışarı adım atar atmaz D’Courtney’i öldürmeye karar verdin. Yardımımı istiyorsun... Bay Reich, bu çok saçma! Eğer böyle düşünmekte devam edersen, seni ihbar etmek zorunda kalırım. Kanunu biliyorsun.</p>

  <p>— Kafanı işlet, Tate. Kanunu bozmama yardımcı olacaksın.</p>

  <p>— Hayır, Bay Reich. Sana yardım edecek durumda değilim.</p>

  <p>— Sen mi böyle söylüyorsun? Birinci sınıf bir Esper mi böyle konuşuyor? Ve benim de buna inanmamı istiyorsun, ha? Herhangi bir adamın zekâsının üstesinden gelemeyeceğini, grubu, dünyayı atlatamayacağına inanmamı mı istiyorsun?</p>

  <p>Tate, gülümsedi.</p>

  <p>— Sineğe şeker yer misin? diye sorulmaz. Karakteristik bir aparey...</p>

  <p>Reich:</p>

  <p>— Düşüncelerimi oku, dedi. Böylece zaman kazanmış oluruz. Aklımdan geçenleri öğren. Senin ödülün, benim kaynaklarım. Yenilmez bir birleşme. Tanrıya şükür ki, tek cinayetle yetinmek istiyorum! El ele verdiğimiz takdirde dünyayı yerinden oynatabiliriz.</p>

  <p>Tate, bir saniye düşündükten sonra:</p>

  <p>— Hayır, dedi. işe yaramaz. Seni ihbar etmek zorundayım, Bay Reich.</p>

  <p>— Bir dakika. Ne teklif ettiğimi öğrenmeden mi beni ihbar edeceksin? Düşüncelerimi daha derinleştirerek oku. Ne kadar teklif etmeyi düşünüyorum? Son limitim nedir?</p>

  <p>Tate, gözlerini yumdu. Yüzü acıyla buruştu. Sonra gözleri hayretle açıldı.</p>

  <p>— Ciddî olamazsın! diye haykırdı.</p>

  <p>Reich, homurdandı.</p>

  <p>— Ciddiyim. Dahası da var, samimî olarak yapılan bir teklif değil mi?</p>

  <p>Tate, ağır ağır başını salladı.</p>

  <p>— Monarch’ın teklifine D’Courtney’inkini de eklersen, teklifin iyi olduğunu düşünmez misin?</p>

  <p>— Hemen hemen inanıyordum.</p>

  <p>— Bana inanabilirsin. Bağlı bulunduğun partiye beş yıldan beri paraca yardım ediyorum. Eğer düşüncelerimin daha derinlerine inecek olursan nedenini öğrenirsin. Esper Lonca’sından senin kadar ben de nefret ediyorum. Lonca’nın tutumu işlerimiz için çok kötü... kazanç azalıyor. Bağlı olduğun parti, bir gün gelecek Lonca’nın üstünlüğünü ortadan kaldıracak.</p>

  <p>Tate, keskin bir sesle:</p>

  <p>— Bütün bunları düşüncelerinde okudum, dedi</p>

  <p>— Monarch’ın ve D’Courtney’in parası cebimde olduğu takdirde partinize daha büyük yardımlarım olabilir. Yeni kurulacak Esper Lonca’sına başkanlık etmene yardımcı olabilirim. Hayatının sonuna kadar para sıkıntısı çekmeden yaşayabilirsin. Söylediklerim şartsız bir garantidir. Yalnız başına yapamazsın, fakat benimle beraber başarabilirsin.</p>

  <p>Tate, gözlerini kapadı ve mırıldandı.</p>

  <p>— Yetmiş dokuz yıldan beri başarıya ulaşmış bir cinayet olmadı. Cinayet niyetini düşüncelerde saklamak imkânsız. Bir Esper cinayetten önce kurtulsa bile, cinayetten sonra kurtulamaz, suçunu saklayamaz.</p>

  <p>— Esper’in bulduğu delil mahkemede sökmüyor.</p>

  <p>— Doğru, fakat bir Esper cinayet suçunu açığa çıkardı mı, bulduklarını destekleyecek delilleri daima araştırır ve ortaya atar. Lincoln Powell, Polis Psikotik Dairesinin başkanı, son derece zekidir.</p>

  <p>Tate, gözlerini açtı.</p>

  <p>— Bu konuşmamızı unutmak ister misin?</p>

  <p>Reich:</p>

  <p>— Hayır, dedi. Beraberce bir gözden geçirelim. Neden cinayetler başarılamadı? Çünkü, düşünceleri okuyanlar dünyaya hakim. Düşünceleri okuyan biri nasıl durdurulabilir? Bir tane daha. Fakat şimdiye kadar hiç bir katil kendisine yardımcı olarak bir telepat seçmemiştir. Ben böyle bir anlaşma yaptım.</p>

  <p>— Yaptın mı?</p>

  <p>— Bir savaş yapacağım. Toplumun baş düşmanlarıyla savaşacağım. Buna, bir strateji ve taktik problemi olarak bakalım. Problemim, herhangi bir ordunun basit problemidir. Atılganlık, cesaret ve kendine güvenç yeterli değil mi? Bir ordunun zekâya ihtiyacı var. Bir savaş zekâyla kazanılır. Seni ikincisi için istiyorum.</p>

  <p>— Anlaştık.</p>

  <p>— Savaşı ben yapacağım. Zekâyı sen temin edeceksin. D’Courtney’in nerede olduğunu, nasıl darbe indireceğimi ve ne zaman vuracağımı bilmeliyim. Cinayeti ben idare edeceğim, fakat zemin ve zamanın uygunluğunu bana sen söyleyeceksin.</p>

  <p>— Anlaşıldı.</p>

  <p>— Önce ele geçirme işine başlamalı, D’Courtney’in savunma hatlarını yarmalıyım. Bu bakımdan senin inceleme yapman gerekecek. Normalleri kontrol etmen, tele-patların yerini bulman, beni uyarman ve onlardan kurtulamazsam, düşüncelerimi okumalarını önlemen gerekecek. Cinayeti işledikten sonra normallerin ve telepatların arasından sıyrılıp geçmem gerekecek. Geri çekilme hareketimde bana yardımcı olman lâzım. Cinayetten sonra, cinayet yerinde kalman, polisin kuşkulandığı suçlunun kim olduğunu ve neden kuşkulandığını öğrenmem gerekecek. Eğer kuşkuların benim üzerimde toplandığını bilecek olursam onları geçiştirebilirim. Eğer başka birinin üzerinde toplanıyorsa, o kimsenin üzerine yıkabilirim. Senin zekânla bu savaşı sürdürebilir ve kazanabilirim. Gerçek bu degil mi? Düşüncelerimi oku.</p>

  <p>Uzun bir duraklamadan sonra, Tate:</p>

  <p>— Gerçek, dedi. Yapabiliriz.</p>

  <p>— Yapacak mısın?</p>

  <p>Tate, bir anlık tereddütten sonra başını «evet» anlamında salladı.</p>

  <p>— Evet, yapacağım.</p>

  <p>Reich, derin bir nefes aldı.</p>

  <p>— Tamam. İzlediğim yol şu olacak. Öyle sanıyorum ki, «Sardine» adı verilen eski bir oyunla cinayeti planlayabilirim. D’Cortney’e ulaşmama fırsat verecek. Onu öldürmek için bir hile tasarladım. Kurşun olmadan, eski antika bir patlayıcı silâhı nasıl kullanacağımı biliyorum.</p>

  <p>Tate, birden:</p>

  <p>— Bir dakika, dedi. Bu niyetini başı boş gezen telepatlardan nasıl saklayacaksın? Seni, ancak yanında olduğum zaman perdeleyebilirim. Her zaman yanında olacak değilim ki.</p>

  <p>— Geçici zihin perdesi meydana getirebilirim. Melody Lane’de bir şarkı yazarı var. Onu kafese koyarak yardımını temin edebilirim.</p>

  <p>Tate, bir dakika kadar Reich’in düşüncelerini süzerek:</p>

  <p>— İşe yarayabilir, dedi. Fakat aklımı kurcalayan bir şey var. Ya D’Courtney korunuyorsa? Fedaileriyle dövüşmek niyetinde misin?</p>

  <p>— Hayır. Gerekli olmayacağını umuyorum. Jordan isimli bir fizikçi, Monach hesabına görmeyi geçici olarak yok eden bir sıvı keşfetti. Bu yeni buluşu D’Cortney’in fedaileri üzerinde deneyeceğim. Oysa, grevlerde kullanmak niyetindeydim.</p>

  <p>— Anlıyorum.</p>

  <p>— Sen hep benimle çalışacaksın... inceleme ve zekâ işlerini sen yürüteceksin, fakat önce bir haber istiyorum. D’Courtney şehre geldiği zaman ekseriya Maria Beaumont’un konuğu olur.</p>

  <p>— Gilt Corpse mu ?</p>

  <p>— Evet. D’Courtney’in, bu gelişinde yine kadının yanında kalıp kalmayacağını öğrenmeni istiyorum. Her şey buna dayanıyor.</p>

  <p>— Kolay. D’Courtney’in gideceği yeri ve planlarını yakalayabilirim. Bu gece Lincoln Powell’in evinde bir toplantı var. D’Courtney’in fizikçisi muhtemelen toplantıda olur. Bir haftalık ziyaret için Dünyada bulunuyor. İncelemeye D’Courtney’in fizikçisinden başlayacağım.</p>

  <p>— Peki, Powell’den korkmuyor musun?</p>

  <p>Tate, gülümsedi.</p>

  <p>— Eğer korksaydım, Bay Reich, seninle böyle bir anlaşmaya girişebilir miydim? Bir hata yapmam, ben Jerry Church değilim.</p>

  <p>— Church!</p>

  <p>— Evet. Şaşırmış görünme. Church, ikinci sınıf. Seninle yaptığı küçük bir işten ötürü on yıl önce Lonca’dan atılmıştı.</p>

  <p>— Allah belânı versin, herif, bunu zihnimden okudun, ha?</p>

  <p>— Zihninden ve geçmişte bildiklerimden.</p>

  <p>— Eh, bu kez tekrarlanmayacaktır. Sen Church’ten çok dahâ sert ve akıllısın. Powell’ın partisi için özel bir isteğin var mı? Kadın? Elbise? Mücevher? Para? Monarch’a haber vermen yeter.</p>

  <p>— Hiç bir şey istemem, ama yine de teşekkür ederim.</p>

  <p>— Suçlu fakat cömert, işte bu benim.</p>

  <p>Gitmek üzere yerinden kalkarken gülümsedi. El sıkışmak için hiç bir hareket yapmadı.</p>

  <p>Tate, birden seslendi.</p>

  <p>— Bay Reich!</p>

  <p>Reich, kapının yanında durup döndü.</p>

  <p>— Haykırışlar devam edecek. Suratı Olmayan Adam katilin sembolü değildir.</p>

  <p>Reich, düşündü: «Neee? Oh, Tanrım, Kâbuslar mı? Yine mi? Allahın cezası, telepat. Bunu nasıl öğrendin? Nasıl...»</p>

  <p>Tate, yüksek sesle cevap verdi.</p>

  <p>— Saçmalama. Birinci sınıfla oyun oynayabileceğini mi sandın ?</p>

  <p>Reich, yine düşündü: «Kim oynuyor, hergele? Kâbuslara ne olmuş?»</p>

  <p>— Hayır, Bay Reich, söylemeyeceğim. Birinci sınıf bir Esperden başka kimse bunu söyleyemez. Fakat bu konuşmamızdan sonra başka birine sorabileceğini sanmam.</p>

  <p>Reich, düşünmeye devam etti: «Tanrı aşkı için! Bana yardım edecek misin?»</p>

  <p>— Hayır, Bay Reich. Benim küçük silâhım bu. Böylece başa baş olacağız. Anladığın gibi, bir çeşit denge. Karşılıklı bağlılık, karşılıklı sadakati doğurur. Suçlu fakat telepat... İşte bu da benim.</p>

  <p class="ortali">⁂</p>

  <p>Her yüksek rütbeli Esper gibi, birinci sınıf Esper olan Lincoln Powell özel bir evde oturuyordu. Düşünce nakli tuğla duvardan çokaz geçiyordu. Alelade bir plastik apartımanın duvarları çok daha ince olduğu için tuğla bir yapıda oturması normaldi.</p>

  <p>Polis Şefi Powell, Kuzey Nehrine bakan Hudson Ramp üzerinde kireçtaşından yapılmış küçük bir bina yaptıracak kadar varlıklıydı. Ev dört odalıydı; üst katta bir yatak odası ve çalışma odası, aşağı katta oturma odası ve mutfak vardı. Evde hizmetçi yoktu. Üst kademedeki her Esper gibi Powell da yalnızlığı seviyordu. Ayrıca, yalnız yaşamaktan da hoşlanıyordu. Mutfakta, akşamki parti için vereceği kokteyli karıştırıyor ve neşeyle ıslık çalıyordu.</p>

  <p>Lincoln Powell, kırka yakın, uzun boylu, ince yapılı ve yavaş hareketli bir adamdı. Geniş ağzı, her zaman gülümsüyormuş gibiydi, fakat yüzünde her zaman üzüntülüymüş gibi bir anlatım vardı.</p>

  <p>Çok hassas bir insandı. Kişiliği içinde bulunduğu ortamdan renk alırdı. Kimi zaman, «Şerefsiz Abe» adını verdiği tutumunun saldırısına uğrardı. Örneğin, birisi Lincoln Powell’a, safça bir soru sorduğu zaman, bu soruyu hemen «Şerefsiz Abe» cevaplandırırdı. Son derece geniş hayali öylesine bir hikâye uydurur ve öylesine samimî bir ifadeyle anlatırdı ki, onu dinleyen yalan söylediğini anlayamazdı.</p>

  <p>Yalnız bugün öğleden sonra, Polis Müfettişi Crabbe basit bir şantaj olayını sormuştu ve bir ismi yanlış telâffuz etmesinden ötürü, Powell bir gece baskınını ve hayalî bir polis komseri Kopenick’in kahramanlığını anlatmıştı. Şimdi Müfettiş, komser Kopenick’i mükâfatlandırmak için istiyordu.</p>

  <p>Powell, acıyla:</p>

  <p>— Şerefsiz Abe, diye mırıldandı. Bana acı veriyorsun.</p>

  <p>Kapı çalındı. Partinin başlaması için erken olduğundan Powell, hayretle saatine baktı. Sonra telepatiyle çalışan açma tertibatına kapının açılması için sinyal verdi. Ön kapı sessizce açıldı.</p>

  <p>Birden, çok alışkın olduğu düşünce zincirini sezdi: «Kar/Nane/Lale tafta.»</p>

  <p>Düşünerek konuşmaya başladılar.</p>

  <p>«Mary Noyes. Bir bekârın evine, verilecek parti için yardıma mı geldin? Tanrı bana acıdı!»</p>

  <p>«Bana ihtiyacın olacağını umuyordum, Linc.»</p>

  <p>«Her erkek ev sahibi, kadın ev sahibine ihtiyaç gösterir. Mary, kanape için ne yapacağım, S.O.S.?»</p>

  <p>«Yeni bir reçete keşfettim. Senin için yapacağım. Baharlı Hint Rostosu.»</p>

  <p>«O da nesi?»</p>

  <p>«Sadece bir isim, aşkım.»</p>

  <p>Mary, mutfağa girdi. Kısa boylu, esmer, oldukça güzel ve muntazam vücutlu bir kadındı.</p>

  <p>Mary, düşündü:</p>

  <p>«Her buluştuğumuz zaman nane likörü içmekten bıktım.»</p>

  <p>«Bir daha sefere brendi ve buz eklerim, iyice salla. Voila! Haydi Mary.</p>

  <p>«Hoşuma gitti. Seni seviyorum.»</p>

  <p>Lincoln, yüksek sesle:</p>

  <p>— Bende seni seviyorum, Mary.</p>

  <p>Mary, düşündü:</p>

  <p>«Teşekkür ederim, Linc.»</p>

  <p>Lincoln, her zaman böyle söylerdi. Hiç bir zaman bunu düşünmezdi. Mary hemen arkasını döndü. Gözlerinin dolduğunu hissetti.</p>

  <p>Lincoln, onun ağlamaklı olduğunu düşüncelerinden okudu.</p>

  <p>«Yine mi, Mary?</p>

  <p>«Yine değil. Her zaman, daima.»</p>

  <p>Mary’nin zihni daha derinlerde haykırdı.</p>

  <p>«Seni seviyorum, Lincoln. Seni seviyorum. Babamın hayali: Güvenlik sembolü: Sıcaklık: koruyucu: Beni daima geri çevirme... daima... her zaman...»</p>

  <p>Lincoln, yüıksek sesle:</p>

  <p>— Beni dinle, Mary, dedi.</p>

  <p>«Lütfen konuşma, Linc. Kelimelerle değil. Aramaza kelimeler girdiği zaman tahammül edemiyorum.»</p>

  <p>«Arkadaşımsın, Mary. Daima.»</p>

  <p>«Ama beni sevmiyorsun.»</p>

  <p>«Hayır, Mary. Bu düşüncemin seni incitmesini istemem.</p>

  <p>«Yeteri kadar aşkım var, Tanrı bana acısın, her ikimiz için de yeterli olur.»</p>

  <p>«Tanrı bize acısın sözü ikimiz için de yeterli olamaz, Mary.»</p>

  <p>«Kırkına gelmeden önce bir Esperle evlenmelisin, Linc. Lonca bu hususta ısrar ediyor. Biliyorsun.»</p>

  <p>«Biliyorum.»</p>

  <p>«Şu halde bu sorunun cevabını bırak arkadaşlık versin. Benimle evlen, Lincoln. Bana bir yıl ver, hepsi bu kadar. Beni küçük bir yıl sev. Ondan sonra seni bırakırım. Sana yapışıp kalmam. Benden nefret etmezsin. Sevgilim, bu kadar küçük bir istek... bu kadar küçük bir isteğin karşılığı da küçük...»</p>

  <p>Kapı çalındı. Powell, çaresizlikle Mary’ye baktı.</p>

  <p>— Misafirler, diye mırıldandı.</p>

  <p>Kapının açılması için telepat sistemli kilide emir verdi. Mary, kapının kapalı kalması için daha yüksek frekansla emir yolladı.</p>

  <p>«Önce bana cevap ver. Lincoln.»</p>

  <p>«İstediğin cevabı veremem, Mary.»</p>

  <p>Kapının zili tekrar çaldı.</p>

  <p>Lincoln, Mary’nin omuzunu tuttu ve gözlerinin içine baktı.</p>

  <p>«İkinci sınıfsın. Beni mümkün olduğu kadar derin oku. Zihnimden geçenler nedir? Kalbimde ne var? Cevabım nedir?»</p>

  <p>Lincoln, zihnindeki bütün perdeleri açtı.</p>

  <p>Mary, yorgun bir tavırla düşündü:</p>

  <p>«Kar. Nane. Lale. Tafta. Misafirlerini karşıla, Bay Powell. Kanapelerini yapacağım. Zaten başka işe yaramam.»</p>

  <p>Lincoln, Mary’yi öptü, sonra oturma odasına geçerek sokak kapısını açtı.</p>

  <p>Esperlerın partisi başladı.</p>

  <p>Herkesin düşünceleri karmakarışıktı. Powell’ın. zihnine karışık bir düzende yansıyordu.</p>

  <p>«Atkins! Chervil! Tate! İnsaf edin! Şu düşünce düşzeninize hiç dikkat ettiniz mi? Sepet örgüsü gibi...»</p>

  <p>Düşünceler dizisi birden kesildi. Sonra herkes birden kahkahalarla gülmeye başladı.</p>

  <p>«Hangi düzeni istediğini söyle, Linc.»</p>

  <p>«Nasıl isterseniz?»</p>

  <p>«Sepet örgüsü mü? Hasır örgüsü mü? Fizik mi? Mimarî tarzı mı?»</p>

  <p>«Başıma ağrı vermeyecek şekilde olsun da nasıl olursa olsun.»</p>

  <p>Bu kez düşünceler, düzenli bir şekilde yansımaya başladı.</p>

  <p>Kapı tekrar çalındı. İkinci sınıf bir avukat yanındaki kızla salona girdi. Ufak tefek, son derece güzel vücutlu bir kızdı. Telepat düzeni fazla hassas değildi. Üçüncü sınıf bir Esper olduğu açıkça belliydi.</p>

  <p>«Merhaba! Merhaba. Geç kaldığımız için özür dilerim. Nişan yüzükleri bizi geciktirdi. Yolda teklif ettim.»</p>

  <p>Kız gülümseyerek:</p>

  <p>— Korkarım teklifi, kabul ettim, dedi.</p>

  <p>Avukat, aceleyle düşündü:</p>

  <p>«Konuşma. Üçüncü sınıf bir parti değil. Konuşmamanı söylemiştim.»</p>

  <p>— Unuttum.</p>

  <p>Kız tekrar yüksek sesle konuştuğu için utandı ve bakışlarını salonda gezdirdi.</p>

  <p>Powell, ilerledi ve korkudan titreyen kızın elini avuçlarına aldı.</p>

  <p>«Ona aldırmayın, ikinci sınıf bir Esperdir. Ben Lincoln Powell, ev sahibinizim. Polislere Şerlok vazifesini, görürüm. Eğer nişanlınız sizi dövecek olursa, onu pişman ederim. Gelin diğer konuklarla tanışın...»</p>

  <p>Kızı dolaştırarak salondakilere tanıştırdı.</p>

  <p>«Bu Bay, Gus Tate, doktordur. Yanında duranlar Sam ve Sally Atkins. Sam da doktordur, Sally, geceleri dadılık yapar, Venüs’ten yeni geldiler.»</p>

  <p>Genç kız yüksek sesle:</p>

  <p>— Na..., diye başlayacak oldu.</p>

  <p>Sonra hemen düşündü:</p>

  <p>«Yani, nasılsınız demek istemiştim?»</p>

  <p>«Şu yerde oturan şişman adam ikinci snıf bir mimar olan Wally Chervil. Kucağında oturan sarışın kadın June, karısı. June, ikinci sınıf editördür. Ellery West’le konuşan genç onların oğlu Galen’dir. Üçüncü sınıf teknisyendir...»</p>

  <p>Genç Galen Chervil, hemen itiraz ederek ikinci sınıfa yükselmiş olduğunu ve bir yıldan beri konuşmadığını söyledi. Powell, gencin konuşmasını kesti.</p>

  <p>Galen, yüksek sesle:</p>

  <p>— Evet, dedi. Üçüncü sınıftan iki kardeşiz. Geldiğine memnun oldum. Bu, insan düşüncelerini derinlere kadar okuyan telepatlardan korkmaya başlamıştım.</p>

  <p>— Oh, bilmiyorum. Önce ben de korkmuştum, ama şimdi korkmuyorum.</p>

  <p>Powell, düşündü :</p>

  <p>«Bu da ev sahibeniz, Mary Noyes.»</p>

  <p>«Merhaba. Kanape?»</p>

  <p>«Teşekkür ederim. Çok lezzetli görünüşleri var, Bayan Powell.»</p>

  <p>Powell, hemen düşünce dizisini değiştirdi.</p>

  <p>«Oyun oynayalım mı? Kelime oyunu oynamak isteyen var mı?»</p>

  <p class="ortali">⁂</p>

  <p>Dışarda, bahçe kapısının kemeri altındaki gölgelere sinmiş olan Jerry Church, bütün dikkatiyle düşüncelerle yapılan konuşmaları dinliyordu. Üşümüştü, açtı. İçi nefretle doluydu. Esper 2 olduğu halde açtı. Açlığının nedeni, sürgünde olmasıydı.</p>

  <p>Jerry Church, son on yıldan beri düşünmeden yoksundu ve sadece konuşarak yaşıyordu. Kendi dünyasının, kendi insanlarının özlemini çekiyordu. Esper dünyası artık kendisi için yok sayılırdı.</p>

  <p>«D’Courtney’in sözünü ettim, çünkü, onunkine benzer bir vakayla karşılaştım.»</p>

  <p>Düşünen Augustus Tate’di ve Atkins’le düşünce alışverişi yapıyordu.</p>

  <p>«Ah, sahi mi? Çok ilginç. Notlarımızı karşılaştırmak isterdim. Gerçekte, Dünya’ya kadar geldim, çünkü, D’Courtney buraya geliyor. Yazık ki D’Courtney... burada değil.»</p>

  <p>Atkins’in sır vermek istemediği ve Tate’in bir şeyler öğrenmek istediği açıkça belliydi. Belki Church, yanılıyordu, ama karşılıklı zihin perdelerini sık sık kapadıklarını anlıyordu.</p>

  <p>«Bana bak, telepat. Şu zavallı kıza fazla kaba davrandığını sanıyorum.»</p>

  <p>Church, kendi kendisine mırıldandı.</p>

  <p>— Şuna bak, amma da ukalâ, ha! Benim belime tekmeyi yapıştıran Powell hayvanı. Koca burnunu bu kezde avukatın işine sokuyor.</p>

  <p>«Zavallı kız mı? Aptal kız demek istedin, değil mi, Powell? Tanrım! Ne kadar patavatsızsın.»</p>

  <p>«Sadece üçüncü sınıf, insaf et.»</p>

  <p>«Bana sıkıntı veriyor.»</p>

  <p>«Evlenecek olduğun bir kız hakkında... böyle düşünmen doğru mu?»</p>

  <p>«Fazla hassas olma, Powell. Telepatla evlenmek zorundayız. Hiç olmazsa yüzü güzel olsun diye düşünmüştüm.»</p>

  <p>Oturma odasında kelime oyunu devam ediyordu. Mary Noyes, eski bir şiiri gizleyerek düşünüyordu.</p>

  <p>Church, söylendi.</p>

  <p>— Ne demek istiyor? Bir... Ha, anladım. Einstein. Kolaymış.</p>

  <p>«İş için Powell’a ne dersin, Ellery?»</p>

  <p>Düşünen, koca göbekli ve sahte tebessümlü Chervil’di.</p>

  <p>Ellery, düşündü:</p>

  <p>«Lonca Başkanlığı için mi?»</p>

  <p>«Evet.»</p>

  <p>«Son derece etkin bir adam. Biraz romantik, ama etkin. Eğer evlenirse, tam bir aday.»</p>

  <p>«Kız bulmakta zorluk çekiyor olmalı.»</p>

  <p>«Birinci sınıflar hep böyle değil mi? Tanrıya şükür ki ben birinci sınıf telepat değilim.»</p>

  <p>Mutfakta kırılan bir bardağın gürültüsü işitildi. Rahip Powell, yine dinsel öğüt veriyordu. Bu sefer karşısındaki Gus Tate’di.</p>

  <p>«Bardağı boş ver, Gus. Düşüncelerini gizlemek için bardağı kırmak zorunda kaldım. Sabırsızlıkla düşüncelerini yansıtıp duruyorsun.»</p>

  <p>«Sahi mi, Powell?»</p>

  <p>«Ben Reich’e ne olmuş?»</p>

  <p>Ufak tefek doktor gerçekten de savunmaya çekilmişti. Church, doktorun düşüncelerinde sertlik olduğunu fark etti.</p>

  <p>«Ben Reich mi? Ondan söz etmenin sebebi nedir?»</p>

  <p>«Sebep sensin, Gus. Bütün gece kafanı kurcalayıp duruyordu. Okumamak elimde değildi.»</p>

  <p>«Her halde ben değilim, Powell. Başka birisinin zihnini okuyor olmalısın.»</p>

  <p>At kişnemesini andıran bir kahkaha duyuldu.</p>

  <p>«Yemin ederim ki, Powell, ben...»</p>

  <p>«Reich’le bir işin mi var?.</p>

  <p>«Hayır»</p>

  <p>Düşünce perdelerinin kapandığı açıkça belliydi.</p>

  <p>«Tecrübeli birinin sözünü dinle, Gus. Reich, başını belâya sokabilir. Dikkatli ol. Jerry Church’ü hatırlar mısın? Onu mahveden Reich. Senin de başına birşey gelmesine fırsat verme.»</p>

  <p>Tate, oturma odasına doğru uzaklaştı. Powell, mutfakta kalmış kırık bardak parçalarını süpürüyordu. Jerry Church, mutfak kapısında donmuş gibi kaldı.</p>

  <p>«Bir içki ister misin, Jerry?»</p>

  <p>Mutfak kapısı açıldı. Powell, elinde bir bardak olduğu halde kapıda durdu. Yıldızların ışığı yüzünü hafifçe aydınlatıyordu. Şaşkınlığından ne yapacağını bilemeyen Church, ayağa kalktı ve ikram edilen içki kadehini aldı.</p>

  <p>«Bunu Lonca’ya bildirme, Jerry. Yasağı bozduğum, için başım derde girebilir. Zaten kuralları daima çiğneyip duruyorum. Zavallı Jerry... Senin için bir şeyler yapmalı. On yıl çok uzun bir zaman.»</p>

  <p>Church, birdenbire kadehteki içkiyi Powell’in yüzüne fırlattı ve koşarak uzaklaştı.</p>
</body>
</html>
