<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">X</p>

  <p>Pilotun eşi, telefonun sesine uyandı, kocasına baktı ve “Bırakayım da azcık daha uyusun,” diye düşündü.</p>

  <p>Kadın, kocasının bu çıplak ve biçimli göğsüne hayranlık duyuyor, güzel bir geminin hayalini kuruyordu.</p>

  <p>Pilot ise, havalimanındaymış gibi, huzurlu yatağında dinleniyordu. Hiçbir şey uykusunu bozmasın diye bu kırışıklığı, bu gölgeyi, bu dalgalanmayı parmağıyla siliyor, nasıl ki ulu bir el denizleri yatıştırıyorsa o da yatağını huzurla dolduruyordu.</p>

  <p>Kadın kalktı, pencereyi açtı ve yüzünde rüzgârı hissetti. Odaları Buenos Aires’i tepeden görüyordu. Yan evde insanlar dans ediyor, etrafa yayılan melodiler, rüzgârla oraya kadar geliyordu. Dinlenme ve eğlence zamanıydı şimdi. Yüz bin kale içinde bu şehir insanları sarmalamıştı: her şey sakin ve güven veriyordu; fakat kadın öyle hissediyor ki, birden herkes, “Silahlara” diye bağıracak, tek bir insan, kocası ayakta kalacaktı. Pilot dinlenmeye devam ediyordu, bu istirahat birazdan ön saflara çağrılacak yedek birliklerin huzursuz istirahatiydi. Uykuda olan şehir onu korumuyordu artık: genç bir tanrı gibi altın tozlarından yükseldiğinde, şehrin ışıkları hiçbir şeye yaramayacaktı. Kadın bir saat içerisinde Avrupa postasının kaderini taşıyacak, bu şehrin kaderi gibi büyük bir şey, onun sorumluluğundaymış gibi duran bu büyük kolları izliyordu. Milyonlarca insanın arasından sadece bu adam, bu garip fedakârlığa hazırdı. Bu fikir kadını üzmüştü. Kadının ona gösterdiği şefkatten de kaçmıyordu bu adam. Kadın onunla her konuda ilgilenmiş, onu okşamıştı. Kendisi için yapmamıştı bunları, onu alıp götürecek olan bu gece içindi her şey. Kadının asla bilemeyeceği mücadeleler, sıkıntılar içindi, zaferler için. Nasıl da vahşiydi elleri ama sadece şefkat için ehlileşmişti. Gerçek işleri karanlıktı aslında. Bu adamın gülümsemesini, nazikçe sevişlerini bilirdi; fırtınanın içinde tanrısal öfkesini değil. Onu müziğin, aşkın ve çiçeklerin şefkatli bağlarıyla sarardı. Fakat her yola çıkışında bu bağlar kopuyor ve eşi buna üzülmüyormuş gibi görünüyordu.</p>

  <p>Pilot gözlerini açtı:</p>

  <p>“Saat kaç?”</p>

  <p>“Gece yarısı.”</p>

  <p>“Hava nasıl peki?”</p>

  <p>“Bilmiyorum ki.”</p>

  <p>Yataktan kalktı. Yavaş yavaş pencereye doğru yürüdü.</p>

  <p>“Çok üşümeyeceğim. Rüzgâr hangi yönden esiyor?”</p>

  <p>“Nereden bilebilirim...”</p>

  <p>Eğildi.</p>

  <p>“Güneyden. Bu iyi haber. En azından Brezilya’ya kadar böyle gider.”</p>

  <p>Ayı fark etti ve kendini zenginleşmiş hissetti. Sonra gözleri şehre doğru kaydı.</p>

  <p>Ne ılık ne nazik ne de parlak görünüyordu şehir ona. Değersiz, ışık saçan kumlar şimdiden gözlerinin önünden akıp gidiyordu.</p>

  <p>“Ne düşünüyorsun?”</p>

  <p>Muhtemelen Porto Allegre tarafından gelebilecek olan sisi düşünüyordu.</p>

  <p>“Benim kendime özgü bir yöntemim var. Ne taraftan döneceğini biliyorum.”</p>

  <p>Eğiliyordu hâlâ. Çıplak bir hâlde denize atlamak üzereymiş gibi derin derin nefes alıyordu.</p>

  <p>“Mutsuz görünmüyorsun. Kaç günlüğüne gideceksin?”</p>

  <p>Sekiz, on gün. Bilmiyordu. Mutsuz mu? Hayır, neden mutsuz olacaktı ki? O ovalar, o şehirler, o dağlar... Onları özgürlük içinde ele geçirecekti. Bir saat içerisinde Buenos Aires’i ele geçireceğini ve sonra da bırakacağını düşünüyordu.</p>

  <p>Gülümsedi:</p>

  <p>“Bu şehir var ya... Çok çabuk uzaklaşacağım bu şehirden. Gece yola koyulmayı çok seviyorum. Güneye doğru giderken gaza basarsın, on saniye sonra bütün görüntüyü tersine çevirip kuzeye doğru yönelirsin. Şehir artık, denizin dibinden başka bir şey değildir.”</p>

  <p>Kadın, elde etmek için reddetmesi gereken her şeyi düşünüyordu.</p>

  <p>“Sen evini sevmiyor musun?”</p>

  <p>“Seviyorum.”</p>

  <p>Eşi, onun şimdiden yola koyulduğunu biliyordu. O geniş omuzlar şimdiden gökyüzüne karşı ağırlığını veriyordu.</p>

  <p>Pilota gökyüzünü gösterdi kadın.</p>

  <p>“Hava güzel. Yolun yıldızlarla kaplı.”</p>

  <p>Güldü pilot.</p>

  <p>“Evet, öyle.”</p>

  <p>Kadın, elini kocasının omzuna koydu, onun ılıklığı kadını heyecanlandırdı: bu ten mi tehdit altındaydı?</p>

  <p>“Ne kadar güçlü olduğunu biliyorum. Ama yine de dikkat et.”</p>

  <p>“Elbette dikkat edeceğim.”</p>

  <p>Güldü yine.</p>

  <p>Üstünü giyiyordu. Kutlama için en kaba kumaşları, en ağır derileri seçiyordu. Köylü gibi giyinmişti. Ne kadar ağırlaşırsa, eşi de o kadar hayranlık besliyordu ona karşı. Eşi kemerini bağlıyor, çizmelerini o giydiriyordu.</p>

  <p>“Bu çizmeler beni rahatsız ediyor.”</p>

  <p>“Diğerlerini giy o zaman.”</p>

  <p>“İkaz feneri için bir ip getirsene bana.”</p>

  <p>Kadın ona bakıyordu. Zırhının en ufak kusurunu bile o düzeltiyordu: her şey üstüne tam oturuyordu.</p>

  <p>“Çok yakışıklısın.”</p>

  <p>Özenle saçlarını tarayan kocasına baktı.</p>

  <p>“Bunlar yıldızlar için mi?”</p>

  <p>“Hayır, kendimi yaşlı hissetmemek için.”</p>

  <p>“Kıskanıyorum ama.”</p>

  <p>Kocası yeniden güldü, onu öptü ve kendine çekti. Daha sonra küçük bir kızı kaldırıyormuşçasına kaldırdı onu, gülerek yatağa yatırdı.</p>

  <p>“Hadi uyu.”</p>

  <p>Ardından kapıyı kapattı ve gecenin bilinmeyen insanları arasında, fethi için ilk adımını attı.</p>

  <p>Kadın evde kalmıştı. Kocası için denizin dibinden farksız olan çiçekleri, kitapları, bu yumuşaklığı üzgünce izliyordu.</p>

  <div class="ucak"><img alt="" src="../Images/ucak.jpg" /></div>
</body>
</html>
