<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">XI</p>

  <p>Riviére, pilotu karşıladı.</p>

  <p>“Son seferinizde benimle oyun oynadınız herhalde. Havanın iyi olmasına rağmen geri döndünüz, oysaki geçebilirdiniz. Korktunuz mu?”</p>

  <p>Bunu duyduğuna şaşırmış olan pilot susuyordu. Ellerini yavaşça ovuşturdu. Kafasını kaldırıp Riviére’in gözlerinin içine baktı:</p>

  <p>“Evet.”</p>

  <p>Riviére, korkmuş olan bu cesur çocuğa içten içe acıdı. Pilot kendini açıklamaya çalışıyordu.</p>

  <p>“Hiçbir şey göremiyordum. Şüphesiz, daha uzaklarda... belki de... telsiz diyordu ki... Lambamın ışığı azalmıştı ve ellerimi bile göremiyordum. En azından kanatları görebileyim diye ışıkları yaktım ama yine de bir şey göremiyordum. Kendimi içinden çıkılması zor, büyük bir boşluğun dibindeymiş gibi hissediyordum. Tam o sırada motor sarsılmaya başladı.”</p>

  <p>“Olmaz öyle şey.”</p>

  <p>“Nasıl olmaz?”</p>

  <p>“Olmaz. Uçağı inceledik, hiçbir arıza yoktu. Korktuğumuz zamanlarda motorun sarsıldığını zannederiz.”</p>

  <p>“Kim korkmaz ki ama! Dağlar üzerime geliyordu. İrtifa almak istediğimde, karşıma şiddetli anaforlar çıkıyordu. Bilirsiniz, hiçbir şey göremediğinizde... Anaforlar... Yükselmek yerine yüz metre daha alçaldım. Ne jiroskopu ne de manometreyi görebiliyordum. Motorun hızı azalıyor, motor ısınıyor ve yağ basıncı düşüyor gibime geliyordu. Bütün bunlar bir hastalık gibi gölgelenmişti. Işıldayan bir şehir gördüğüme mutlu olmuştum.”</p>

  <p>“Hayal gücünüz de kuvvetliymiş doğrusu.”</p>

  <p>Pilot dışarı çıktı.</p>

  <p>Riviére, koltuğuna gömülmüş, ellerini, beyazlamış saçlarının arasında gezdirdi.</p>

  <p>“Çalışanlarımın en cesaretli olanı, işte bu çocuk. Akşamki başarısı çok iyiydi ama ben, onu korkudan kurtarıyorum.”</p>

  <p>Üzerine yine bir zayıflık anı çöktü:</p>

  <p>“İnsanın kendini sevdirmesi için karşısındakine merhamet etmesi gerekir. Ben pek merhamet göstermem, göstersem bile bunu saklarım. Ama yine de insanlığın dostluğu ve şefkati hep çevremde olsun isterim. Doktorlar mesleklerinde bunlarla karşılaşırlar. Ama ben olayların hizmetkârıyım. Onları çelik gibi sert yapayım ki onlar da olaylara hizmet etsin. Bu karanlık yasa, geceleri, ofisimde uçuş raporlarını okurken hep benimle. Kendimi bıraktığımda, olayları gidişatına bıraktığımda, her zaman gizemli bir şey oluyor. Sadece iradem, havalanan uçağın parçalanmasına ya da fırtınanın yoldaki postayı geciktirmesine izin vermiyormuş gibi. Bazen kendi gücüm beni şaşırtıyor.”</p>

  <p>Biraz daha düşündü:</p>

  <p>“Belki de yeterince açık. Bir bahçıvanın çimenlerle olan bitip tükenmez savaşı gibi. Onun ellerindeki tek bir güç, toprağın sonsuza hazırladığı o el değmemiş ormanı yerin altına iter.”</p>

  <p>Pilotu düşünüyordu:</p>

  <p>“Onu korkudan kurtardım. Saldırıda bulunduğum o değildi; onun karşısında, bilinmeyenle karşı karşıya kalmış kişileri felç eden, o dirençti. Eğer onu dinlersem, ona merhamet gösterirsem, onun macerasını ciddiye alırsam, o, gizemli bir ülkeden geri döndüğüne inanacaktır. Bütün korkularımızın kaynağı, gizemli olan şeylerdir yalnızca. İnsanlar, bu karanlık kuyuya inmeli ve geri döndüklerinde hiçbir şeye rastlamadıklarını söylemelidirler. Bu adam, gecenin en gizli derinliğine, en karanlığına inmeli ve bunu yaparken eller ya da kanatlar dışında hiçbir şeyi aydınlatmayan ve bilinmeyeni, sadece bir omuz genişliğince uzaklaştıran o küçük madenci lambasını bile kullanmamalıdır.”</p>

  <p>Ama yine de, bu savaşta, Riviére ve pilotları, derinlerden gelen sessiz bir kardeşlik bağıyla bağlanmışlardı birbirlerine. Bunlar, aynı bordanın, zafer arzusu duyan adamlarıydılar. Fakat Riviére, geceyi ele geçirmek için başlattığı diğer savaşları da anımsıyordu.</p>

  <p>Bu resmi çevrelerde, bu karanlık bölgeden, keşfedilmemiş çalılıklar gibi korkulurdu. Saatte iki yüz kilometre hızla, bir mürettebatı, gecenin onlara belli etmeden içinde bulundurduğu fırtınalara, sislere ve engellere doğru göndermek, sadece askeri havacılığın tahammül edebileceği bir macera gibi görünürdü onlara: aydınlık bir gecede, bir yerden kalkıp bombayı bırakır, daha sonra da aynı yere geri dönersiniz. Ama düzenli seferler geceleri başarısızlığa uğrayabilirdi. “Bu bizim için,” diye cevap verdi Riviére, “ölüm kalım meselesi. Gündüzleri trenlerle ve gemilerle aştığımız mesafeleri her gece kaybediyoruz.”</p>

  <p>Riviére, bilançolardan, sigortalardan, hele de kamuoyundan bahsedilmesini sıkıntıyla dinlemişti. “Kamuoyuymuş!” diye cevap verdi, “Kamuoyunu biz yönetiyoruz. Zaman kaybı. Bir şeyler var... Bütün bunlardan daha üstün olan bir şeyler var. Yaşayanlar, yaşamak için her şeyi altüst eder, kendilerine uygun yasalar oluştururlar. Bu kaçınılmazdır.” Riviére, ticari havacılığın gece uçuşlarına ne zaman ve nasıl başlayacağını bilmiyordu ama bu kaçınılmaz sonuca da hazırlıklı olması gerekiyordu.</p>

  <p>Yeşil halıların üzerine uzanmış bir vaziyette, yumruğu çenesine dayalı, diğerlerinin itirazlarını garip bir güç hissiyle dinlediği zaman geldi aklına. Bu itirazlar ona boş geliyor ve daha başından hayatın onları reddettiğini düşünüyordu. Ve o kendi kuvvetinin, bir ağırlık gibi üzerine yüklendiğini hissediyordu. “Benim nedenlerim ağır basıyor, o yüzden ben kazanacağım. Olayların doğal eğilimi budur,” diye düşündü Riviére. Kendisinden mükemmel çözümler beklendiğinde bütün riskleri ekarte edebiliyordu: “Kanunları koyacak olan deneyimlerdir,” diye cevap verdi, “kanunları bilmek, onları deneyimlemenin önüne asla geçemez.”</p>

  <p>Riviére, bir yıl süren savaşın ardından zafere ulaşmıştı. Bazıları “inancı sayesinde” diye düşünürdü, diğerleri ise “inatçılığı sayesinde, bir ayı gibi güçlü bu adam,” diye düşünürlerdi. Ama ona göre bu, sadece doğru yolda gitmekten ibaretti.</p>

  <p>Başlangıçta temkinli olmak ne kadar da önemliydi! Uçaklar, gün doğmadan tam bir saat önce kalkar, güneş batmadan bir saat önce inerdi. Riviére, deneyimlerinden daha da emin olduğunu anladı ve postaları bundan sonra gecenin derinliklerine itmeye cesaret edebildi. Neredeyse kimse onu takip etmiyor ve yaptıkları reddediliyordu. Şimdi o, tek başına, bir savaşı yönetiyordu.</p>

  <p>Riviére, gökyüzündeki uçaklardan gelen son mesajları dinlemek için zile bastı.</p>

  <div class="ucak"><img alt="" src="../Images/ucak.jpg" /></div>
</body>
</html>
