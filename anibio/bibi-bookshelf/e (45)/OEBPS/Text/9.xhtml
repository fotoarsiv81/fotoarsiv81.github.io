<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">IX</p>

  <p>Riviére, elinde bir tomar kâğıtla ofisine vardığında, son haftalarda ona eziyet çektiren bu şiddetli sancıyı sağ tarafında yeniden hissetti.</p>

  <p>“Bu hiç iyi değil.”</p>

  <p>Bir anlığına duvara yaslandı.</p>

  <p>“Gülünç.”</p>

  <p>Bir kez daha, kendini bağlanmış yaşlı bir aslan gibi hissetti, içini büyük bir mutsuzluk kapladı.</p>

  <p>“Bunca yıllık çalışmanın karşılığı bu mu? Elli yaşındayım ve elli yıl boyunca hayatımı işimle doldurdum, kendimi geliştirdim, savaştım, olayların gidişatını değiştirdim ve işte şimdi ilgilendiğim, beni tamamlayan, dünyadaki en önemli şey olan... Gülünç gerçekten.”</p>

  <p>Bekledi, terini kuruladı ve ağrısı dinince çalışmaya koyuldu.</p>

  <p>Yavaş yavaş notlarını inceliyordu.</p>

  <p>“301 numaralı motorun sökülmesi esnasında Buenos Aires’te .... olduğunu fark ettik. Sorumlu kişiye ağır bir ceza vereceğiz.”</p>

  <p>İmzaladı.</p>

  <p>“Florianopolis durağı, emirlere uygun davranmadığından ...”</p>

  <p>İmzaladı.</p>

  <p>“Disiplin amacıyla havaalanı şefi Richard’ın yerini değiştiriyoruz ...”</p>

  <p>Bunu da imzaladı.</p>

  <p>Ağrısı devam ediyordu, uyuşuyordu ama hâlâ devam ediyordu ve hayatın yeni bir anlamı gibi yeni olan bu ağrı onu kendisini dinlemeye zorluyordu. Karamsarlığa büründü.</p>

  <p>“Adil miyim, değil miyim? Buna dair bir fikrim yok. Eğer birinin canını acıtırsam, o zaman hatalar azalıyor. Bunun sorumlusu tek bir kişi değil, bunun sorumlusu gizli bir güç aslında ve herkese dokunmadan ona ulaşamıyorum. Çok fazla adil olsaydım, her gece uçuşu, bir ölüm riski anlamına gelirdi.”</p>

  <p>Kendini bu yol uğrunda çok fazla yorduğu için üzerine bir yorgunluk çöktü. Merhamet etmenin iyi bir şey olduğunu düşündü. Hayallere dalmış bir şekilde sayfaları çeviriyordu.</p>

  <p>“Roblet’ye gelince, bugünden itibaren artık çalışanlarımızdan biri değil.”</p>

  <p>Yaşlı adam ve geçen geceki konuşma gözlerinin önüne geldi yeniden:</p>

  <p>“Ama Mösyö... Ama... Bir kere daha, yalnızca bir kere daha düşünün. Bütün hayatım boyunca çalıştım ben.”</p>

  <p>“Bu bir ders olacak.”</p>

  <p>“Ama Mösyö, lütfen. Bakın, Mösyö!”</p>

  <p>Ardından o eskimiş cüzdan ve eski gazete sayfası, üzerinde de genç Roblet’nin uçağın yanında çekilmiş bir fotoğrafı.</p>

  <p>Riviére, bu yaşlı ellerin, bu naif ünün üzerinde titrediğini görüyordu.</p>

  <p>“Mösyö, bu fotoğraf 1910 yılında çekilmiş. İlk Arjantin uçağının montajını yapan benim! 1910 yılından beri havacılıkla uğraşıyorum. Yirmi yıl oldu. Nasıl söyleyebiliyorsunuz böyle bir şeyi? Peki ya gençler, Mösyö, nasıl da gülecekler bu atölyede! Hem de nasıl!”</p>

  <p>“Benim için bir şey fark etmiyor.”</p>

  <p>“Peki ya çocuklarım Mösyö! Çocuklarım var benim!”</p>

  <p>“Size söyledim, tesisatçılık işi ayarlayabilirim size.”</p>

  <p>“Saygınlığım, Mösyö, saygınlığım ne olacak? Bakın, yirmi yıl havacılıkla uğraştım ben. Benim gibi ihtiyar bir çalışan...”</p>

  <p>“Tesisatçılık.”</p>

  <p>“Bunu kabul edemem, Mösyö, edemem!”</p>

  <p>Ve yaşlı elleri titredi. Riviére ise kendi içinde bir güzelliğe sahip olan buruşmuş derisinden gözlerini kaçırdı.</p>

  <p>“Tesisatçılık.”</p>

  <p>“Hayır Mösyö, hayır. Bir şey daha söylemek istiyorum...”</p>

  <p>“Dışarı çıkabilirsiniz.”</p>

  <p>Riviére, “Böyle sert bir şekilde kovduğum aslında o değil; sorumlu olduğu kötülük aslında, ama yine de bu kötülük onun içinden geçip geliyor. Olaylar üzerinde hâkimiyet kurabiliyoruz. Onlar da bize itaat eder, bu yüzden onların yaratıcılarıyızdır. Bu alçakgönüllü insanlar da aslında ‘şey’ler ve onları yaratan yine biziz. Ama kötülük onlardan geldiği zaman onları bir kenara bırakabiliriz,” diye düşündü.</p>

  <p>“Söylemek istediğim bir şey daha var...” Bu zavallı, yaşlı adam ne söylemek isteyebilirdi ki? Yaşlanmış sevinçlerinin kendisinden çekilip alındığını mı? Uçakların metalinde, araçların çıkardığı sesi nasıl sevdiğini mi? Yaşamının yüce bir şiirden yoksun bırakıldığını mı? Yoksa yaşaması gerektiğini mi?</p>

  <p>Çok yorulduğunu hissetti Riviére. Okşarcasına bir ateş sardı onu. Sayfalara sertçe dokundu ve şöyle düşündü: “Bu yaşlı iş arkadaşımın yüzünü seviyordum aslında...” Ve Riviére’nin gözlerinin önüne yine o eller geliyordu. O ellerin bir araya gelebilmek için yapacağı o zayıf hareketleri düşünüyordu. “Peki peki, kalın,” demekten sıkılmıştı. Riviére bu yaşlanmış ellere inecek olan sevinç akışının hayalini kuruyordu. Ve bu simanın değil de, bu işçinin yaşlanmış ellerinin ifade edebileceği bu sevinç, dünyanın en güzel şeyi gibi görünüyordu. “Bu notu yırtayım mı?” Peki ya o yaşlı adamın ailesi, ya o gece yarısı eve dönüşleri, ya o alçakgönüllü gurur:</p>

  <p>“Nasıl, işinde alıkonuluyor musun?”</p>

  <p>“Bakın, bakın. İlk Arjantin uçağının montajını yapan benim.” Ve artık gençler gülmeyeceklerdi, bu emektar, eski itibarını yeniden kazanmış olacaktı.</p>

  <p>“Yırtıyorum?”</p>

  <p>Telefon çalıyordu, Riviére ahizeyi kaldırdı.</p>

  <p>Uzunca bir an ve ardından bu ses, rüzgârı ve uzaklığı seslere taşıyan bu derinlik. Sonunda konuştu:</p>

  <p>“İniş alanı konuşuyor. Siz kimsiniz?”</p>

  <p>“Ben Riviére.”</p>

  <p>“Sayın Müdürüm. 650 piste iniş yaptı.”</p>

  <p>“Tamam.”</p>

  <p>“Sonunda her şey hazır. Fakat son saatte elektrik devresini kapatmamız gerekti. Bağlantıda sorun vardı.”</p>

  <p>“Tamam. Kim kurdu bu devreyi?”</p>

  <p>“Bunu araştıracağız. İzin verirseniz cezalandıracağız: borda fenerlerinde bir problem var, önemli olabilir.”</p>

  <p>“Tabii ki.”</p>

  <p>“Eğer aksaklıkla karşılaşıldığı anda sorun giderilmezse, nerede olursa olsun, fenerlerde sorun çıkar: eğer aletler şans eseri açığa çıkar da suçluların göz ardı edilmesine izin verilirse bu ağır bir suç olur: Roblet gidecek.”</p>

  <p>Asistan hiçbir şey görmeden yazmaya devam ediyordu.</p>

  <p>“Bu ne?”</p>

  <p>“İki haftanın dokümanları.”</p>

  <p>“Neden hazır değil?”</p>

  <p>“Ben...”</p>

  <p>“Bunu görüşeceğiz.”</p>

  <p>“Çok garip,” diye düşündü Riviére, “olayların kontrolü ele geçirmesi, el değmemiş ormanları yukarı doğru iten büyük karanlık bir kuvvetin açığa çıkması ve onun, büyük işlerin her tarafını çepeçevre sarması ne kadar garip.” Riviére küçük sarmaşıklarla parçalarına ayrılan tapınakları düşünüyordu.</p>

  <p>“Büyük bir iş...”</p>

  <p>Kendini güvende hissetmek için biraz daha düşündü: “Bütün insanları seviyorum, savaştığım onlar değil. Onlardan geçen şeyler...”</p>

  <p>Kalbi hızla çarpıyordu, bu da ona acı veriyordu.</p>

  <p>“İyi mi yaptım bilmiyorum. Ne insan hayatının ne adaletin ne acının gerçek değerini biliyorum. Ne de insan sevincinin neye değer olduğunu... Ne titreyen bir elin ne merhametin ne de kibarlığın...”</p>

  <p>Hayallere daldı:</p>

  <p>“Hayat çelişkilerle dolu; insan, onun üstesinden gelmek için elinden geleni yapıyor. Ama dayanmak, bir şeyler yaratmak, ölümlü bedenini bir şey karşılığında sunmak...”</p>

  <p>Riviére düşündü ve zile bastı:</p>

  <p>“Avrupa postasındaki pilotu arayın. Çıkmadan önce beni görmeye gelsin.”</p>

  <p>“Bu posta gereksiz yere geri dönmemeli. Eğer çalışanlarımı sarsmazsam gece onlara her zaman endişe verecek.”</p>

  <div class="ucak"><img alt="" src="../Images/ucak.jpg" /></div>
</body>
</html>
