<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">XV</p>

  <p>Belki, dörde katlanmış bu kâğıt kurtarabilirdi onu: Fabien dişlerini sıkarak kâğıdı açıyordu.</p>

  <p>“Buenos Aires’i duyabilmek imkânsız. Telsize dokunamıyorum bile, elektrik çarpıyor.”</p>

  <p>Çok sinirlenmişti Fabien, cevap vermek istiyordu ama ellerini kumandadan çekip yazmaya başladığı anda, bedenine güçlü bir dalga işledi: beş tonluk metalde girdaplar onu kaldırıyor, deviriyordu. Vazgeçti.</p>

  <p>Elleriyle yeniden, fırtınayı durdurmak için, kumandalara sarıldı.</p>

  <p>Fabien ağır ağır nefes alıyordu. Eğer telsiz sorumlusu, fırtınadan korktuğu için anteni yerinden sökmüşse, indiğinde Fabien onun suratını dağıtacaktı. Her ne pahasına olursa olsun, Buenos Aires’le iletişime geçmesi gerekecekti. Bin beş yüz kilometre öteden sanki bir ip uzatılacakmış da onları bu uçurumdan kurtaracakmış gibi... Titrek bir ışık, hatta neredeyse işe yaramayan ama en azından bir deniz feneri gibi parlayan bir han lambası olmadığında, artık var olmayan dünyasından gelen bir ses, tek bir sese ihtiyacı olurdu. Kırmızı ışığın altında, pilot, yumruklarını sıktı ve salladı. Arkasındaki diğer adamların, bu trajik gerçeği anlamalarını umuyordu ama gömülmüş şehirleri ve ölü ışıklarıyla, harabeye dönmüş bu dünyayı izlemek için eğilen diğeri, hiçbir şeyin farkında bile değildi.</p>

  <p>Fabien, yeter ki biri ona seslensin, bütün öğütlere uyardı. Fabien, “Eğer bana kendi etrafımda dönmem söylenirse dönerim. Güneye doğru ilerlemem söylenirse...” diye düşündü. Ayın büyük gölgesi altında o hoş, huzurlu topraklar bir yerlerdeydi. Bilim adamları gibi yetiştirilmiş, oradaki arkadaşları, bunu da bilirlerdi, çiçekler kadar güzel lambaların gölgesinde, bütün kudretleriyle haritaların üzerine eğilmişlerdi. Bir ufalanma hızıyla, girdapların ve gecenin kendisine doğru ittiği o karanlık selden başka, kendisi ne biliyordu ki? Bu kasırgaların, bulutların içindeki o ateşlerin arasındaki bu iki adamı bırakamazlardı. Yapamazlardı. Fabien’a emrederlerdi: “Başı, iki yüz kırka...” Başını iki yüz kırka çevirdi. Ama o, tek başınaydı.</p>

  <p>Uçak da isyandaymış gibi görünüyordu ona. Motor, her dalışta, öyle güçlü bir şekilde titriyordu ki uçak, bütünüyle bir öfke gibi sarsılıyordu. Fabien, kafasını kokpitin içine uzatmış, jiroskopun işaret ettiği ufka karşı, uçağı kontrol altına almak için elinden gelen her şeyi yapıyordu. Çünkü dışarıda, gökyüzünün kütlesini yerin kütlesinden ayırt edemiyor, her şeyin birbirine karıştığı karanlıkta, evrenin ilk karanlığında kaybolmuştu. Konum göstergesinin ibreleri giderek artan bir hızla titreşiyor, ibrelerin takip edilmesi güçleşiyordu. İbreler pilotu yanıltmıştı, artık savaşamıyor, irtifa kaybediyor, bu karanlığın içine gömülüyordu. İrtifasını kontrol etti: “Beş yüz metre.” Tepelerin seviyesiydi bu. Baş döndürücü dalgaların ona doğru yuvarlanarak geldiğini hissetti. En ufak parçalarının bile onu paramparça edebileceği bütün bu toprak kütlelerinin sanki destek yerlerinden söküldüğünü, cıvatasından çıktığını, etrafında sarhoş gibi dönmeye başladığını anlamıştı. Ve çevresinde, onu giderek daha fazla içine alan yoğun bir dans başlıyordu.</p>

  <p>Kararını verdi. Bir yere çarpma pahasına, herhangi bir yere iniş yapacaktı. Hiç olmazsa tepelere çarpmasını engellemek için birinci işaret fişeğini fırlattı. Fişek alev aldı, döndü, bir ovayı aydınlattı ve söndü: burası denizdi.</p>

  <p>Hızlı bir şekilde düşündü: “Kayboldum. Kırk derecelik bir sapma var, evet, kesin olarak saptım rotadan. Kasırga bu. Yeryüzü nerede?” Batıya doğru gidiyordu. “Başka bir fişek yoksa ben öldüm,” diye düşündü. Bu, günün birinde başına gelecekti. Peki ya arkadaki arkadaşı? “Anteni kesin söktü.” Fakat ona olan siniri bile geçmişti. Ellerini basitçe açsa bile, hayadan işe yaramaz toz parçacıkları gibi akıp gidecekti. Arkadaşının ve kendisinin çarpan yürekleri onun elindeydi. Ve aniden, elleri onu dehşete düşürdü.</p>

  <p>Uçağa sert darbelerle vuran bu türbülanslar içinde, kumandanın sarsıntısını etkisiz hâle getirmek için, ellerini, bütün gücüyle ona kenetledi, yoksa bu sarsıntılar kontrol kablolarını koparabilirdi. Hâlâ sıkıca tutuyordu. Artık gerginlikten uyuşan ellerini hissetmiyordu. Sinyal almak için ellerini kıpırdatmak istedi: ellerinin bunu yerine getirip getirmediklerini bilmiyordu. Kollarında duygusuz ve yumuşak bir tene benzeyen garip bir şeyler vardı. İçinden, ellerimi iyice sıktığımı düşünmeliyim, diye geçirdi. Bu düşüncesinin ellerine ulaşıp ulaşmadığını bilmiyordu. Kumandanın sarsıntılarını, sadece, omuzlarındaki acıdan anlayabiliyordu: “Kendimi bırakacağım. Ellerim kesin açılacak.” Fakat aklından geçen bu kelimeler onu ürküttü, çünkü bu sefer ellerinin, kendini ele vermek için, hayalin belirsiz kuvvetine yenik düştüğünü ve bu karanlığın içinde yavaş yavaş açıldığını hissetti.</p>

  <p>Savaşmaya devam edebilir ve şansını deneyebilirdi: ama başka bir kader yok. Kader insanın özündedir: bir an insan kendi zaaflarını keşfeder, işte o zaman bu hatalar bir baş dönmesi gibi sizi kendine çeker.</p>

  <p>Tam bu sırada, fırtınanın yarıldığı yerde, bir sepetin içindeki öldürücü yem gibi, birkaç yıldız parladı başının üstünde.</p>

  <p>Bunun bir tuzak olduğundan emindi: deliğin içinde üç tane yıldız görünüyordu, onlara doğru yükseldi ama daha sonra bir daha inemedi, yıldızları çiğnemek için orada kaldı...</p>

  <p>Fakat ışığa öyle açtı ki yükselmek zorunda kaldı.</p>

  <div class="ucak"><img alt="" src="../Images/ucak.jpg" /></div>
</body>
</html>
