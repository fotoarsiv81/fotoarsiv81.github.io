<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">VIII</p>

  <p>Riviére, üzerine çöken bu keyifsizliği geçiştirmek ve biraz yürümek için dışarı çıktı. Acayip bir duyguyla, Riviére, sadece amaç uğruna yapılan bir eylem, dramatik bir eylemde bulunduğunu; bu dramın yer değiştirdiğini ve daha kişisel bir hâl aldığını hissediyordu. Küçük kentlerin orta halli küçük insanları geldi aklına; müzik yapan yerlerin etrafında, görünüşte sessiz bir yaşamları vardı onların. Ama bazen de facialarla dolarlardı: hastalık, aşk, keder ve belki de... Kendi derdi ona çok şey öğretiyordu: “Bu bazı pencereleri açar,” diye düşünüyordu.</p>

  <p>Daha sonra, akşam vakti, saat on bir civarında, rahat rahat nefes alarak ofise doğru yürümeye başladı. Sinemaların önünde durgun durgun bekleyen kalabalığı, omuzlarıyla yavaş yavaş yararak geçiyordu. Dar bir yolun üzerinde parıldayan ve parıltılı afişlerle hemen hemen silinmiş gibi görünen yıldızlara doğru kafasını kaldırdı ve “Bu akşam, uçmakta olan iki postamla, bütün gökyüzünden sorumluyum. Bu kalabalık arasında beni arayan, beni bulan bir işaret bu yıldız: işte bundan dolayı biraz yabancı, biraz yalnız hissediyorum kendimi,” diye düşündü.</p>

  <p>Aklına bir parça geldi: arkadaşlarıyla birlikte dün dinledikleri bir parçanın notaları. Arkadaşları bunu anlamamışlardı: “Bizi de, sizi de bayıyor bu sanat. Ama ne var ki, siz bunu söylemiyorsunuz.”</p>

  <p>O da, “Belki,” diye yanıtlamıştı.</p>

  <p>Kendini dün akşamki gibi yalnız hissetmişti ama böyle bir yalnızlığın zenginliğini de fark etmişti hemen. Bu müziğin, bir sırrın tatlılığı gibi getirdiği haber, sıradan insanlar arasında, onun içindi, sadece onun için. Yıldızın işareti de bunun içindi. Bu insanların omuzlarının üzerinden, sadece onun anlayabileceği bir dille sesleniliyordu ona.</p>

  <p>Kaldırımda, itip duruyorlardı onu, “Kızmayacağım,” diye düşündü. “Ben, hasta bir çocuğun, kalabalık arasında minik adımlarla yürüyen babası gibiyim. O baba, evin tüm sessizliğini içinde taşır.”</p>

  <p>Bakışlarını insanlara doğru çevirdi. O, bu insanların arasında, icatlarıyla sevgilerini yavaş yavaş gezdirenleri tanımaya çalışıyor ve deniz feneri bekçilerinin yapayalnız yaşamları geliyordu aklına.</p>

  <p>Ofislerdeki sessizlik hoşuna gitti. Bütün ofisleri teker teker, yavaş adımlarla dolaşıyor ve sadece kendi adımlarını duyuyordu. Yazı makineleri örtülerin altında uyuyordu. Büyük dolaplar, düzenli dosyaların üzerine kapanmıştı. On yıllık birikim ve çalışma. Bir bankanın depoları geldi aklına. Esas zenginliğin zirvede olduğu bu yerleri dolaşıyor gibiydi, böyle hissetti. Bu kayıtların hepsinde, altından daha değerli şeylerin biriktiğini düşünüyordu: canlı bir kuvvet; canlı olmasına rağmen bankaların altınları gibi uykuda olan bir kuvvet. Gece nöbetinin tek sorumlusuyla bir yerlerde karşılaşacaktı. Hayatı ve iradesi devam edebilsin, böylece, Toulouse’tan Buenos-Aires’e kadar olan bağlantı hiç kopmasın diye, bir yerde bir adam çalışıyordu.</p>

  <p>“İşte o adam kendi yüceliğini bilmiyor.”</p>

  <p>Postalar bir yerlerde çatışıyorlardı. Gece uçuşu bir hastalık gibi devam ediyordu: uyanık kalmak gerekiyordu. Bir okyanustan kurtulmaya çabalar gibi çabaladıklarından dolayı, sadece, durmadan değişen şeylerin görünmeyen dünyasını bilen, elleriyle, dizleriyle göğüs göğüse karanlıkla savaşan adamlara yardım etmek gerekiyordu. İtirafları çok korkunç oluyordu bazen: “Onları görmek için ellerimi aydınlattım...” Sadece o kırmızı fotoğraf banyosunda ortaya çıkan, o ellerdeki kadifemsi yumuşaklık. Bu işte dünyadan geriye kalan. Bu işte kurtarılması gereken.</p>

  <p>Riviére, trafik idaresi ofisinin kapısını açtı. Köşede, çok az ışık saçan tek bir lamba yanıyordu. Bir daktilonun tıkırtısı bu sessizliğe bir anlam yüklüyordu ama onu doldurmuyordu. Bazen telefonun zili titreşiyordu: o zaman nöbetçi asistan yerinden kalkıp bu daimi, inatçı, hüzünlü çağrıya doğru yürüyordu. Nöbetçi asistan, kulaklığı kaldırıp içindeki sıkıntıyı dindiriyordu: karanlık bir köşede sessiz bir konuşmaydı bu. Sonra, bu hissiz adam geri dönüyordu odasına, çözülmez sırrını, uykusuzluğu ve yalnızlığı ele vermiyordu. Her iki posta da uçuştayken, dışardaki zifiri geceden gelen bir çağrı nasıl bir korku verir insana. Gece vakti, bir lambanın etrafında oturan ailelerin huzurunu kaçıran telgrafları düşünüyordu Riviére, onlara hiç geçmiyormuş gibi gelen saniyeler boyunca, o acı, babanın yüzünde bir sır gibi kalıyor. İlk başta güçsüz, o çığlıktan olabildiği kadar uzak, olabildiğince sakin bir dalga. Zil sesinin o sessiz mırıltısını her duyduğunda, o çığlığın yankılanmasını duyardı aslında. Su yüzeyine çıkan bir dalgıç gibi, bu adam karanlıktan onun ışığına doğru geldiğinde, yalnızlığı onun hareketlerini ağır bir sırla yavaşlatıyordu, birbirine zıt iki akıntının arasında yüzmeye çalışan yüzücünün yavaşlığı gibi. “Orada kalın. Geliyorum ben.”</p>

  <p>Riviére kulaklığını çıkardı, homurtuların hepsi kulağında uğuldadı.</p>

  <p>“Riviére konuşuyor.”</p>

  <p>Hafif bir gürültünün ardından bir ses geldi:</p>

  <p>“Sizi telsiz istasyonuna bağlıyorum.”</p>

  <p>Yeni bir gürültü, santraldeki raporların gürültüsü ve başka bir ses daha:</p>

  <p>“Burası telsiz istasyonu, buyurun. Size telgrafları bildirmekteyiz.”</p>

  <p>Riviére not alıyor, bir yandan da kafasını sallıyordu.</p>

  <p>“Güzel... Güzel...”</p>

  <p>Önemli bir şey değil. Her zamanki bildiriler. Rio de Janerio bilgi istiyor, Montevideo hava durumundan, Mendoza ise ekipmanlardan bahsediyordu. Bilindik gürültülerdi bunlar.</p>

  <p>“Peki ya postalar?”</p>

  <p>“Fırtına var. Uçaklardan haber alamıyoruz.”</p>

  <p>“Peki.”</p>

  <p>Riviére gecenin açık, yıldızların parlak olduğunu düşünmüştü fakat telsiz operatörleri, uzaktaki fırtınanın nefesini hissediyorlardı.</p>

  <p>“Sonra görüşürüz.”</p>

  <p>Riviére ayağa kalktı ve asistana doğru yöneldi:</p>

  <p>“İmza için servis pusulaları Mösyö...”</p>

  <p>“Tamam.”</p>

  <p>Riviére, gecenin yükünü de onun gibi taşıyan bu adama karşı, içinde dostça hisler besliyordu. “Bir savaş arkadaşı,” diye düşündü Riviére, “ama o, bu nöbetin bizi nasıl birleştirdiğini hiç bilemeyecek.”</p>

  <div class="ucak"><img alt="" src="../Images/ucak.jpg" /></div>
</body>
</html>
