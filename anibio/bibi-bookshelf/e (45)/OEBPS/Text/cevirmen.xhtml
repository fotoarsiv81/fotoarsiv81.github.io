<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas0">ÇEVİRMENİN NOTU</p>

  <p>2012 yazı. Lyon’a taşınıyorum. Bir an önce bilet almam lazım vizeye başvurmak için. Nereden diye soruyor site: İstanbul, Atatürk Havaalanı (İST). Nereye: Lyon, St Exupéry Havaalanı (LYS). Aa, <i>Küçük Prens</i>’in yazarı! Lyonlu demek ki. Ne güzel. Bir sene boyunca onun doğduğu yerde yaşayacağım.</p>

  <p>Evet, çoğumuza olduğu gibi bana da Saint-Exupéry ismi <i>Küçük Prens</i>’i çağrıştırıyordu. Ama dahası vardı tabii ki, pilottu ayrıca Saint-Exupéry. II. Dünya Savaşı’nda görevde bulunmuş, önemli deneme uçuşlarında görev almış. Ve tek yazdığı kitap <i>Küçük Prens</i> değilmiş. <i>L’aviateur</i>, <i>Vol de Nuit</i> (<i>Gece Uçuşu</i>), <i>Terre des Hommes</i> (<i>İnsanların Dünyası</i>), <i>Pilote de Guerre</i> (<i>Savaş Pilotu</i>), <i>Citadelle</i> (<i>Kale</i>), <i>Courrier Sud</i> (<i>Güney Postası</i>) gibi kitapları da varmış. Aynı zamanda şairmiş. Meğerse.</p>

  <p>Bir yazarın ölümü üzerinden yetmiş yıl geçtikten sonra telifi düşmüş oluyor. Bu ne demek: Yayıncısına, telif haklarını almak için bir ücret ödemiyorsunuz demek. Saint-Exupéry’nin de ölümünün üzerinden yetmiş yıl geçti, yetmiş birinci yıla girildi; Voilà! Her yer <i>Küçük Prens</i> kaynıyor. Bir eseri farklı çevirmenlerin yorumuyla okumak, evet, bence çok güzel bir şey. Fakat bugüne kadar, dünyada 262 farklı dil ve lehçeye çevrilmiş olan bu eser, telif haklarının da kalkmasıyla, Şubat ayı itibariyle Türkiye’de 35 farklı yayınevinden çıktı. Dahası gelir mi, bilmiyoruz. Ama bu rakam öyle gösteriyor ki iyi niyet değil bu, eseri, finansal bir kaynak olarak görmek.</p>

  <p>Bu yüzden, biz de <i>Küçük Prens</i>’i basmak yerine ilk olarak, Arjantin’deki yaşamını anlatan <i>Gece Uçuşu</i>’nu; ardından diğer eserlerini, hem edebiyat ahlâkı hem de Saint-Exupéry adına okura ulaştırmak istedik. Yıldıray Lise’nin de dediği gibi, “Exupéry’nin diğer eserlerine ve de farklı kitaplardaki çizimlerine bakıldığında, sanki tüm bu yayınlarda <i>Küçük Prens</i> kitabının ve karakterinin izlerini görüyoruz. <i>Küçük Prens</i>’i sevenler diğer yayınları da okuyarak Exupéry’nin dünyasını daha iyi anlayabilirler.”</p>

  <p>Katkılarından ve desteğinden dolayı Yıldıray Lise’ye teşekkür ederiz.</p>

  <div class="ucak"><img alt="" src="../Images/ucak.jpg" /></div>
</body>
</html>
