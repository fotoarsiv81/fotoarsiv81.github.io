<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">XVI</p>

  <p>Yıldızların kendisine verdiği uyarılar sayesinde, türbülanstan çıkmaya çalışarak yükseldi. Onların soluk mıknatısı Fabien’ı çekiyordu. Bir ışığın ardında o kadar uzun zamandır çabalıyordu ki, dünyadaki hiçbir şey onu bu belirsiz ışık huzmesinden yoksun bırakamazdı. Bu han ışığıyla zenginleşmiş bir hâlde, açlığını hissettiği bu işaretin etrafında ölene dek döner dururdu. Işığa doğru yükseliyordu şimdi.</p>

  <p>Önce açılıp, daha sonra onun etrafında kapanan çukurun içinde, yavaş yavaş, kendi etrafında dönerek yükseldi. Yükselir yükselmez, karanlık çamurlarından arınan bulutlar, giderek daha fazla temizlenen dalgalar gibi, onun önünden geçiyordu. Fabien bir açıklığa çıktı.</p>

  <p>Bir merak sardı onu: göz kamaştıran bir aydınlıkla karşı karşıya geldi, birkaç saniye boyunca gözlerini kapamak zorunda kaldı. Bulutların, geceleri, gözlerini kamaştıracağına asla inanmazdı. Dolunay ve bütün yıldızlar, kendilerini parıldayan dalgalara dönüştürüyordu.</p>

  <p>Uçak yüzeye çıktığı anda bir sakinlik bürüdü etrafı. Uçağı yana yatıran dalgalar yoktu ama dalgakıranı geçen küçük gemiler gibi durgun suların içine giriyordu. Mutlu adaların kıyıları gibi bilinmeyen ve saklanmış gökyüzünün bir parçasına takılı kalmıştı. Altındaki fırtına, üç bin metre kalınlığında olan başka bir evreni oluşturuyordu, kuvvetli rüzgârlar, hortumlar ve şimşekler baştan başa çevreliyordu ama fırtına, yıldızlara, kristalden ve kardan yapılmış bir yüz çeviriyordu.</p>

  <p>Fabien garip bir sihrin arafında olduğunu hissetti, her şey aydınlanmıştı; kıyafetleri, elleri ve kanatları. Çünkü ışık, yıldızlardan gelmiyordu, fakat onun altındaki ve çevresindeki beyazlıktan yayılıyordu.</p>

  <p>Üstünde olduğu bu bulutlar, aydan aldıkları bütün karı yansıtıyorlardı. Kuleler gibi yükselen, sağındaki ve solundaki bulutlar da. Uçağın tümüyle yıkandığı bir ışık sütü etrafta dolanıyordu. Fabien arkasına döndüğünde telsiz sorumlusunun gülümsediğini gördü.</p>

  <p>“Daha iyiye gidiyor,” diye bağırdı.</p>

  <p>Ama ses, uçuşun gürültüsünde kayboluyor, onlar ise sadece gülümseyerek anlaşıyorlardı. “Delirdim galiba,” diye düşünüyordu Fabien, “Neden gülümsüyoruz? Kaybolduk.”</p>

  <p>Öte yandan, binlerce belirsiz kol onu salıverdi. Tek başına yürümeye bırakılan mahkûmların bağları gibi, çiçeklerin arasında kendi bağları çözüldü.</p>

  <p>“Çok güzel,” diye düşündü Fabien. Bir hazinenin yoğunluğuyla biriken yıldızların arasındaydı, hiçbir şeyin olmadığı, kendinden ve arkadaşından başka hiçbir şeyin yaşamadığı bir dünyadaydı. İçinden çıkamayacağını bildiği, hazinelerle dolu odanın içine kapatılmış, muhteşem şehirlerin hırsızlarına benziyordu bu. Buz tutmuş mücevherlerin arasında oldukça zengin ama lanetlenmiş bir şekilde dolanıyordu.</p>

  <div class="ucak"><img alt="" src="../Images/ucak.jpg" /></div>
</body>
</html>
