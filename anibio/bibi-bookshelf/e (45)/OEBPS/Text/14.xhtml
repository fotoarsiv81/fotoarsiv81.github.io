<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">XIV</p>

  <p>Fabien’ın eşi telefon etti.</p>

  <p>Her dönüşün gecesinde Patagonya postasının ilerleyişini hesaplardı. “Trelew’den kalkış yaptı...” Sonrasında ise uykusuna devam ederdi. Biraz daha sonra, “San Antonio’ya yaklaşmış, ışıklarını görmeye başlamış olmalı...” Sonra kalkar, perdeleri aralar ve havanın durumuna bakardı: “Bütün bu bulutlar onu rahatsız eder...” Bazen de ay, bir çoban gibi gezinirdi. Sonra ayın, yıldızların ve kocasının etrafında bulunan binlerce şeyin ona verdiği güven duygusuyla yeniden uyurdu. Saat bire doğru, onu kendine yakın hissetti: “Çok uzakta olmamalı, Buenos Aires’i görüyordur muhtemelen...” Yeniden kalktı, kocasına yemek ve sıcak bir kahve hazırladı: “Hava öyle soğuktur ki yukarıda...” Kocasını, bir kar tepesinden inip gelmiş gibi karşılardı. “Üşüdün mü?” “Yok, hayır.” “Isın yine de.” Saat bir on beşe doğru her şey hazır olurdu. O zaman telefon ederdi.</p>

  <p>Bu gece de diğer gecelerde olduğu gibi bilgi istedi:</p>

  <p>“Fabien indi mi?”</p>

  <p>Onu dinleyen asistan ne diyeceğini bilemedi:</p>

  <p>“Kiminle görüşüyorum?”</p>

  <p>“Simone Fabien.”</p>

  <p>“Ah! Bir dakika lütfen.”</p>

  <p>Bir şey demeye cesaret edemeyen asistan, kulaklığı ofis sorumlusuna uzattı.</p>

  <p>“Kimsiniz?”</p>

  <p>“Simone Fabien.”</p>

  <p>“Ah! Bir isteğiniz mi var, Madam?”</p>

  <p>“Kocam indi mi?”</p>

  <p>Açıklanamayan bir sessizlik bürüdü etrafı, sonra da kısa bir cevap geldi:</p>

  <p>“Hayır.”</p>

  <p>“Rötar mı var?”</p>

  <p>“Evet...”</p>

  <p>Yeni bir sessizlik.</p>

  <p>“Evet, rötar yaptı.”</p>

  <p>“Ah, peki.”</p>

  <p>Bu “ah”, yaralanmış bir tende duyulan bir acı gibiydi. Kısa bir rötar çok önemli değildi ama ne kadar sürecekti ki?</p>

  <p>“Ah! Peki ne zaman burada olur?”</p>

  <p>“Ne zaman burada olur... Biz bilmiyoruz.”</p>

  <p>Aniden bir duvara çarpmış gibi hissetti. Sadece kendi sorularının yankısını duyabiliyordu.</p>

  <p>“Lütfen, cevap verin. Nerede o?”</p>

  <p>“Nerede mi? Bir dakika bekleyin.”</p>

  <p>Bu durum ona acı veriyordu. Oradaki duvarın ardında bir şeyler olup bitiyordu.</p>

  <p>Karar verildi:</p>

  <p>“Saat on dokuz otuzda Commodoro’dan kalkış yaptı.”</p>

  <p>“Ee, sonra?”</p>

  <p>“Sonra mı? Rötar yaptı... Havanın kötü olmasından kaynaklı bir rötar.”</p>

  <p>“Ah! Şu kötü havalar...”</p>

  <p>Buenos Aires semalarında, başıboş, tembellik eden şu ay nasıl da haksızlık ediyor, düzenbazlık yapıyor! Genç kadın, Commodoro’dan Trelew’e gitmenin yaklaşık olarak iki saat süreceğini hatırladı birden.</p>

  <p>“Trelew’e doğru altı saattir uçuyor. Size haber gönderiyordur. Ne diyor?”</p>

  <p>“Ne mi diyor? Sizin de anlayabileceğiniz gibi, böyle bir havada mesajları pek duyulmuyor.”</p>

  <p>“Böyle bir havada!”</p>

  <p>“Peki, tamam Madam, bir şeyler öğrenir öğrenmez sizi arayacağız.”</p>

  <p>“Hiçbir şey bilmiyorsunuz demek...”</p>

  <p>“Hoşça kalın, Madam.”</p>

  <p>“Hayır, hayır... Müdürünüzle konuşmak istiyorum.”</p>

  <p>“Müdürümüz çok meşgul, Madam, kendisi toplantıda.”</p>

  <p>“Bu beni ilgilendirmez. Hem de hiç. Onunla konuşmak istiyorum.”</p>

  <p>Ofis sorumlusu terini sildi:</p>

  <p>“Bir dakika.”</p>

  <p>Riviére’in odasının kapısını itti:</p>

  <p>“Madam Fabien sizinle konuşmak istiyor.”</p>

  <p>“İşte,” diye düşündü içinden Riviére, “korktuğum başıma geldi.” Felaketin duygusal unsurları kendini göstermeye başlamıştı. İlk önce bunu reddetmeyi düşündü: “Anneler ve eşler ameliyathaneye girmezler.” Tehlikede olan gemilerde de ortaya çıkan heyecan yatıştırılır. Heyecan insanları kurtaramaz. Ama yine de kabul etti:</p>

  <p>“Ofisime bağlayın.”</p>

  <p>Uzaktan gelen ince ve titrek sesi duymasıyla ona cevap veremeyeceğini anladı. Karşı karşıya kalmak, ikisi için de son derece faydasız olacaktı.</p>

  <p>“Madam, lütfen, sakinleşin. Bizim mesleğimizde bu kadar uzun süre haber beklemek, her zaman başımıza gelen bir durumdur.”</p>

  <p>Riviére, önemli olanın, insanların küçük üzüntüleri olması değil de harekete geçme isteklerinin olduğunu kavrama noktasına geldi. Riviére’in karşısındaki, Fabien’ın eşi değil de hayatın diğer anlamıydı. Riviére, bu ince sesi, dokunaklı ama aslında düşman olan şarkıyı dinleyemiyor, sadece ona üzülüyordu. Ne eylem ne de kişisel mutluluk paylaşılabilirdi; bunlar birbiriyle çelişen şeylerdi. Bu kadında, aslında, mutlak bir dünyanın, yapılması gerekenlerin ve hakların adına konuşuyordu. Masanın üzerine vuran bir lamba ışığının, tenini isteyen tenin, umutlarla, şefkatlerle ve anılarla kurulmuş bir ülke adına. Kendi iyiliğini savunuyordu ve haklıydı da. Riviére de haklıydı ama bu kadının gerçekliğine karşı çıkamıyordu. Riviére, gösterişsiz bir ev lambasının ışığında, kendi gerçekliğini, o açıklanamaz, insani olmayan yanını keşfediyordu.</p>

  <p>“Madam...”</p>

  <p>Kadın artık dinlemiyordu. Riviére, kadının ellerinin duvara vurmaktan çürüdüğünü ve neredeyse yere yığıldığını düşünmüştü.</p>

  <p>Bir gün bir mühendis, inşası süren bir köprünün yanında bir yaralının üzerine eğildikleri esnada, Riviére’e şöyle dedi:</p>

  <p>“Bu köprü, ezilmiş bir yüze değer mi?”</p>

  <p>Köylülerin hiçbiri, bu köprünün kendilerini bir dönemeçten kurtaracağını bilseler bile, bu yüzün böyle parçalanmasına razı olmazlardı. Ama yine de köprüler inşa edilirdi. Mühendis ekledi: “Genel menfaat, özel menfaatlerden ortaya çıkar: bunun dışında hiçbir anlam ifade etmez.” Daha sonra Riviére de şöyle cevap verdi: “İnsan hayatı, bu dünyada en değerli şey olsa da, sanki ondan daha değerli bir şey varmış gibi davranıyoruz... Ama ne bu şey?”</p>

  <p>Ve Riviére, mürettebatı düşünerek üzüldüğünü hissetti. Amaç uğruna yapılanlar, hatta köprü inşa etmek için yapılanlar bile insanların mutluluğunu yok eder: Artık Riviére, “Neyin uğruna?” diye kendi kendine soramazdı.</p>

  <p>“Büyük ihtimalle yok olacak bu insanlar, mutlu bir şekilde yaşayabilirlerdi,” diye düşündü. Gecenin ışıltısındaki altından tapınağın içinde eğilmiş yüzler görüyordu. “Ne için onları çekip çıkardım?” Ne uğruna onları kişisel mutluluklarından mahrum bırakmıştı? Burada ilk kural onların mutluluklarını korumak değil mi? Ama işte, kendisi mahvetmişti bunu. Ama yine de bir gün, kaçınılmaz olarak, bir serap nasıl yok olup giderse, altın tapınaklar da yok olup gider. Riviére’den daha acımasız olan yaşlılık ve ölüm, onları mahveder. Belki de kurtarılması gereken ve daha dayanıklı bir şeyler de vardır: belki de Riviére’in üzerinde çalıştığı, insanın kurtarılması gereken yanıdır. Yoksa bu eylem için bir savunma oluşturulamaz.</p>

  <p>“Sevmek, sadece sevmek, nasıl da bir çıkmaz!” Riviére, aşkın sahip olduğu karanlık duygudan daha büyük, karanlık bir görev duygusu hissetti. Daha derinlerde, farklı bir duyguda olabilirdi; bir şefkat duygusu, diğer bütün duygulardan öyle farklı ki. Aklına bir cümle geldi: “Önemli olan onları ölümsüz kılmaktır...” Bunu nerede okumuştu acaba? “Kendi benliğinizle peşinden gittiğiniz şey öldürür sizi.” Gözlerinin önüne Peru’daki eski İnkaların güneş tapınaklarından bir tanesi geldi. Dağların üzerindeki o taş anıtlar. O taşlar olmadan, günümüz insanlarının üzerine, büyük taşlarının ağırlığıyla bir kara vicdan azabı gibi çöken bu ulu uygarlıklardan başka ne kalırdı geriye? “Hangi garip sevginin, hangi acımasızlığın boyunduruğu altında, eski insanların lideri, kalabalıkları, bu tapınağı dağın yamaçlarına taşımaya mecbur bırakmış, sonsuzluklarını yüceltmek için onları zorlamış?” Riviére’in gözlerinin önüne akşamları müzik çalınan yerlerin etrafında dönen küçük şehirlerin kalabalıkları geldi. “Mutluluğun böylesi, bu pranga...” diye düşündü. Eski insanların liderleri, insanların acılarına merhamet göstermemiş olabilir ama ölümlerine göstermişlerdi. Bireysel ölümlere değil de kum tanelerinin silip götüreceği insan soyuna... Halkını, en azından çöllerin gömemeyeceği taşları yerleştirmeye yönlendiriyordu.</p>

  <div class="ucak"><img alt="" src="../Images/ucak.jpg" /></div>
</body>
</html>
