<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">VI</p>

  <p>Riviére içeri girdiğinde asistanlar, Buenos Aires bürosunda uyukluyorlardı. Montunu ve şapkasını çıkarmadı, her zaman yolculuğa çıkan bir yolcu gibi. Hep böyle görünürdü zaten. Kısa boyu havayı öyle az kıpırdatıyor, beyaz saçları ve kıyafetleri her sahneye öyle uyum gösteriyordu ki, neredeyse kimse onun farkına varmazdı. Ama girişiyle bir coşkunluk sardı çalışanları. Asistanlar heyecanlandılar, büro amiri masasının üzerindeki kâğıtları toparladı, daktilolar çalışmaya başladı.</p>

  <p>Santral memuru, formları yerlerine koyuyor, gelen telgrafları bir deftere geçiriyordu.</p>

  <p>Riviére oturdu ve okudu.</p>

  <p>Şili’de olanlardan sonra, her şeyin kendi kendine düzene girdiği, geçtiği havaalanlarından birbiri ardına gelen mesajların bir zafer bülteni olduğu o güzel günlerin raporlarını okuyordu. Patagonya postası da hızla ilerliyordu: belirtilmiş saatin ilerisindelerdi çünkü rüzgâr onları kuzeye doğru sürüklüyordu.</p>

  <p>“Hava raporunu ver bana.”</p>

  <p>Bütün havaalanları açık havayla, şeffaf gökyüzüyle, o güzel rüzgârla övünüyordu. Amerika’ya parıltılı bir gece hâkimdi. Riviére her şeyin yolunda gitmesinden mutluluk duyuyordu. Şimdi bu posta, gecenin macerası içinde bir yerlerde savaşıyordu fakat şans onlardan yanaydı.</p>

  <p>Riviére defteri itti.</p>

  <p>“Bu işe yarar.”</p>

  <p>Ve çok fazla görevi olan gece gözcüsü, gece görevindeki çalışanları denetlemek için dışarı çıktı.</p>

  <p>Açık pencerenin önünde durdu ve gecenin gizemini kavradı. Gece, Buenos Aires’i ve muazzam bir gemiye benzeyen Amerika’yı da kaplıyordu. Bu enginlik duygusu onu şaşırtmadı: Santiago’nun gökyüzü yabancı bir gökyüzüdür. Ama posta, Santiago’ya doğru yola koyuldu mu, hattın bir ucundan öteki ucuna kadar, o aynı karanlık gökyüzü altında yaşanırdı. Şimdi, telsiz telefonun kulaklıklarında diğer postanın sesi duyulurken, Patagonyalı balıkçılar, navigasyon ışığının parıltısını görebiliyorlardı. Motorun homurtusuyla, hareket hâlindeki bir uçağın yarattığı tedirginlik, Riviére’i kuşatırken şehirleri ve taşraları da kuşatırdı.</p>

  <p>Bu açık gecenin verdiği mutlulukla, uçağın tehlikeli bir biçimde zifiri karanlıklara gömülmüş ve artık kurtarılması imkânsız gibi göründüğü o karışık geceleri hatırlıyordu. Buenos Aires’in telsizinde, kasırganın cızırtısına karışmış iniltisi takip ediliyordu. Gökyüzünün kurşuni ağırlığı altında dalgaların altın müziği kayboluyordu. Gecenin engellerine doğru, kör bir ok gibi atılan bir postanın pes sesindeki matem başka nerede vardı ki?</p>

  <p>Riviére, bir müfettişin yerinin, nöbet gecesinde, bürosu olduğunu düşündü.</p>

  <p>“Bana Robineau’yu getirin.”</p>

  <p>Robineau ise bir pilotla arkadaş olmak üzereydi. Otelde, onun önüne bavulunu sermişti; içinde müfettişleri diğer insanlara yaklaştıran eşyalar vardı: kötü kokan birkaç gömlek, bir tuvalet takımı, müfettişin duvara astığı bir kadın fotoğrafı. Hazinelerini, acınası bir şekilde düzenlerken kendi sefaletini de gözlerin önüne seriyordu. Manevi bir egzama. Kendi hapishanesini gösteriyordu.</p>

  <p>Fakat Robineau için de, herkes için olduğu gibi, küçük bir ışık vardı. Bavulun dibinden özene bezene paketlenmiş küçük bir torba çıkarırken sessiz bir coşkunluk içerisine girmişti. Uzun süre hiçbir şey söylemeden hafifçe vurdu. Sonra da ellerini açarak, “Bunu Sahra’dan getirdim,” dedi.</p>

  <p>Müfettiş böyle bir itirafta bulunduğu için kızarmıştı. Bütün hayal kırıklıklarından, evlilik hayatındaki talihsizliklerinden, esrarın kapısını aralayan küçük siyahımsı taşlarla ortaya çıkan gri gerçeklikten teselli buluyordu.</p>

  <p>Yüzü biraz daha kızarmıştı:</p>

  <p>“Aynıları Brezilya’da da bulunuyor.”</p>

  <p>Ve Pellerin, Atlantis’e doğru yönelen müfettişin omzuna dokundu. Ilımlı bir havayla sordu:</p>

  <p>“Jeolojiyle ilgilenir misiniz?”</p>

  <p>“İlgilenmek mi? Tutkunuyum.”</p>

  <p>Hayatı boyunca sadece taşlar ona nazik davranmıştı.</p>

  <p>Robineau, çağrılınca üzüldü ama yine de ağırbaşlılığını korudu.</p>

  <p>“Şimdi gitmem gerekiyor. Mösyö Riviére’in bazı önemli kararlar alma konusunda benim yardımıma ihtiyacı var.”</p>

  <p>Robineau içeri girdiğinde Riviére onu çoktan unutmuştu. Riviére, şirketin uçuş ağının kırmızıyla belirtildiği bir duvar haritasının önünde derin derin düşünüyordu. Müfettiş, komutları bekliyordu. Uzun bir süre sonra kafasını çevirmeden, “Bu harita hakkında ne düşünüyorsunuz Robineau?” diye sordu.</p>

  <p>Hayal kurmaktan uzaklaştığı zamanlarda böyle bilmeceler sorardı.</p>

  <p>“Bu harita, Sayın Müdürüm...”</p>

  <p>Doğrusunu söylemek gerekirse, bu konuya dair hiçbir fikri yoktu ama ciddi bir havayla haritaya bakıyor, Avrupa ile Amerika’yı dikkatle inceliyordu. Riviére de aslında onu katmadan düşüncelerini devam ettiriyordu. “Bu uçuş ağı görünürde çok güzel ama aynı zamanda da acımasız. Birçok adamımıza, birçok genç adamımıza mal oldu. Otoritesine boyun eğmek zorundayız ama öyle çok sıkıntı yarattı ki aslında!” Yine de Riviére, onu her şeyin üstünde tutuyordu.</p>

  <p>Onun yanında ayakta duran ve gözlerini haritaya dikmiş olan Robineau yavaş yavaş kendine geliyordu. Riviére’den hiçbir acıma duygusu beklemiyordu. Bu harcanmış hayatını gülünç bir zayıflıkla açıklamaya çalışarak bunu değiştirmeye çalıştığında, Riviére onunla dalga geçti. “Eğer uykusuzluk çekiyorsanız bu sizin işinizi de perçinler.”</p>

  <p>Bu gerçekten de bir dalga geçme değildi. Onaylamak, Riviére’in âdetiydi: “Eğer bir müzisyenin uykusuzluğu, ona güzel eserler yaratmasında tetikleyici oluyorsa, bu ne güzel bir uykusuzluktur.” Bir gün Leroux’yu göstererek, “Şuna bak, nasıl da güzel. Aşkı engelleyen bir çirkinlik...” Leroux, sahip olduğu bu büyüklüğü, belki de, hayatını sadece bu işe adamasını sağlayan bu şansızlığa borçluydu.</p>

  <p>“Pelleririe bu kadar çok bağlı mısınız?”</p>

  <p>“E hâliyle!”</p>

  <p>“Bu yüzden sizi suçlamıyorum.”</p>

  <p>Riviére hafiften döndü, başını önüne eğmiş, küçük adımlar atıyor ve Robineau’yu da ardından sürüklüyordu. Dudaklarında Robineau’nun anlamadığı üzgün bir gülümseme belirdi.</p>

  <p>“Ne var ki bu işin sorumlusu sizsiniz.”</p>

  <p>“Evet,” diye cevap verdi Robineau.</p>

  <p>Her gece, bir hareketliliğin, gökyüzünde bir trajedi gibi düğümlendiğini düşünüyordu. İradelerin eğilmesi bir yenilgiye neden olabilirdi. Belki de gün ağarana kadar, epeyce savaşmak gerekecekti.</p>

  <p>“Görevinizde kalmalısınız.”</p>

  <p>Riviére sözlerine dikkat ederek, “Önümüzdeki gece, bu pilota tehlikeli bir uçuş yazacaksınız belki de, onun da bu emre itaat etmesi gerekecek.”</p>

  <p>“Evet.”</p>

  <p>“İnsanların kaderi hemen hemen sizin ellerinizde ve bu insanlar da sizden daha değerli...”</p>

  <p>Duraksadı ve “Evet, bu önemli bir konu,” dedi.</p>

  <p>Riviére küçük adımlar atmaya devam etmekteydi. Birkaç saniye boyunca sessiz kaldı.</p>

  <p>“Eğer onlar, sizin arkadaşınız oldukları için emirlerinize itaat ediyorlarsa bu, sizin onları kandırdığınız anlamına gelir. Sizin kendi kendinize bir fedakârlık yapmaya hakkınız yoktur.”</p>

  <p>“Hayır tabii ki.”</p>

  <p>“Ve onlar, sizin arkadaşlığınızın, kendilerini bazı zorluklardan kurtarabileceğini sanıyorlarsa, bu yine onları kandırdığınız anlamına gelir: onların size itaat etmesi gerekir. Şöyle otursanıza.”</p>

  <p>Riviére, Robineau’yu eliyle, ofisine doğru yavaşça yönlendirdi.</p>

  <p>“Size bir ders vermek istiyorum Robineau. Eğer yorgunsanız, sizi desteklemek bu adamların görevi değil. Siz amirsiniz. Sizin zaaflarınızın olması gülünç. Yazın lütfen.”</p>

  <p>“Ben...”</p>

  <p>“Yazın: ‘Müfettiş Robineau, pilot Pellerin’e şu sebepten ötürü bu cezayı veriyor...’ Bir neden bulun.”</p>

  <p>“Sayın Müdürüm!”</p>

  <p>“Anlıyormuş gibi yapın, Robineau. Emriniz altında bulunan kişileri sevin. Ama bunu onlara sakın söylemeyin.”</p>

  <p>Robineau, bir kez daha heyecanla, her bir pervane burcunun teker teker temizlenmesini denetledi.</p>

  <p>Acil iniş alanı, telsizle mesaj gönderdi: “Uçak göründü. Uçak işaret verdi: hızımı azaltıyorum, inişe geçiyorum.”</p>

  <p>Bu, hiç şüphesiz, yarım saati bulacaktı. Uçuş esnasında hız kesildiğinde ve dakikalar ovalardan alacağı payı teslim etmediğinde hissedilen öfkeyi biliyordu Riviére. Saatin yelkovanı şimdi ölü bir zamana işaret ediyordu: nice olaylar sığabilirdi pusulanın bu aralığına. Riviére vakit geçirmek için dışarı çıktı ve gece, aktörsüz bir tiyatro gibi bomboş göründü ona. “Boşa giden bir gece!”</p>

  <p>Riviére, yıldızlarla süslenmiş bu açık geceye, ıssız yerlerdeki işaretleri andıran yıldızların bu ilahi manzarasına, bu mehtaba pencereden, kin dolu gözlerle bakıyordu.</p>

  <p>Ama uçak kalkar kalmaz, Riviére için bu gece, heyecan verici ve güzeldi. Gece, hayatı içinde taşıyordu. Riviére de bu geceyi gözetiyordu.</p>

  <p>“Hava nasılmış?” diye sordu.</p>

  <p>On saniye sonra:</p>

  <p>“Çok güzel.”</p>

  <p>Daha sonra geçilen şehirlerin isimleri sıralandı, ona göre bu şehirler savaşta düşen şehirlerdi.</p>

  <div class="ucak"><img alt="" src="../Images/ucak.jpg" /></div>
</body>
</html>
