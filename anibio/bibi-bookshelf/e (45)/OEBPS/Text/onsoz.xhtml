<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas0">ÖNSÖZ</p>

  <p style="text-align: right;"><i><b>André Gide</b></i></p>

  <p><br /></p>

  <p>Havayolları şirketleri için en önemli şey diğer ulaşım araçlarıyla hız yarışı yapmaktır. Kitabın karakterlerinden, bu fikrin tam da adamı olan Riviére, olayı özetliyor: “Bu bizim için ölüm kalım meselesi. Gündüzleri trenlerle ve gemilerle aştığımız mesafeleri her gece kaybediyoruz.” Başlarda eleştirilen, fakat sonradan tehlikeler atlatıldığında, uygulanabilir bir öneri olarak kabul edilen bu gece servisi, bu hikâyenin yazıldığı zamanlarda hâlâ tehlike arz ediyordu. Bütün bu uçuş rotalarının sürprizlerle dolu soyut tehlikelerine gecenin karanlık ihaneti de ekleniyordu. Şunu hemen belirtmek isterim ki, büyük tehlikeler hâlâ mevcut ama bunlar günden güne azalıyor. Çünkü birbiri ardına gerçekleşen her bir uçuş, diğerini kolaylaştırıyor ve daha güvenli bir hâle getiriyor. Bilinmeyen toprakların keşfinde, nasıl havacılıkta ilk kahramanlık dönemi varsa, işte bu hava öncülerinden bir tanesinin trajik macerasını anlatan <i>Gece Uçuşu</i> da doğal olarak, epik bir havaya bürünüyor.</p>

  <p>Her ne kadar Saint-Exupéry’nin ilk kitabını da beğenmiş olsam da <i>Gece Uçuşu</i>’nu ona tercih ederim. <i>Güney Postası</i>’nda, çarpıcı ayrıntılarla betimlenen pilotun anıları, kitabın kahramanını bize yakınlaştıran duygusal bir hikâyeyle harmanlanıyor. Onun nasıl da insani duygulara sahip, merhametli, savunmasız olduğunu anlıyoruz. Fakat <i>Gece Uçuşu</i>’ndaki kahraman, insani özelliklere tümüyle sahip olmasına rağmen, insanüstü bir erdeme ulaşıyor. Bu sarsıcı metinde en çok hoşuma giden şey, sanıyorum ki, onun asaleti. Bu adamın zaaflarını, korkaklığını, yanılgılarını biliyoruz ve günümüz yazarları da sadece bunu açığa çıkarma konusunda oldukça uzmanlar, fakat sadece irade gücüyle, bir kişinin kendini nasıl aştığını ona birinin söylemesi gerekir.</p>

  <p>Bence, pilotun kişiliğinden çok, amirinin yani Riviére’in kendisi, daha çarpıcı bir karakter. Riviére, kendisi bir davranışta bulunmuyor, insanları harekete geçiriyor, kendi erdemini pilotlarına üflüyor, ellerinden gelenin fazlasını yapmalarını sağlıyor, onları cesaretlendiriyor. Kararlı yapısı hiçbir zaafı tolere etmiyor ve en ufak bir cezayı bile cezalandırıyor. İlk başta, sert yapısı aşırı ve acımasız görünebilir. Ama şekillendirmek istediği aslında kişilerin kendileri değil, onların kusurları. Bu karakterin tasviri karşısında, yazarın ona karşı beslediği derin hayranlığı görebiliyoruz. Benim için mükemmel bir psikolojik çıkarım olan bu çelişkili gerçeği ortaya çıkardığı için de yazara minnettarım: bir insanın mutluluğu özgürlüğünde değil, bir görevi kabullenişindedir. Bu kitaptaki karakterlerin her biri kendilerini, görev ne gerektiriyorsa onu şevkle yapmaya adamıştır, bu tehlikeli görevi yerine getirerek memnuniyete ve huzura erişirler. Ve Riviére’in de aslında tamamen duygusuz biri olmadığını (kayıp pilotun eşiyle yaptığı konuşma oldukça dokunaklıydı) ve pilotların görevlerini yerine getirirken ihtiyaç duyduğu cesareti, Riviére’in de onlara emir verirken ihtiyaç duyduğunu satır aralarından anlayabiliyoruz.</p>

  <p>“İnsanın kendini sevdirmesi için karşısındakine merhamet etmesi gerekir. Ben pek merhamet göstermem, göstersem bile bunu saklarım. Bazen kendi gücüm beni şaşırtıyor.”</p>

  <p>“Emriniz altında bulunan kişileri sevin. Ama bunu onlara sakın söylemeyin.”</p>

  <p>Görev duygusunun da Riviére’de hâkim olduğunu hissediyoruz; görevin karanlık duygusudur aşkın karanlık duygusundan daha büyük olan. Kişi sonunu kendinde aramalıdır, ama kendisine hâkim olan ve kendisiyle birlikte yaşayan şeylere tabi olmalı ve kendisini ona feda etmelidir. Benim Prometheus’uma da ilham veren, o karanlık duygunun aynısını bulmak beni memnun etti: “Benim sevdiğim insanlar değil, onları yiyip bitiren şeyler.” Bütün kahramanlıkların kaynağı da budur. Riviére de şöyle diyor: “Sanki insan hayatından daha değerli bir şey varmış gibi davranıyoruz. Ama ne bu şey?” Ve yazar ekliyor: “Belki de kurtarılması gereken ve daha dayanıklı bir şeyler de vardır: belki de Riviére’in üzerinde çalıştığı, insanın kurtarılması gereken yanıdır.” Doğru söylüyor.</p>

  <p>Erkekliğe atfedilen erdemlerin, ileride çıkacak savaşlarda bir yeri olmayacağı için –onların ortaya koyacağı dehşeti de bilim adamları tarafından önceden sezilmiştir– kahramanlık fikrinin orduyu terk etmek gibi bir düşünceye eş değer olduğu zamanlarda, havacılık, cesaretin en çok hayranlık uyandıracağı ve en yararlı şekilde gösterebileceği bir alan değil midir? Cesaret olarak adlandırılacak şey emredilen bir göreve dâhil olduğunda öyle olmaktan çıkar. Hayatını durmadan riske atan pilotun, bizim genel olarak “cesaret” kavramından çıkardığımız anlam karşısında gülmeye hakkı vardır. Saint-Exupéry kendisinin eski bir mektubundan alıntı yapmama izin verir mi acaba? Kasablanka-Dakar seferini sağlama almak için Moritanya üzerinden uçarken yazmıştır bu mektubu Saint-Exupéry:</p>

  <p>“Ne zaman dönerim, bilmiyorum. Birkaç aydır öyle çok çalışıyorum ki: kayıp arkadaşlarımızın aranması, aykırı topraklar üzerine düşen uçakların kurtarılması, Dakar’a bazı postaların gönderilmesi.”</p>

  <p>“Az önce çok büyük olmasa da bir başarı elde ettim: bir makinist ve on iki Mağripliyle, bir uçağı kurtarmak için iki gün iki gece uğraştık. Birbirinden farklı ve tehlikeli uyarılar geliyordu. İlk defa kurşunların kafamın üzerinden vınlayarak geçtiğini duydum. Böyle bir durumda nasıl davranmam gerektiğini şimdi anlıyorum: Mağriplilere göre daha sakin. Ama beni her zaman şaşırtan şeyin ne olduğunu da anlamıştım: Platon’un cesareti neden erdemlerin en sonuncusu saydığını. Bu pek de hoş olmayan duyguların bir birleşimi: biraz kızgınlık, biraz kendini beğenmişlik, hayli inatçılık, bayağı bir spor heyecanı. Hiçbir ilişkisi olmasa da fiziksel gücün coşkusu. O zaman ellerini göğsünde kavuşturur ve rahat bir nefes alırsın. Bu daha muazzam bir duygudur. Gece olduğunda ise üstüne bir de büyük bir salaklık yapmışsın hissi eklenir. Tek özelliği cesaret olan adama bir daha asla güvenmeyeceğim.”</p>

  <p>Bu alıntıya, epigraf olarak, Quinton’un kitabından bir aforizma eklemek istiyorum (biraz da çekinerek öneriyorum bunu) : “Sevgimizi nasıl gizliyorsak, cesaretimizi de öyle gizliyoruz.” Hatta daha iyisi: “Dürüst insanlar yardımlarını nasıl saklarlarsa, cesaretli insanlar da davranışlarını öyle saklar. Ya davranışlarını örterler ya da onlar için özür dilerler.”</p>

  <p>Saint-Exupéry bütün bunları anlatırken, “bunları yaşamış” biri gibi konuşuyor. Sık sık ortaya çıkan tehlikelerle karşı karşıya gelmiş olması, kitaba özgün ve eşsiz bir tat katıyor. Kitapta birçok savaş hikâyesi veya hayali maceraların anlatıları var. Eğer ki bunları, yazarın kıvrak zekâsının bir ürünü olarak kabul edersek, bu hikâyeler onları okuyan gerçek maceracıların ve savaşçıların yüzünde bir gülümsemenin belirmesine neden olmuştur. Bu kitaba sadece edebi bir değeri olduğu için değil, aynı zamanda bir belge niteliği taşıdığı için de hayranlık duyuyorum ve aslında, <i>Gece Uçuşu</i>’na benzeri olmayan bu önemi, hiç umulmadık bir şekilde birbiriyle bağdaşan bu iki özellik katıyor.</p>

  <div class="ucak"><img alt="" src="../Images/ucak.jpg" /></div>
</body>
</html>
