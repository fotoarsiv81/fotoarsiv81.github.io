<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">IV</p>

  <p>Riviére, Pellerin’e baktı. Pellerin, yirmi dakika içerisinde arabadan indiğinde, üzerindeki yorgunluk ve ağırlıkla kalabalığın arasına karışacaktı. Belki de şöyle düşünecekti: “Çok yorgunum... Ne biçim iş bu?” Ve karısına da: “Burası And Dağları’na göre çok daha iyi,” diyecekti. Fakat başkalarının sıkı sıkıya bağlı olduğu her şey kendisinden uzaklaşmış gibiydi: sefaleti daha yeni anlamıştı. Bu ışıklar içerisindeki şehri kendisi için yeniden kurmak adına, fırsatı olup olmayacağını bilmeden, bu görüntünün diğer yüzünde birkaç saat geçirmişti. Hatta bu küçük insani zaaflarını, onun sinirini bozmalarına rağmen çok sevdiği çocukluk arkadaşlarını yeniden bulacak mı bulmayacak mı bilmeden... Riviére, “Bu kalabalık içerisinde göze çarpmayan fakat aslında sıra dışı haberciler var ve kendilerinin bile farkında değiller. Meğer...” diye düşündü. Riviére ona hayranlık besleyen insanlardan korkardı. “Macera” denilen şeyin kutsal karakterini bilmezlerdi. Onların bağırış çağırışları, bunun anlamını bozarken insanlığı da alçaltırdı. Ama Pellerin, belirli bir ışık altında algılanabilen dünyanın değerinin ne olduğu konusunda diğer insanlara göre daha bilgili olmasından ve sıradan onaylamaları ağır bir küfürle reddetmesinden doğan büyüklüğünü koruyordu. Riviére de onu takdir etmişti: “Nasıl başardınız bunları?” Nasıl ki bir demirci örsünden bahsederse, o da kendi işinden, uçuşundan bahsettiği için sevmişti onu.</p>

  <p>Pellerin ilk olarak ara vermesinden bahsetti, daha sonra neredeyse özür dilermiş gibi: “Bir seçim yapacak durumda da değilim,” dedi. Ardında hiçbir şey göremez olmuştu: kar onu kör ediyordu. Neyse ki şiddetli hava akımları, onu yedi bin metrelik yüksekliğe çıkarıp kurtarmıştı. “Bütün o geçiş boyunca tepeler hizasında kalmak zorundaydım.” Hava borusunun yerini değiştirdiği jiroskoptan da bahsetti: kar onu kapatmıştı. “Görüyor musunuz? Buz tutuyor.” Başka bir hava akımı da daha sonra Pellerin’i alt üst etmişti ve üç bin metreye kadar çıktığında neden hâlâ bir yere çarpmadığını anlayamamıştı. Ovaların üzerinde uçuyordu işte artık. “Açık gökyüzüne vardığımda birdenbire fark ettim bunu.” Ve o anda nasıl hissettiğini anlattı, bir mağaradan kaçıyormuş gibi.</p>

  <p>“Mendoza’da da mı fırtına var?”</p>

  <p>“Hayır. Ben iniş yaparken hava açıktı, rüzgâr bile yoktu. Ama fırtına hemen arkamdan geliyordu.”</p>

  <p>O kadar garip bir şeydi ki o yüzden bundan bahsetti. Yükseklerde dağların zirveleri kar bulutları arasında kaybolmuştu ama alçak bayırlar, siyah lav seli gibi ovaların üzerine doğru akıyordu. Şehirler teker teker yutulmuştu. “Hayatımda böyle bir şey görmedim...” Sonra aklına gelen bir hatırayla sessizliğe gömüldü.</p>

  <p>Riviére, müfettişe doğru döndü.</p>

  <p>“Bu, Pasifik Okyanusu’ndan gelen bir kasırga, artık bir şey yapmak için çok geç. Neyse ki bu kasırgalar And Dağları’nı asla geçemez.”</p>

  <p>Bu kasırganın doğuya doğru ilerleyebileceği nasıl tahmin edilebilirdi ki?</p>

  <p>Bu konuda bilgisi olmayan müfettiş ona katıldı.</p>

  <p>Müfettiş, tereddüt ederek, Pellerin’e doğru döndü ve yutkundu. Ama sesini çıkarmadı. Biraz düşündükten sonra önüne bakarak bu melankolik ağırbaşlılığına döndü.</p>

  <p>Bir çanta gibi bu melankoliyi yanında gezdirirdi.</p>

  <p>Riviére tarafından birtakım belirsiz işler için Arjantin’e gönderilen Pellerin oraya vardığında, büyük ellerinden ve müfettişliğin verdiği o ağırbaşlılıktan utanmıştı. Ne hayali ne de coşkunluğu sevmeye hakkı vardı onun: bir işin tam zamanında yapılmasına hayranlık duyardı sadece. Arkadaşlarıyla bir kadeh şarap içmeye, bir arkadaşıyla senli benli konuşmaya, tesadüfen bir yerde, başka bir müfettişe rastlayınca kelime oyunu yaparak ona takılma hakkı yoktu.</p>

  <p>“Yargıç olmak ne zor şey,” diye düşünüyordu.</p>

  <p>Fakat aslında o yargılamıyordu, sadece başını sallıyordu. Her şeyi görmezden gelerek, karşılaştığı her şeye yavaş bir şekilde kafa sallıyordu. Bu, tedirgin vicdanları rahatsız ediyor ve bir şeyin düzgün şekilde muhafaza edilmesini sağlıyordu. Çok sevilmezdi çünkü bir müfettiş sevgi için değil, rapor yazmak için yaratılırdı. Yeni yöntemler ve teknik çözümler üretmekten artık vazgeçmişti, çünkü Riviére şöyle yazmıştı: “Müfettiş Robineau’nun bize mektup değil de rapor sunması gerekmektedir. Personelini hızlandırarak yeteneklerini daha iyi bir şekilde kullanacaktır.” O günden itibaren o, günlük ekmeğine nasıl atılıyorsa, bütün insanların kusurlu taraflarına da, sarhoş makiniste de, bütün gece uyumamış havaalanı sorumlusuna ve yere çarpan pilota da öyle atılıyordu.</p>

  <p>Riviére, “Çok akıllı değil ama bizim işimize yarıyor,” derdi onun için. Riviére’in kendisi için uyguladığı kural, insanları tanımaktı; ama Robineau’ya göre güvenilir olan tek bilgi, bu kuralın bilinmesiydi.</p>

  <p>“Robineau, eğer bir uçak geç kalkarsa o pilottan dakiklik primini keseceksiniz,” demişti bir gün Riviére.</p>

  <p>“Ya elimizden bir şey gelmeyen durumlar olursa? Ya hava sisli olursa?”</p>

  <p>“Sis olsa bile...”</p>

  <p>Ve Robineau, amirinin adil olacak kadar güçlü olduğunu bildiği için bundan gurur duyuyordu. Robineau’da bu kibirli güçten kendisine bir büyüklük payı çıkarabilirdi.</p>

  <p>Havaalanı sorumlularına, “Kalkışı 16.15’e kadar ertelediniz, priminizi ödeyemeyeceğiz,” deyip dururdu.</p>

  <p>“Ama Mösyö Robineau, saat beş buçukta, kimse on metre ötesini dahi göremez ki!”</p>

  <p>“Kural bu.”</p>

  <p>“İyi ama Mösyö Robineau, sisi süpüremeyiz ki!”</p>

  <p>Robineau sır perdesi içine girip kendini sağlama aldı. O zaten yönetime bağlıydı. Bütün bu yokluğun içinde bildiği tek şey, insanları azarlamak için havanın düzelmesi gerekiyordu.</p>

  <p>Riviére, “O hiçbir şey düşünmez ki, o yüzden yanlış bir şey de düşünmez,” derdi onun için.</p>

  <p>Bir pilot, eğer bir cihazı kırarsa, prim alamazdı.</p>

  <p>Robineau, amire, “Peki ya orman üzerinde uçarken bir sorun çıkarsa?” diye sormuştu.</p>

  <p>“O zaman bile...”</p>

  <p>Ve Robineau da üstüne alınıp işini ciddiye alıyordu.</p>

  <p>Daha sonra pilotlara hareketli bir sarhoşlukla, “Üzgünüm, gerçekten üzgünüm ama bu arıza başka bir yerde olmalıydı,” derdi.</p>

  <p>“Fakat Mösyö Robineau, kaza geliyorum demez!”</p>

  <p>“Kural bu.”</p>

  <p>Riviére’e göre, “Bu kurallar, bir dinin, saçma görünen fakat insanların düzenini sağlayan kurallara benzer.” Adaletli veya adaletsiz görünmek, Riviére’in umurunda bile değildi. Belki bu cümleler onun için bir şey ifade etmiyordu. Küçük şehirlerin burjuvaları akşamları müzik çalınan yerlere giderler, Riviére de şöyle düşünürdü: “Onlara karşı ha adaletli olmuşsun ha olmamışsın. Onlar zaten yoklar ki.” Ona göre, insanlar şekil verilmesi gereken, el değmemiş balmumu gibiydi. Bu maddenin ruhunu yaratmak, ona bir irade vermek gerekir. İnsanları kendine köle etmeyi düşünmezdi, sadece onları kendi varoluşlarının dışına çıkarmayı isterdi. Her geç inişi cezalandırmakla elbette haksızlık yapıyordu. Ama böylece vaktinde kalkmalarını sağlıyor ve bu iradeyi yaratıyordu. Hava kapalı olduğu zaman, adamlarının bunun tadını çıkarmalarına göz yummuyor; bir makinist, gecikmeden ötürü utanç duyduğunda bile, havanın açılacağı zamana kadar daima tetikte olmalarını sağlıyordu. Gökyüzü zırhındaki yarıktan bile hızlı bir şekilde faydalanmaya çalışıyorlardı: “Kuzeyde hava açıldı, yola çıkın!” Posta servisi, Riviére sayesinde, on beş bin kilometrelik yükseklikte bile her şeyden önce geliyordu.</p>

  <p>Riviére zaman zaman şöyle derdi: “Bu insanlar mutlu çünkü sevdikleri işi yapıyorlar, seviyorlar çünkü ben sert biriyim.”</p>

  <p>Bazen sert biri olabilirdi, evet ama adamlarını mutlu etmesini de bilirdi. “Onları güçlü bir hayata doğru itmek gerekiyor; acısıyla tatlısıyla. Önemli olan bu,” diye düşünüyordu.</p>

  <p>Araba şehre doğru yaklaşırken, Riviére ana merkeze gidilmesini istedi. Pellerin’le yalnız kalan Robineau, ona baktı ve konuşmaya başladı.</p>

  <div class="ucak"><img alt="" src="../Images/ucak.jpg" /></div>
</body>
</html>
