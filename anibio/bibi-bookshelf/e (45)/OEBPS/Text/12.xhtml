<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">XII</p>

  <p>Bu sırada, Patagonya postası fırtınayla karşılaşıyordu ve Fabien da fırtınanın etrafından dolanma fikrinden vazgeçmişti. Şimşeklerin çizdiği hatlar, şehrin içine doğru gömüldüğü ve buluttan kaleler yükselmeye başladığı için, fırtınanın genişlediğini düşünüyordu. Altından geçmeye karar verdi, eğer durum kötüye giderse de geri dönecekti.</p>

  <p>İrtifasını kontrol etti: bin yedi yüz metre. İnişe geçmek için kumandayı avuç içleriyle itti. Motor büyük bir şiddetle titredi ve ardından uçak sarsıldı. Fabien, iniş açısını el yordamıyla düzeltti, ardından harita üzerinden tepelerin yüksekliğini kontrol etti: beş yüz metre. Kendisine bir güvenlik payı vermek için yaklaşık yedi yüz metre yüksekte uçacaktı.</p>

  <p>İrtifasını, kumar oynar gibi feda ediyordu.</p>

  <p>Şiddetli bir türbülans uçağı aşağı doğru çekiyordu, uçağın daha şiddetli sarsılmasına neden olmuştu bu. Fabien, gözle görülmeyen girdapların kendisini tehdit ettiğini düşünüyordu. Geri döndüğünü ve yüz binlerce yıldızla yeniden göz göze geldiğini sandı ama buna rağmen bir derece bile sapmadı.</p>

  <p>İhtimalleri hesaplıyordu Fabien: Yerel bir fırtına olmalıydı bu; çünkü bir sonraki ara durak, Trelew, gökyüzünün hemen hemen dörtte üçünün kapalı olduğunu bildiriyordu. Şimdi bu karanlık betonun içinde yirmi dakika kadar direnmesi gerekiyordu, sonra bitecekti her şey. Ama pilot yine de endişeliydi. Rüzgârın gücüne karşı, sola doğru yaslanmış, o en koyu karanlık gecelerdeki belirsiz ışıkları anlamaya çalışıyordu. Oysa bunlar artık ışık bile değildi. Olsa olsa, karanlıkların yoğunluk değişmeleri ya da gözlerindeki yorgunluktu.</p>

  <p>Telsiz sorumlusunun verdiği bir kâğıdı açtı:</p>

  <p>“Neredeyiz?”</p>

  <p>Fabien nerede olduğunu öğrenmek için nelerini vermezdi ki? Adama cevap verdi: “Bilmiyorum. Pusulaya göre, bir fırtınanın içinden geçiyoruz.”</p>

  <p>Tekrar eğildi. Egzozdaki alev sinirlerini bozuyordu. Bir top ateşi gibi motora takılan bu alev öyle zayıftı ki ay ışığı bile onu bastırmıştı, ama bu hiçliğin içinde, görünen dünyayı emiyordu. Aleve baktı. Rüzgâr, bunu bir meşale alevi gibi sımsıkı çevrelemişe benziyordu.</p>

  <p>Otuz saniyede bir, jiroskopu ve pusulayı kontrol etmek için, kokpite doğru eğiliyordu. Gözlerini uzun zamandır kamaştıran zayıf ışıklı kırmızı lambayı yakmaya eli varmıyordu. Fakat radyum rakamlı bütün aletler soluk bir ışıltı saçıyordu. Orada, ibrelerin ve rakamların tam ortasında, pilot, aldatıcı bir güven duygusu hissediyordu: dalgaların çarptığı bir gemi kamarasında olduğu gibi. Gece ve onun taşıdığı bütün kayalar, yıkıntılar ve döküntüler, şaşırtıcı bir uğursuzlukla, gemiye karşı akıp gidiyordu.</p>

  <p>“Neredeyiz?” diye bir daha sordu telsiz sorumlusu.</p>

  <p>Fabien kendini toparladı ve sola doğru yaslanarak o korkunç denetimine devam etti. Bu karanlık bağlardan kurtulabilmesi için ne kadar süre geçmesi ve ne kadar çaba göstermesi gerektiğini bilmiyordu. Kurtulacağından şüpheliydi çünkü umudunu kaybetmemek için binlerce kez açıp okuduğu bu kirli ve buruşuk kâğıt parçacığı üzerinde hayatıyla oynuyordu: “Trelew: gökyüzünün neredeyse dörtte üçü kapalı, batı rüzgârı hafif esiyor.” Eğer Trelew’de gökyüzünün dörtte üçü kapalı olsaydı bulutların arasından ışıklar görünüyor olurdu. Meğerki...</p>

  <p>Uzaklardan soluk bir aydınlığın umudu onu çağırıyordu: ama yine de şüphe duyduğu için telsiz sorumlusuna bir şeyler yazdı: “Geçip geçemeyeceğimi bilmiyorum. Gerilerde hava nasılmış, öğrenip bana söyleyin.”</p>

  <p>Aldığı cevap onu umutsuzluğa düşürdü:</p>

  <p>“Ben Commodoro, bildiriyorum: Buraya dönüş yapmak imkânsız. Fırtına var.”</p>

  <p>And Sıradağları’ndan gelip denize doğru ilerleyen bu beklenmedik saldırıyı hissetmeye başlamıştı. Fırtına, daha onlara ulaşmadan, şehirleri silip süpürecekti.</p>

  <p>“San Antonio’dan hava durumunu isteyin.”</p>

  <p>“San Antonio cevap veriyor: Batı rüzgârı esiyor, batıda fırtına var. Gökyüzü tamamen kapalı. San Antonio parazitler yüzünden sesimizi duyamıyor. Ben de hiç duyamıyorum. Galiba bu şimşekler yüzünden anteni yeniden takmak zorunda kalacağım. Geri dönecek misiniz? Planınız nedir?”</p>

  <p>“Bana biraz huzur ver. Bahia Blanca’da hava nasıl, öğren bakalım.”</p>

  <p>“Bahia Blanca cevap veriyor: tahminlerimize göre yirmi dakika içinde, Bahia Blanca üzerinde, batıdan gelen, kuvvetli bir fırtına çıkacak.”</p>

  <p>“Trelew’den bilgi alın.”</p>

  <p>“Trelew cevap veriyor: batıdan gelen bir fırtına, saniyede otuz metre ve sağanak bir yağış.”</p>

  <p>“Buenos Aires’le iletişime geçin. Etrafımız kapalı. Fırtına bin kilometre boyunca şiddetleniyor. Hiçbir şey göremiyoruz. Ne yapalım?”</p>

  <p>Pilota göre ne bir limana (hepsi ulaşılamaz gibi görünüyordu) ne de tan yerine doğru yönelebildiği için, bu gecenin sahili yoktu: bir saat kırk dakika sonra benzinleri bitecekti. Er ya da geç, zifiri karanlığın içine bir kör gibi dalmaktan başka bir çareleri kalmayacaktı.</p>

  <p>Ah, sabahı bir görebilselerdi...</p>

  <p>Fabien, altın kumlu bir deniz kıyısını düşünür gibi şafağı düşünüyordu, bu zor geceden sonra, eğer düşecekse, böyle bir yer olmalıydı. Ovaların kıyıları, tehdit altındaki uçağın altından doğmuş olacaktı. Durgun yeryüzü; uyuyan çiftlikleri, onun sürülerini ve tepeleri taşıyacaktı. Gölgelerin içinde yuvarlanan bütün bu enkazlar zararsız hâle gelecekti. Yapabilirse eğer güne doğru yüzecekti.</p>

  <p>Etrafının sarılmış olduğunu düşündü. Zifiri karanlıkta her şey bir sonuca varacaktı, iyi ya da kötü.</p>

  <p>Doğru. Gün doğarken, iyileşme sürecine girdiğini sanmıştı.</p>

  <p>Gözlerini güneşin var olduğu doğuya dikmek neye yarardı ki: onların arasında gece öyle derindi ki, bu derinlikten kurtulmak imkânsızdı.</p>

  <div class="ucak"><img alt="" src="../Images/ucak.jpg" /></div>
</body>
</html>
