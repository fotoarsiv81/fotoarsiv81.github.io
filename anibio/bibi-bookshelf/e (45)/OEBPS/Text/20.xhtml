<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">XX</p>

  <p>Commodoro Rivadavia artık hiçbir şey duymuyordu ama bin kilometre ötesinde, yirmi dakika sonra, Bahia Blanca ikinci bir mesaj aldı:</p>

  <p>“İnişe geçiyoruz. Bulutların içine giriyoruz.”</p>

  <p>O sırada, Trelew postasında iki kelimeden oluşan belirsiz bir yazı beliriyor:</p>

  <p>“...hiçbir şey göremiyoruz...”</p>

  <p>Kısa dalgalar işte böyledir. Mesaj gelir ama sonra onu duyamazsınız. Ardından, her şey, nedensizce değişir. Konumu belirsiz olan bu mürettebat, uzayın ötesinden, zamanın ötesinden kendini yaşayanlara duyuruyor, telsiz istasyonunda beyaz kâğıtlar üzerine hayaletler yazı yazıyor.</p>

  <p>Benzin mi bitiyor, yoksa uçak bozulmadan önce pilot son kozunu mu oynuyor: çarpmadan önce karayı bulabilecek mi? Buenos Aires’in sesi Trelew’e emir veriyordu:</p>

  <p>“Bunu ona sorun.”</p>

  <p>Telsiz istasyonu nikeller, bakırlar, manometreler ve bobinlerle bir laboratuvara benziyor. Beyaz önlüklü nöbetçi operatörler, sessizce, basit bir deneyin üzerine eğilmiş gibi görünüyorlar. Altın kaynağı bulmaya çalışan arayıcılar gibi, nazik parmaklarıyla aletlere dokunuyorlar, manyetik gökyüzünü keşfediyorlar.</p>

  <p>“Cevap yok mu?”</p>

  <p>“Hayır, yok.”</p>

  <p>Belki de, bir yaşam işareti anlamına gelen bu bildiriye bağlanacaklar. Eğer uçak ve borda fenerleri yıldızların arasında yükselirse, bu yıldızın şarkı söylediğini belki de duyacaklar.</p>

  <p>Saniyeler akıp gidiyor. Gerçekten bir kan gibi akıp gidiyor. Hâlâ uçuyorlar mı? Her geçen dakika şanslarını azaltıyor. Akıp giden zaman bir şeyleri mahvediyormuş gibi görünüyor işte. İki bin yıl boyunca, zaman, granitin içinde işleyerek bir tapınağa ulaşıyor ve bu tapınağı yerle bir ediyor, işte böyle de yüzyıllar boyu süren aşınma, her bir dakikanın içine yığılıyor ve bu mürettebatı alıp götürüyor.</p>

  <p>Her bir dakika başka bir şeyleri götürüyor.</p>

  <p>Fabien’ın o sesini, Fabien’ın kahkahasını ve gülüşünü. Zaman durmuyor. Giderek ağırlaşan ve bu mürettebatın üzerine bir denizin ağırlığı gibi çöken bu sessizlik.</p>

  <p>O anda biri bir şey fark ediyor:</p>

  <p>“Saat biri kırk geçiyor. Benzinleri bitmek üzere. Daha fazla uçmalarına imkân yok.”</p>

  <p>Ve sessizlik bürüyor etrafı.</p>

  <p>Bir yolculuk sona erdiğinde olduğu gibi, acı ve lezzetsiz bir tat geliyor ağızlarına. Bilinmeyen, can sıkıcı bir şeyler oldu. Bütün bu nikellerin ve bakır tellerin arasında, yıkılmış fabrikaların üzerine çöken üzüntünün aynısı duyuluyor. Bütün bu araç gereçler ağırlaşmış, işe yaramaz ve kullanılmaz görünüyor: kurumuş dalların ağırlığı gibi.</p>

  <p>Geriye sadece bir şey kaldı; günün ağarmasını beklemek.</p>

  <p>Birkaç saat içinde bütün Arjantin, yüzünü güne doğru çevirecek ve bütün bu insanlar, bir kıyıdaymış gibi yavaş yavaş, içinde ne olduğu bilinmeyen ve onlara doğru çekilen bir ağın karşısında duruyorlar.</p>

  <p>Kader insanlığı özgür bıraktığında, Riviére, ofisinde sadece büyük felaketlere yol açan rahatlamayı hissediyor. Bölgedeki bütün polis birliklerinin tetikte olmasını sağladı. Daha başka bir şey yapamaz: beklemesi gerekiyor.</p>

  <p>Ama ölüler evinde bile düzen, hüküm sürmeye devam etmelidir. Riviére, Robineau’ya işaret ediyor:</p>

  <p>“Kuzey ara durağından bir telgraf var: Patagonya postasında bir gecikme bekleniyor. Avrupa postasını daha fazla geciktirmemek için, Patagonya postasını sıradaki Avrupa postasıyla birleştiriyoruz.”</p>

  <p>Önüne doğru eğiliyor biraz. Bir şey hatırlamaya çalışıyor, önemli bir şey. Ah evet. Bunu unutmaması lazım:</p>

  <p>“Robineau.”</p>

  <p>“Sayın Müdürüm?”</p>

  <p>“Bir not yazın. Artık pilotların bin dokuz yüz devri geçmesi yasak: Motorlarımı mahvediyorlar.”</p>

  <p>“Peki, Mösyö Riviére.”</p>

  <p>Riviére öne doğru biraz daha eğiliyor. Her şeyden önce, tek başına kalmaya ihtiyacı var:</p>

  <p>“Haydi, Robineau. Haydi, gidin dostum...”</p>

  <p>Ve Robineau’yu, karanlık gölgeler karşısında Riviére’le eşit olmak ürkütüyor.</p>

  <div class="ucak"><img alt="" src="../Images/ucak.jpg" /></div>
</body>
</html>
