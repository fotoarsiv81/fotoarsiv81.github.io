<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Ayşen'in Anlatamadığı, Ömer'in Anlayabildiği</title>
</head>

<body>
  <h1 class="h12"><a id="a77"></a><a id="a76"></a>Ayşen'in Anlatamadığı, Ömer'in Anlayabildiği</h1>

  <p>Gidecek bir yer, yakın biri.</p>

  <p>Fakülteye uğradım. Arkadaşlarımın kimi daha içerde. Kiminin nerde olduğu belli değil. Dışardakiler, yanlarına yaklaştım mı, bir hain, bir casus girmiş gibi aralarına, benden uzaklaşıyorlar.</p>

  <p>Gözaltından çıkarıldığımdan buyana böyle. Ben istemedim, benim haberim yok. İstemedim ben! Kaç kez kendimi ihbar bile ettim. Gülünç. Ama yaptım. Ama beni koruyorlar. Beni Hayrettin Paşa koruyor, beni babam koruyor.</p>

  <p>Uğur da mektuplarını kesti. Son mektubunda, "Hadi kızım hadi, bizim işimiz bize, senin işin sana," diye yazıyor. Ne demek istiyor? Uğur bana inanırdı. Beni anlardı. Şimdi o da...</p>

  <p>Babam ayrıca ve son olarak bilmem ne motorlarının Türkiye temsilcisi ise ve o motorları orduya satmakta da hünerliyse ben ne yapabilirim? Bundan bana ne? Bunda benim suçum ne? Neden böyle yapıyorlar? Uğur, neden böyle yapıyorsunuz? "O babadan, o anadan devrimci kız mı çıkarmış?"</p>

  <p>İki yıldır en çok bunu işitiyorum. Sen beni korurdun Uğur. Yanına alırdın. Şimdi sen de... Beni nasıl hiç kimsesiz koyduğunuzu biliyor musunuz?</p>

  <p>Babamla zaten yakınlık kuramadım. Annemden gittikçe uzaklaştım.</p>

  <p>İnadına o kaça arabasını fakültenin önüne dayar, inadına, biz çıkarken, yanlarında güçbelâ tutunduğum arkadaşlarımın önünde başını camdan uzatıp bağırır:</p>

  <p>"Hadi Ayşen, atla kızım. Defileye geç kalıyoruz."</p>

  <p>Nasıl da bilir ne zaman çıkacağımızı? Nerden kokusunu alır?</p>

  <p>Arkadaşlarımın yalnız anneme değil, bana da pis bir şeye bakar gibi baktıklarını görüyorum. Uğur'un sıkıldığını, bozulduğunu görüyorum. Ötekilerin Uğur'u da suçladıklarını görüyorum: Oğlum, çek şu burjuva kızını yanımızdan. Kopamıyorsan, gidin başınızın çaresine bakın.</p>

  <p>Çıldıracak gibi oluyordum.</p>

  <p>"Bana ne anne? Sen git. Ben gitmiyorum. Sevmiyorum."</p>

  <p>Akşam, babamın karşısında höyküre höyküre ağlayışını seyretmeyi göze alarak.</p>

  <p>"Beni bir yığın çoluk çocuğun, o pis sakallıların yanında rezil etti yine senin bu kızın!.. "</p>

  <p>Babamın soğuk rakısını yudumlayıp mezelerinden atıştırmakla yetinmesi. İçin için ne kuruyor, neler planlıyor, bilemem. Aklından geçenleri gizlediği sıralar, en çok o zaman ürkmeli babamdan. Annem benden yakındıkça o: "Ya Ercan'a varırsın, ya sürerim seni yurtdışına!.." bile demez oldu. Bu tutumu daha da yalnızlaştırıcı. "Peki, sür!" diye haykırırdım. Susardı. Şimdi bu yok. Şimdi hep susuyor.</p>

  <p>"Gelme anne, gelme bir daha o arabayla, boynundaki o zincirler, inciler mincilerle fakültenin kapısına! Oturduğumuz kahvelere damlayıp durma!.. "</p>

  <p>Babamı konuşturabileceğimi umuyorum. Boşuna umuyorum. Yine annem konuşuyor:</p>

  <p>"Ayol ben niye utanacakmışım arabamdan? Ben niye uta-nacakmışım üç buçuk kolyemden, iki yüzüğümden? Onlar utansınlar. Açlıktan nefesleri kokanlar. Babanı örnek alsınlar, babanı!.. Çalışsınlar çabalasınlar da, önce adam olsunlar bakalım. Kıskançlıklarından, onun bunun alın teriyle kazandığı her şeye gözdikmekten vazgeçsinler de... "</p>

  <p>Sen utan! Babam utansın! Ben bir tek şeyden utanıyorum işte. Sizden. Babamın arsa alıp arsa satmalarından, motor alıp motor parçası satmalarından, benim üstüme bile alttan alta hesaplar yürütmesinden!.. Çalışmak ha, çabalamak ha? Geçmişinizde bile övünebileceğim şu kadarcık şey yok... O fotoğraflar.. Ankara Palas bahçesinde poz poz. Süreyya akşamlarından tümen tümen. Daha küçüklüğümde bu fotoğraflarla beni adamakıllı kandırır, oyalardın. Ama o fotoğrafların esrarını çözdüm artık. Çoktan. Amasya'dan istersen üç gün önce çıkmış ol, babamın bir milletvekili kızı olarak neden senin peşinde dolandığını -o fotoğraflarda apaçık- senin, 'istikbali parlak' bu taşra avukatı peşinde neden dolandığını... İkiniz birlikte gerekliydiniz. Ne için? Para, para, para. Mal, mal, mal. Mülk mülk mülk... Sanayi? Memlekete yatırım? Yok. Anneannemle bir olup büyükbabamın koca sekiz yılda bir apartman bile dikememiş olmasına hayıflanıp dururdunuz. Babamın, kendi öz babanla alay etmesine bile göz yumdun. Şimdi de benden saygı mı bekliyorsunuz? Sevgi mi bekliyorsunuz? Yok. Sevgi denilen şey hiç uğramadı ki bizim çatımızın altına.</p>

  <p>Tezel halam, bir seferinde İstanbul'dan gelirken güpgüzel bir tablosunu getirmişti size. Küçücüktüm. Hayran hayran bakakalmıştım. Şimdi daha iyi anlıyorum. Alay ede ede: "Nedir bu, tebeşir tahtası mı?" diyerek sandık odasına, dolabın arkasına tiki verdin. Aysel halam, bir kitabını getirmişti. Sekiz yaşımdaydım. Bir yaklaşma, sizi bir aydınlatma çabası sayabilirdiniz bunu. Sayfalarını yırtıp yırtıp üstünde tırnak törpülediğini biliyorum. "Nedir bu İlhancığım, bir yığın harf dolu, sayı dolu. Ne işe yarar?" Babamın bile Aysel halaya ilk sorusu: "Kaç para aldın bundan?" olmuştu. Bir de şaşıyorsunuz. Neden uzak duruyorlar bizden, diyorsunuz. Size yakın durmak için, size benzemek gerek. Çünkü sizin onlara benzemeye hiç niyetiniz yok. Tezel'e bile sorsam kimbilir nasıl anlatır sizin çıkara dayalı evliliğinizi. Küçük kızların gözünden hiçbir şey kaçmaz. Kaçar gibi oluyor, bir süre. Tezel'in de gözünden kaçmamıştır. Kaçsaydı şimdi burada, yakınınızda olurdu. Unutabilseydi, içmezdi. Adı evde 'yüzkarası, şırfıntı, alkolik!' Size başka nasıl dayanılır? Şu aile albümünüze bakın. Şu fotoğraflara! Tanrım, ne de çok çektirmişsiniz. En çoğu da ananla, Yardımseverlere de üyeymiş ya? Yok oranın çayı, yok oranın balosu, yok oranın yemeği... Yoksul hastalara pijama, çocuklara tulum, don, önlük dikecek Yardımsever terzileri ne de ustaymışlar, hayret! "Nedense çok iyi dikiş bilirlerdi hepsi." Ben bu lafı az mı duydum çocukluğumda. Nedense... Sanki bilmiyorsunuz neden olduğunu annenle. Hastalara pijama, çocuklara önlük dikmekten daha iyi bir tafta, şifon tuvalet dikmek geliyor bu terzilerin elinden, nedense! Bak burda yeşil şifonumla, bak burda mavi brokarımla, bak burda ipek kadifemle... Bunlar hep sizsiniz. "Nedense Yardımseverlerin terzileri çok iyi dikiş bilirlerdi." İyi dikiş bilenini tutarsanız, iyi olur. Olmaz mı?</p>

  <p>Babam da çevrenize girip, ne çok politikacı tanıdı. Sonra hep şu konuşmalar: Yok yahu, sahi mi? Seyran'daki o bağ, sekiz dönümlük o yer, sadece üç bin lira öyle mi? Kapatalım şurayı. Çankaya tepesindeki, hani o Dikmen'e ağan sırt var ya, şunu da bir soruşturalım validanım. Yolu suyu yakında yapılacaksa borç harç hemen kapatalım. Ne mi yapacağım peder bey? Yahu basmanın metresi şu kadar oldu bugün. Benim alacağım da basma değil ki, toprak, toprak... Yakında her yan öyle bir dolacak ki, santimi mücevher olacak oraların, santimi. Hem toprak meselelerini siz benden sorun efendim. Benim memleketteki bütün müvekkillerim hep toprak davası olanlar...</p>

  <p>Sonra bir telefon bankaya. Her bankada da bir yakın tanıdığı vardır, nedense... Şimdi de Namık mıdır nedir, o işte: Bana biraz kredi lazım Namıkçığım. Haa, bak ne diyeceğim. Çankaya'nın arkasında bir tarla ister misin, bir tarla?</p>

  <p>Bu evde, 'Hay keşke seni almasaydım', 'Hay keşke sana varmasaydım'lar; 'Bir oğlan doğuramadın be!', 'Sen kusuru kendinde ara'lar; gidilen kulüplerde sarmaş dolaş olmalara çabuk dönüşür. 'Yatakta da haz etmiyorum senden!.. ' Babamdan bunu bile duydum. Hem kaç kez. Gelsin arkadan senin intihar numaraların. Babamın kiminle işi var, hemen salla tehditleri: Söylersem Galip beye kaçırdığın vergileri, görürsün. Seni o reklâmcı karının diline düşüreyim de gör bak...</p>

  <p>Büyükbabamın ölümünü pek anımsamıyorum. Ama anneannemin cenaze gününü gayet açık biliyorum. Daha iki yıl önce. Koleji bitirdiğim yıl. Babaannemden de ansızın koptuğumu duyduğum gün. O gün... Ne tuhaf, başkalarına çok önemsiz bir şeymiş gibi gelebilir. Belki ilerde bana da öyle gelir. Ama henüz öyle gelmiyor.</p>

  <p>O güne dek gerçekten severdim babaannemi. Çok severdim. O da sever beni. Biliyorum. Anneannemin cenazesine o da gitmek istemişti. Ordaydım. Yanındaydım o gün. Ömer abiyle Aysel hala uğramışlardı. Aysel halam: "Anne, mutlak gitmek istiyorsan Ömer götürsün. Benim dersim var, çıkamam, ama istersen Ömer götürebilir.. Bir taksiyle gidersiniz, içinde beklersin... "</p>

  <p>Babaannemin yanıtı:</p>

  <p>"Yok yok. Oğlum götürür beni. İlhanım. Nerdeyse gelir alır."</p>

  <p>Oğlum götürür beni, İlhanım, derken bir onurlanışı vardı!.. Kalabalıkta oğlunun cafcaflı arabasında görünmek istedi, Ömer abinin tutacağı taksi de neymiş? Ömer abi ile Aysel halanın karşısında utanç duyduğum günlerden bir gün işte. Babaanneme karşı da içimde bir şey eksildi.</p>

  <p>Ülke kaynıyor. Siz hâlâ oturunca, 'Anne, arayamadık sizi... Evin eşyaları değişecekti...' diyorsunuz. 'Anne, canımız burnumuzdan geldi. Bizim Gaziosmanpaşa'daki arsaya gecekondular yerleşmiş, uğraş da uğraş... ' diyorsunuz. Ben surda bir gencin vurulduğunu, burda bir arkadaşımın tutuklandığını söylüyorum. Hiç duymuyorsunuz sanki:</p>

  <p>"Kavunlar ne tatsız çıkıyor bu yıl," diyorsunuz.</p>

  <p>Başınıza o kavunlardan birini fırlatmak istiyorum.</p>

  <p>Konkende ne konuşuyorsun o kadınlarla ha, ne? "Sen saçını kime boyatıyorsun?" Ben yirmi bir yaşındayım anne, otuz bir yaşımda değil, anlaşana!</p>

  <p>Ölecek gibiydim o, gün. Uğur'u götürdükleri gün. Uğursuz hiçbir şeyim ben, bilmiyor musunuz? Bilemezsiniz, nerden bileceksiniz? Ama bilmen gerekir. Anamsan... O iki yılımı fakültede nasıl geçirdiğimi nerden bileceksin. İlk aylar hele, arkadaşlarımın: "Sen karışma bu işlere küçük hanım, hadi bakalım annenle berbere", "Kardeşim, Uğur, ne getiriyorsun o satılmışın kızını bizim yanımıza?" deyişlerini Uğur'suz göğüsleyemezdim.</p>

  <p>Şimdi Uğur yok. Ben ne yapacağım? Uğur'u götürdüler. Ben burda kaldım. Ben hiç kimsesiz kaldım. O gündü işte. Eve koşmuştum: Anne Uğur'u götürdüler!..</p>

  <p>Eve koşmuştum. Konken masası kurulmuş.</p>

  <p>"Bize birer martini hazırlasana Ayşen."</p>

  <p>Başını kaldırmıyorsun. Yüzüme bakmıyorsun. Halimi görmüyorsun. Ölecek gibiyim anne...</p>

  <p>Odama kapandım. Ne yapmalıyım?</p>

  <p>Dört gün önce Bulvardan geçerken sınıf arkadaşlarımdan biri, beni tanımamazlığa geldi. Yanına koştum:</p>

  <p>"Cem, nereye?"</p>

  <p>Yüzüme baktı. Hiç karşılık vermedi. Ben o bakışı unutamam. Bir insan kendinden nasıl kuşkuya düşer, bunu yaşadım. Bana bir muhbirmişim gibi baktı. Ama niye?</p>

  <p>Nereye tutunacağım? Ben bu evde olmak istemiyorum. Ben arkadaşlarımla olmak istiyorum, yalnız onlarla. O Amerikalının arabasını yakmak için ilk öne atılanlardan biri de bunun için bendim. Arkadaşlarım bana güvensinler, beni beğensinler istedim. İşte bir fırsat. En önde atıldım. Şimdi o arkadaşlarım: "Ayşen'i aramıza salanlar onu yalandan gözaltına aldılar," diyorlarmış. Sen bunun ne demeye geldiğini anlamazsın anne. Sen konken masasının başında, martinilerinizi hazırlamamı bekliyorsun. Yanılmamışım. Tepeme dikiliyorsun:</p>

  <p>"Ayşen? Hani bize martini hazırlayacaktın?.. "</p>

  <p>Saç boyası kokuyorsun. Tırnak cilâsı kokuyorsun. Fondöten kokuyorsun. Sauna kokuyorsun. Masaj kokuyorsun. Altın kokuyorsun. Elmas kokuyorsun. Semih kokuyorsun hatta -yanılmam-, hatta tümgeneral, orgeneral kokuyorsun. Bu sıralar en çok üniforma kokuyorsun. Kan kokuyorsun, kan! Her şey kokuyorsun, ama hiç anne kokmuyorsun.</p>

  <p>"Canım ne yatıp duruyorsun? Cevap versene!.. "</p>

  <p>"Uğur'u götürmüşler... "</p>

  <p>"Uğur da kimmiş?"</p>

  <p>Dinle, dinleme; durmadan Uğur'u anlatırdım oysa. Hep onu anlatırsam, bu eve dayanabilirim sanırım. Uğurdan konuşursam, içerden gelen kahkahalara, onların "Ay ben Göksel'e bayılıyorum'larına karşı korunabilirim sanırım.</p>

  <p>Uğur da kimmiş? Kimse için bir şey olmayabilir. Benim için çok şey.</p>

  <p>Uğur da babasıyla çatışıyor. Annesiyle değil ama. Belki de onun için Uğur'un kendine güveni var. Uğur'dan bunu öğrenebilirdim. Arkadaşlarımdan korkmamayı, onların iğneli sözleri altında ezilmemeyi, bir anne kazanabilmeyi. Nasıl çabalıyordum! O ürkekliği üstümden atabilmek, kendimi arkadaşlarımla aynı çizgide görebilmek için kendime karşı ne zorlu sınavlar veriyordum.</p>

  <p>Gül'lere gitmiştim bir gün. Gül henüz içeri alınmamıştı. Gül'lerde Zehra da vardı. Gül'e bir şeyler anlatıyordu. Ben girince sözü değiştirdi. Yerinde duramıyordu ama, kıpır kıpırdı. Sonra dayanamadı, odadan çıktı. Gül'e seslendi:</p>

  <p>"Gül, biraz gelsene!"</p>

  <p>Gül gitti. Odada yalnız kaldım. Kendimi çok kötü duydum. Benden bir şey saklıyorlar. Benim bazı şeyleri öğrenmemi istemiyorlar. Özellikle Zehra. Neden bilmemi istemiyorlar? Koridorda fısıl fısıl ne konuşuyorlar? Gül... O bile... Neden, "Ayşen'in yanında da konuşabiliriz Zehra," demiyor.</p>

  <p>Uğur da kimmiş?</p>

  <p>Hemen Uğur'u düşünmüştüm yine. Burda, benim yerimde olsa ne yapardı? Kendisinin bu duruma düşürülmesine izin vermezdi. Nasıl?</p>

  <p>Ürkeğim. Hep ürkek. Onların bu tür tutumları karşısında bunca ürküp bezmesem, her yerde, her fırsatta ne gözüpek bir devrimci olduğumu kanıtlamaya çabalamazdım. Herkeslerden önce ben bağırmazdım. Kahrolsun faşistler! Sonra, o gün, o odada da öyle kalakalmazdım. Ürkekliğimi çoğaltmazdım. Yanlarına gidip:</p>

  <p>"Ne fısıldaşıyorsunuz böyle?" diye de sırnaşmazdım soluk soluk gülümseyip. Suçlu bir gülümseme.</p>

  <p>Tutumum, çok acemiceydi. Belki Zehra, kendisine attığım taşın ne olduğunu anlamadı bile. Koridora çıkıverdim. Zehra hemen sustu tabii. Ben de yanağına bir fiske vurdum:</p>

  <p>"Ne o, şimdi hücreler ikişer kişilik mi?"</p>

  <p>Sonra da, o iyi marka blucinine dokunup:</p>

  <p>"Ne marka Zehracığım. Çok güzel!" dedim.</p>

  <p>Evet, çok acemiceydi kendimi savunma biçimim. Sesim titriyordu. Bunu söylerken sesim, kendine güvenen birinin sesi değildi. Ertesi gün, Gül'den duydum. Ben çıkınca Zehra:</p>

  <p>"Sersemin aklı fikri hâlâ blucin markalarında... " demiş. Gül de durmuş, ciddî ciddî soruyor:</p>

  <p>"Neden öyle dedin?"</p>

  <p>Ağlamak istiyorum. Omuz silkiyorum. Açıklamayacağım.</p>

  <p>"Babandan biraz para isteyebilir misin Ayşen? Çocuklara bazı ihtiyaçları alınacak... "</p>

  <p>Demek içerdekilere babamın parasıyla bir şeyler alınacak? Bu babamdan bir çeşit öç alma mı olacak, yoksa "Sen ancak babanın parası nedeniyle sıkışık zamanlarımızda işe yararsın," anlamına mı gelecek? Hangisi?</p>

  <p>Uğur, kurtar beni!</p>

  <p>Baban sana da para gönderiyor mu şimdi, içeri? Gönderirse alıyor musun?</p>

  <p>Öyle ya, pastanelerde oturduğumuz zaman da, o dondurmaları kimin parasıyla ödediğini düşündürtmezdin bana. Bak, böyle bir soru benim de şimdi aklıma geliyor.</p>

  <p>"Kızım, ne yatıp duruyorsun? Duymuyor musun beni?"</p>

  <p>"Duymuyorum!"</p>

  <p>"Aksiliğe başlama yine. Bak misafirleri yalnız bıraktım. Hatçe martini hazırlamayı hiç beceremiyor. Aksi gibi İnci'nin de martini isteyeceği tuttu. Nerden öğrendiyse... "</p>

  <p>"Anne, lütfen çık!"</p>

  <p>"Aman peki. Zaten senden bir şey isteyende suç."</p>

  <p>Annem yine de duruyor. Gitmiyor. Şu dünyanın ortasında bir gülle daha atması gerek. Dünyamla birlik beni de tümüyle elinden çıkarmadan bu gülleyi tam kıvamında, tam istediği yere nasıl oturtmalı?</p>

  <p>"Biz konkenden sonra hep birlikte çıkıyoruz. Baban Anadolu Kulübü'nde bekleyecek. Sen ne yapıyorsun?.. Aaaa, sahi bak unutuyordum. Ercan gelecek. Telefon etti. Seni Pub'a götürmek istiyormuş... Duydun mu Ayşen?"</p>

  <p>Ercan'ı kapıdan çevirmek kolay. Pub'a gitmemek de kolay.</p>

  <p>"Herhalde gidersiniz?" diyor annem.</p>

  <p>Kalkıp oturuyorum. Buz gibiyim.</p>

  <p>"Herhalde gitmem!"</p>

  <p>Annemin önünde sesim hiç titremiyor. Babamın önünde sesim hiç titremiyor. Ama arkadaşlarım beni kendilerinden ayrı tuttukları her an, her yanım titriyor.</p>

  <p>İçerden annemin küçük küçük hıçkırıkları geliyor. Kendisine "Geber!" dediğimi sindirmek isteyen hıçkırıkları.</p>

  <p>Bugün nerdeydim? Bugün kiminleydim?</p>

  <p><span class="t7">&nbsp;</span></p>
</body>
</html>
