<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>X</title>
</head>

<body>
  <h1 class="h12"><a id="a68"></a>X</h1>

  <p>Durup dururken:</p>

  <p><a id="a69"></a>"Everything is going all right... Everything is going all right!" diye bir tempo tutturmuş emekli albay. Marş adımlarıyla yürümeye hazır görünüyor. Bu kez İlhan, yarı açık ağızla ona bakıp kalıyor.</p>

  <p>"Her şey yolunda," diyor Ertürk gülerek. "Her şey yolundadır İlhan bey. Şimdi düğün marşı çalınacak. Fakat Ayşen'le Ercan'a haber vermeli... "</p>

  <p>"Haber ver kardeşim öyleyse, ne bekliyorsun?"</p>

  <p>"Diyorum ki, misafirlerimizi yemeğe, onlar dansı açtıktan sonra mı buyur etsek, yoksa bir taraftan... "</p>

  <p>"Sen hâlâ diyedur. Baksana herkes buyurdu bile... Git söyle kardeşim, git söyle. Düğün marşını biraz geciktirsinler... Şu tebrikler bitsin biraz... Ayrıca masalara servis de başlasın... Her şey hiç yolunda değil, her şey çorba, çorba!.."</p>

  <p>İlhan, iki kolunu bıkkınlıkla iki yanına açıyor: Görüyor musunuz halimi?</p>

  <p>Görüyoruz, "Offf" diyor sonra. Sonra da emekli albayı bir kez daha sırtından iterek kalabalığa karışıyor. Ertürk, hep aynı tepmoda, "Everything is going all right, everything is going all right..." diye mırıldana mırıldana -yok, marş adımlarıyla değil, samba oynar gibi- İlhan'ın peşinden yürüyor.</p>

  <p>Düğün marşı yanlış bir zamanda patlak vermeden önce, İlhan'la emekli albay arasındaki konuşmayı ister istemez işitmiş bulundum. Böylece, Ertürk'ün anılarını yazdığını sandığım bir defterin sayfalarını çok gerilerden başlatmak, işin içine bir de Sumida katmak zorunda kaldım. Bu konuşma düş gücümü iyice harekete geçirmiş olsa gerek. İyi ama, neden Sumida? Ertürk'ün Koreli günlerinde yaşamına bir kez ve doludizgin girmiş bir Japon kızı varsa, o kızın adı başka bir şey olamaz mıydı?</p>

  <p>Beş altı yıl önce uluslararası bir toplantıda bulunmak üzere gittiğim Tokyo. Toplantıların turistik programı. Çeşitli ülkelerden kırk beş delege bir otobüsün içindeyiz. Otobüste bize çevreyi tanıtan Japon kızın sesi: Sayın delegeler, şimdi üstünden geçtiğimiz nehrin adı Sumida.</p>

  <p>Bellek ansızın çarpılıyor. Bazan orada bir nokta, hep aynı çarpık yere takılıp kalıyor. Ben nedense, o kızın adı da Sumida' ymış sanırım hep.</p>

  <p>Beni takıldığım noktadan Tezel'in sesi kurtardı.</p>

  <p>"İlhan da fazla horluyor bu adamı canım!"</p>

  <p>"Abinin hakkını yeme. Bak seni emekli albaydan kurtardı o. Hem iki kere."</p>

  <p>"Beni abimden kim kurtardı peki? Bir işe yaramayacağı için büsbütün çekilmez olan o suçlayıcı bakışlarından?"</p>

  <p>"Bunu da Ertürk bey başarmadı mı?"</p>

  <p>Kimden söz açsak, neye göz atsak ardından bir suskunluk geliyor. Sonra saçma sapan bir soru. Boşlukları başıboş doldurmaya çabalama. Tezel'in hiçbir şeye bir anlam vermeye çalışmaksızın o büyük boşlukları alkolle doldurabilmesi. Bense hâlâ her şeye bir anlam verme peşindeyim. Eski alışkanlıklarımdan bir gecede kurtulmayı da beklemiyorum zaten.</p>

  <p>Emekli albay, esir kampındaki yemeği beğenmeyen Tommy'ye -belki onun adı da Tommy değildi, başka bir şeydi-, o çilli yüzlü Amerikalıya verdiği dersi daha sonra, burdaki subaylık günlerinde nasıl sürdürmüştür acaba? Bir kez -ve elbette haklı olarak-kokmuş balık yediği günlerin acısını, yurda dönüşte, akşamdan kalan yemekleri karısına yedirmekle, taze pişenleri, sofrada ender bulunabilenleri de kendisi yemekle çıkarmıştır. Sanırım Ertürk böyle bir alışkanlık edinmiş. Akşamdan buyana kaçtır görüyorum. Kaçtır şöyle bir şeyler oluyor: Emekli albay, iki arada bir derede, yan kapılardan birine dalıp çıkıyor. Her çıkışta elinde, ortalıkta görünmeyen bir kadeh içki bulunuyor. Az önce de, her şey yolunda mı, değil mi diye teftişe gidip dönerken bir karidesi yutuyordu.</p>

  <p>"Bu Ertürk, demin bir yandan da kolumu sıkıştırıp dururken bana ne dedi biliyor musun Ömer? Tezel hanım, eğer Ankara'da birkaç gün kalacaksanız müsaadenizle size bir kasa iyi cins viski göndereyim, dedi."</p>

  <p>"Sen ne dedin?"</p>

  <p>"Ben doğrusu, en çok nerden bulacağını merak ettim ama, kendisini kaçakçı falan sanmayayım diye olacak, daha ben sormadan alnı açık hesabını verdi. Oyak'ın bütün ziyafetleri, kokteylleri falan kendisi tarafından organize ediliyormuş da... Bu 'organize' lafı benim değil haa... Kendisi öyle söylüyor. Ne alnı açık adam gerçekten, değil mi?"</p>

  <p>"Öyle," diyorum.</p>

  <p>Bunu derken usulca kasıldığımı bile yakalıyorum. Tezel'in bu açıklaması düş gücüme duyduğum güveni pekiştiriyor, ne yalan söylemeli. Öyle ki, nerdeyse Ertürk'ün yurda dönüşte astlarına, erlere, ya da en iyisi yedek subaylara çektiği söylevleri bile duyabiliyorum.</p>

  <p>Polatlı'da -öyle işte, Polatlı, orada asistanlıktı, doçentlikti, bir de Aysel'le iki kişilik dünyamızı kurmaktı, derken vatani görevimi biraz gecikerek yaptığım günler benim de-, bir manga yedek subayı karşısına dizmiş, Tommy'ye ikramları yüzünden, kendisine bıkıp usanma hakkı tanımaksızın yuttuğu haşlanmış pirinçlerin, içtiği kurtlu suların acısını çıkarıyor: Yemeği beğenmiyormuşsunuz* ha? Nesi var hayvanlar? Ne kusuru var size verilen bu mercimeğin? Buldunuz da bunuyor musunuz? Ulan züppeler, sizlerin dedeleriniz, babalarınız neler yemek zorunda kaldılar, unuttunuz mu? Balkan Savaşında Bulgarların esir aldıkları Türk askerlerine ot yedirdiklerini nasıl unutursunuz ha? Onlar, Sarayiçi'nde ağaç kabukları kemirdiler, inekler gibi çayırlarda otlanmak mecburiyetinde bırakıldılar. Hadi, hadi!.. Bu acı hakikatleri gözönünde tutarak önünüze konan yemeklere bin şükredin. Kral sofrasıdır be bu sizin önünüzdeki, kral sofrası! Benim Kore'de, yüce bir gaye uğruna savaşırken gazi olup esir düştüğüm günlerde ne yiyip içtiğimi biliyor musunuz? Şu da var ki, ister iki sene için olsun, ister ebediyyen olsun, üstüne bu üniformayı giyen her kimse, ilerde başına gelebilecek en büyük mahrumiyetleri düşünerek önündeki zorlukları iradesiyle alt etmesini bilmelidir. Gün gelir, şimdi yüce devletimizin size verdiği bu nimetleri de hasretle anabilirsiniz!.. "</p>

  <p>Ola ki, sıra bu nimetleri hasretle anma faslına gelince, Albay Ertürk'ün şurasını usul bir ağlama duygusu da yalayıp geçmektedir. Kurtlu suları içmiş olmak hasretle anılamaz. Ama Sumida -nedense Sumida işte- gibi bir kadın kendini albaya bir daha öylesi aşkla hiç vermemiştir; bu nimet hasretle anılabilir onun tarafından. Suçlamıyorum onu. Düşünüyorum. Beni öyle düşündüren de kendisi zaten. Onun bu gece, yeğenlerinden birinin düğününde, son demlerinin tadını ne olursa olsun çıkarmaya ant içmiş davranışları.</p>

  <p>"Ayşenciğim, tebrikler şekerim. Seni de damat bey." "Bak Tezel hala, yanınıza sığınıyorum, benimle alay ediyorsun. Alay etmesene!.. "</p>

  <p>Ertürk çoktan zihnimin derinliklerine gömüldü. Benim de hasretle anacağım bir gecem olacak, bu gecem. Ertürk bey, ilk dans için gelinle damadı aramaya koyulmuşken, Ayşen benim yanıbaşımda. Kendisine mutluluklar dilememi bekliyor. Hayır, beklemiyor. Bana bakmaktan çekiniyor. Gözlerini herbir yana kaçırıp duruyor. Hırçın bir sesle Tezel'e "Alay etmesene," diyor. Tezel, Ayşen'i hiç tanımıyor ki. Onu yeterince tanımak için hiç fırsatı olmadı. Benim oldu. Özellikle son haftanın herhangi bir saatinde.</p>

  <p>Hiçbir şey yapamıyorum. Uzanıp Ayşen'in yanaklarından öperek "Kutlarım" bile diyemiyorum. Fırfırlı bir gömlek ise fır dönüyor gözlerimin önünde. Hadi Ömer, kendini zorla. Bir kuralı yerine getir. Böyle saçmalık olmaz. Yüreğin böyle toy bir delikanlı gibi çarpıp duramaz. Yanınıza kadar gelmiş gelinle damadı da böyle boşlukta bırakamazsın.</p>

  <p>"Güzel bir gelin oldun Ayşen. İkinizi de kutlarım."</p>

  <p>Ayşen derin bir soluk alma fırsatı bulmuşken, Ercan da budala mutluluğu içinde sırıtıp dururken sen, kendi olgunluğunu, ünlü serinkanlılığını bir kez daha gösterebilirsin Ömer. Babacan bir tavır bile takınabilirsin. Diyebilirsin ki...</p>

  <p>"Ercan, nereye kaçıracaksın bakalım şimdi bizim tatlı kızımızı?"</p>

  <p>İki yüzlülük. İki yüzlülük. Ayşen'i ben kaçırmak istiyorum. Kendim için değil peki. Bu yozluklar ortasından çıkarmak için. Peki, kendim için. Öyle. Bu durumlarda şaka yapmayı da hiç beceremem ki. Söylediğim tatsız tuzsuz bir sözdü. Neyse ki Ercan da daha tatlı tuzlu değil:</p>

  <p>"Biz daha birkaç gün buradayız efendim. Yeni evimizde. Biliyorsunuz sanıyordum. Ayten teyzemle birlikte çıkacağız da yola. Biz Roma'da kalacağız efendim, Ayten teyzem Amerika'ya devam edecek... "</p>

  <p>Ayşen, elindeki mum çiçeği ve gelin tellerini mıncık mıncık edip duruyor, Tezel pofluyor. Olmadı. Kimseyi rahatlamadım. Ayşen'i hiç rahatlamadım. Tam karşıtı, benim işitmemi, hele Tezel'in işitmesini hiç istemeyeceği bir yığın ayrıntıyı anlatmakta cömert Ercan'ı, bu cömertliğine büsbütün itelemiş oldum. Ercan, Tezel'in poflamaları ve giderek iyice alaycı kesilen "Yaa? Yaa?"ları arasında kendini yeni akrabalarına benimsetebilmenin tek yolu buymuşçasına açıklamalarını sürdürüyor:</p>

  <p>"Çok aceleye geldi bizim nikâh efendim. Herhalde biliyorsunuz.</p>

  <p>İkide bir bu "Herhalde biliyorsunuz'ları, bilmiyorsanız da bilin artık, demeye geliyor sanırım.</p>

  <p>Yine Tezel'in bir:</p>

  <p>"Yaaa?"sı.</p>

  <p>Bu kadar çok içmiş olmasa, oklarını fırlatacağı yeri bu kadar yanlış seçmezdi Tezel. Ayrıca okları fırlatmak için de hiç yormazdı kendini. Ercan'ın alınganlık huyu yok, belli. Kendi yerine iyice yerleşmiş bir delikanlı bu. Çocuk, yengesi Gönül hanım gibi iki arada bir derede kalmış, bocalıyor değil ki, neden "Hımm? Yaaa?" deyip duruyor Tezel?</p>

  <p>Ayşen'in solmuş yüzü renkleniyor. Bozkırda günbatımı pembesi.</p>

  <p>Ercan yine açıklıyor:</p>

  <p>"Duvak takmak istemedi... Ben önce... Haklısınız efendim... Yakıştı... Modası bu, bu yılın... Müjgân hanım... Annem... Yazdı... Getirtti..."</p>

  <p>Ne diyor bu çocuk? Söylediklerini hiç iyi izleyemiyorum. Ayşen'le aramda, titreşimlerini sürekli artıran bir akım. Ele vermediğimi sandığım. Hatta Tezel'in sezebilmesinden çekindiğim... Elindeki bardağı Ayşen'e uzattığını görüyorum:</p>

  <p>"Al bakalım. Bir lokma iç şekerim. Rahatlarsın."</p>

  <p>"Nasıl kıydın Tezel, hayret!"</p>

  <p>'Şekerim'leri duymamış olmayı başarabilen bir Ayşen.</p>

  <p>"Kız, Tezel deyip durma. Hala, desene!.. " diye sarılıveriyor Tezel de ona. "Ben senin düğününde bulunmak için daha nelere kıydım. Kesin alınmış ne kararlarımı altüst ettim Ayşenim. Bir lokma içkinin lafı mı olur?"</p>

  <p>İnsan duygu gölüne balıklama ne zaman dalacağını -güzel, profesör, devam- önden hiç kestiremez. Bunun için en uygun zaman, gerginliğin en uç noktaya vardığı an'da, sevginin de en uç noktaya vardığı an olmalı. Tezel'in hiç ağlamaz, hiç de ağlamazmış sandığım gözleri dolu dolu. Ayşen'inkiler şimdi onunkilerden de ıslak. Aralarında hiç sözkonusu edilmemiş nice gün, ay, yıl; o gün, ay ve yılların nice ortak yıkkınlıkları, küçük şakalarla sağlanan en büyük yakınlığın tek zenginliği şimdi.</p>

  <p>"Sana hiç hala diyemedim ki Tezel. Demin zorladım, ama olmadı. Zaten aramızda toplasak kaç yaş fark var? Ayrıca, uzaktan uzağa ben hep seninle arkadaş olabilirmişiz sanırdım... "</p>

  <p>"Uzaktan uzağa ne olunabilir ki Ayşenciğim?"</p>

  <p>Ercan, asla anlayamayacağı bu bir an'lık yakınlığın ortasına hödükçe -şımarıkça mı yoksa- dalıyor:</p>

  <p>"Bundan sonra daha sık görüşelim. Bize de buyrun... Bizde de kaim... "</p>

  <p>İşte bitti. İşte Tezel yine tepeden tırnağa soğudu: Yoo, benim özgürlüğümü kimse alamaz elimden. Hele sen hiç.</p>

  <p>Ercan'a böyle bakıyor. Salaklık etme, bile diyecek ama, bunu diyemediği için şunu diyor:</p>

  <p>"Düğün marşı çalınacakmış. İlk dansı yapacakmışsınız. Babalar, analar, dayılar, hepsi sizin peşinizde, sizse burada... Baksana Ayşen, size el edip duruyorlar... "</p>

  <p>Ayşen'in kupkuru kesilen gözlerinden ateşler fışkırıyor. Düşmanlık dolu: Batsın bu düğün marşı! Düğün de, Ercan da batsın! Benim için bu gecenin çok güzel olabilecek bu tek dakikası da böylece son bulmuş oluyor.</p>

  <p>Ayşen'in kafasından bunlar geçiyor olmasa, babasının ve emekli albayın el sallayıp, 'hadi hadi' deyip durmalarına karşı sırtını dönerek:</p>

  <p>"Öğleden sonra, berbere gitmeden önce işte, koşup babaanneme geldim. Seni görmek istemiştim Tezel," demezdi, onu suçlayarak.</p>

  <p>"Yaa canım. Gelmişsin. Uyuyordum."</p>

  <p>Pembe banyo köpüğü, düğünün bu özel ulağı, Ercan'ın bacakları dibinde o sıra bitiyor:</p>

  <p>"Sizi çağırıyorlar Ercan abi... Çabuk olun... Beni babam gönderdi..."</p>

  <p>Ayşen'in pembe köpüğü eliyle ittiğini seçiyorum. İsteyip isteyip de, ilk kez yapabildiği şeyi. Ercan da araya girme zorunluluğunu o zaman duyuyor:</p>

  <p>"Söyle, şimdi geliyorlar, de... "</p>

  <p>Pembe köpük, gelinliğin eteklerini çiğneyerek diretiyor:</p>

  <p>"Ama olur mu abii?.. Bana dediler ki, koş, ikisini de alıp gel, dediler... "</p>

  <p>Ayşen bir kez daha ve iyice itiyor pembe köpüğü. Tezel'le konuşmasını sürdürecek. Daha doğrusu, onu suçlamayı. Büyük yaş farkından ötürü Aysel'e gösteremediği kırgınlığını Tezel'e gösterecek.</p>

  <p>"Biliyorum. Geçe otobüsüyle gelmişsin. Uykusuz kalmışsın. Benim için... "</p>

  <p>Bu hırçın ses, Tezel'in tek kılını bile kıpırdatmıyor:</p>

  <p>"O nedenle biraz güzelleşmek istedim işte."</p>

  <p>"Babaannem, uyandırsam mı demişti?.. "</p>

  <p>Tezel, bu tür sorguya çekilmelere gelemez. Bu konuşmayı bitirmeli. Bir an önce kestirip atmalı. Bir an önce de pembe köpüğün ayakları dibinde dolanıp durmalarına son vermeli:</p>

  <p>"Ben, kim ararsa arasın uyandırmamasını söylemiştim."</p>

  <p>Bu konuşmanın arasına içgüdüsel bir tepkiyle dalıyorum:</p>

  <p>"Gelenin Ayşen olduğunu buseydin, herhalde kalkardın Tezel?"</p>

  <p>'Evet' de. 'Elbet' de. Deyiver Tezel. Lütfen. İlerde Ayşen'de bir tek sevgi tohumu boy atabilsin diye, 'tabii' deyiver.</p>

  <p>Kendimi Tezel'e böyle dilenen bakışlarla bakarken yakalamak üzereydim ama, Ayşen beni benden önce yakalamış olmalı:</p>

  <p>"Beni sevindirmeye çalışmayın Ömer abi. Bununla birlikte buraya kadar geldiğiniz için teşekkür ederim."</p>

  <p>Sesi titriyor Ayşen'in.</p>

  <p>"Ben de teşekkür ederim efendim. İkinize de... "</p>

  <p>Ercan'ın bize karşı görevi de böylece tamamlanmış oluyor.</p>

  <p>Artık düğün marşı çalınabilir.</p>

  <p>Uzanıyorum. Ayşen'in yanağına 'elveda' öpücüğünü konduruyorum. Bütün gövdesinden en büyük akımın geçtiğini duyuyorum.</p>

  <p>Yirmi iki yaş, her zaman en son dakikada birinin ortaya çıkacağını, kendisini güneşli güzel günlere doğru çekip götüreceğini umabilir. Böyle bir son dakikanın ürperişlerini gelecek güneşsiz günlerde de aynı güçle yeniden yeniden duyacağını sanabilir. Kırk beşini geçmiş bir akıl adamı ise, o aklı başına toplamak zorunda.</p>

  <p>Ayşen'den hemen uzaklaşıyorum.</p>

  <p>Artık bu, az önceki gibi, bir bakışın kaçırılışı değil. Bir dokunmanın da kaçırılışı. Bu kaçışım önünde Ayşen'in benden daha uzaklara ağışı beni en çok şaşırtıyor. Tezel'in az önceki yakınlığından en uç uzaklığa geçiverişine benim kararlı geri çekilişim eklenince, Ayşen, yeni yaşamına ilk adımı kesinlikle atmış olmalı. Bu eşikte onun nerdeyse vurdumduymaz, kati, nerdeyse yırtık kahkahasını işitiyorum.</p>

  <p>"İşte girişi yapıyoruz. İşte düğün marşı!.. İçkiye teşekkür Tezel, şekerim. Gerçekten iyi geldi."</p>

  <p>Kocası da önümüzde eğiliyor: "İzninizle. Dansı açacağız da... "</p>

  <p>Düğün marşı, orkestra yüksekliğinden, daha Ayşen "İşte girişi yapıyoruz," derken patlak vermişti.</p>

  <p>Ercan, Ayşen'in elini tutuyor. Sonra kolunu koluna geçiriyor. Henüz masalarına yerleşmemiş konuklar iki yana açılıyorlar. Ayşen, yüzüne yapay mutluluk çizgilerini taşıyan maskeyi oturtuyor. Bir eli, baştan buyana nerdeyse kışalayıp durduğu pembe köpüğün omzunda, üçü birlik piste doğru yürüyorlar. Ayşen, iki adım sonra ansızın bize dönüyor. Bakışları çakmak çakmak:</p>

  <p>"Biliyor musunuz, ardından Love Story gelecek bunun," diyor.</p>

  <p>Yırtıklaşarak mı, muzipleşerek mi, acılaşarak mı; artık pek ayırdedemiyorum.</p>

  <p>"Beni hoşgör Ömer."</p>

  <p>Tezel böyle diyor ve Ayşen'den arta kalan içkiyi bir yudumda içip bitiriyor. Yıkkın, kendini sevmeyen bir Tezel bu. Yok. Karıştırdım sanıyorum. "Beni hoşgörün," diyen de, yıkkın ve kendini sevmez görünen de Ayşen olmalı. Çünkü biz ikimiz, Tezel'le ben, en küçük bir burukluk bile duymadan, birer kadeh içki daha ediniyoruz kendimize. Yeni bir köşe buluyoruz ve oradan, Müjgân'ın, 'böyle masamıza gelin' işaretlerini görmemiş olarak, gelinle damadın dansı açışlarını seyrediyoruz.</p>

  <p><span class="t7">&nbsp;</span></p>
</body>
</html>
