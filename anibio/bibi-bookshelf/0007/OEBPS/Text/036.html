<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>"Asıl sen içmiş görünüyorsun," diyorum ona.</p>

  <p>Yok, tek lokma içmedim ben. Kurulabildiğiniz bir saatte Tezel'i alıp buraya gel. O zamana dek ben de biraz içip size yetişmeye çalışırım. Rapor beklesin. Bu gece için bekleyebilir. Ne olur, Tezel'i alıp buraya gel. Siz bir düğündesiniz ama, ben de bir düğündeydim. Tezel'i alıp gel. Yatmayacağım. Bekleyeceğim sizi. Konuşmak hepimize iyi gelecek. Uzun süredir konuşmadık üçümüz. Tezel'e söyle. Çok özledim onu."</p>

  <p>"Tezel kimseyi özlemiyor ama, bilmiyor musun? Seni de özlemiyor."</p>

  <p>"Yanılıyorsun. Kimin kendisini gerçekten sevdiğini bilir o."</p>

  <p>"Senden daha ileri demek ki bu konuda?"</p>

  <p>Sözümdeki çirkin iğnelemeyi anlamak istemiyor. Kaçıyor, kaçıyor. Sesi de uzaklaşıyor sanki. Güçlükle izleyebiliyorum:</p>

  <p>"Sevil... Tezel onu tanır. İçiyorsa onun gibilerine rastlamaktan ötürü içiyordur. Anlamalıydım. Sevil... Kent gerillacısı olmuş... Bizden para istiyor. Tezel'i de nerde bulabileceğini soruyor. Kendisini bir süre konuk edip edemeyeceğimizi soruyor ayrıca... Sevil... içerde... Şimdi gönderirim onu. Gençler ölüyor, bütün soytarılara gün doğuyor."</p>

  <p>"Ne diyorsun sen be!" diye haykırıyorum ansızın. "Bana ne, Sevil mi, Sevgi mi, her kimse ondan?"</p>

  <p>Yüzsüz bir kadın oldu Aysel. Tam duyarlıklı bir an'ını yakalamışken, Aysel kum tanecikleri gibi avuçlarımın arasından kayıp gitti. Tezel'i özlemiş. Beni değil..</p>

  <p>"Demek Tezel bile senden daha ileri sevmek konusunda, anladın mı? Bunu söylüyorum ben, anladın mı Aysel? İşitiyor musun? Mantar hastalığım falan da yok. Hiçbir eksiğim, kusurum yok. Seni yitirmekten gayrı hiçbir bokum yok!.. "</p>

  <p>Telefonun yüzüme kapandığını duydum. Yıllardır kurulmuş ve hiç boşanmamış sinirlerimin freni patlamış olmalı. Dinleyeni olmayan telefonun içine haykırıyorum:</p>

  <p>"Kaçmakla kurtulamazsın, kurtulamazsın, kaçak!"</p>

  <p>Her yanımdan terler boşanıyor. Yanımdan geçen sarhoş bir delikanlı, adam iyice sarhoşlamış, diye bakıyor bana. Kendimi toplamama bile fırsat bırakmadan üstüme gelen bu delikanlı kim? Kim bu hödük, daha dün köyden çıkıp da cafcaflı kravatına koca bir düğüm atmayı öğrenmiş, öğrendiğini de basbas bağıran bu sırıtık tip kim? Defoooool!</p>

  <p>"Sizi rahatsız mı ettiler abi?" diye yılışık yılışık yaklaşıyor. Tam bir komando suratı, ya da bir badigard. Bilmez miyim? Bu suratları hemen ayırdedebilmemiz için örnekleri bol bol sunuldu.</p>

  <p>Delikanlı aynı yılışık gülümsemeyle konuşuyor:</p>

  <p>"Abi, bir şey varsa söyleyin, hemen çaresine bakayım. Ben Ahmet, abi... Siz beni tanımazsınız, fakat ben dayımdan ötürü de sizi... "</p>

  <p>Mutlu olun!.. Siz mutlu olun!..</p>

  <p>Şarkının ardından kopan çılgın alkışlar. Haykırışlar. "Bravoo!" Sevil gerilla olmuş. Ali Usta'nın Ahmet'i sivile, sivil polis olmuş.</p>

  <p>Aysel çok gülmekle çok ağlamak arasında sıkışmış. Tezel alkolik. Ayşen kırgın bir gelin. Ömer yeni bir aşk arıyor, haberin olsun.</p>

  <p>Baygın kadın sesi: "Yeni bir aşk arıyorum haberin olsun!" diye başlar başlamaz isterik kahkahalar arasında isterik alkışlar kopuyor. Polis Amhet de beni karım Aysel'den korumaya çalışıyor. Daha neye çalışıyor polis Ahmet? Polis Ahmet daha leş gibi kokan ağzıyla, burnumun dibine sokulmuş, mırıldanıyor. Kimse bilmesinmiş, ben bir beyefendiymişim, aklı başında bir beyefendiymişim ben, benim bilmemde bir mahzur yokmuş, yani abisi aklına bir şey gelmesin, bu Polis Ahmet, damadı da, gelini de, damadın öz kardeşi Hakan'ın -haddine mi düşmüş, bir şey yapabileceği yok ya hergelenin, gene de tedbirli olmalı-tasalludundan korumak için bizzat İlhan bey tarafından ve bizzat Tümgeneralin kendisi tarafından kiralanmış bir geceliğine, gel oğlum sen, hem etrafa göz kulak ol, hem gözün bir düğün görsün, çünkü biliyor musun abisi, tabii başka görevliler de var, lâkin onlar sivil olmadıkları için buralarda dolanmaları yakışık almaz, onlar aşağıdalar, kulübün çevresindeler, Tümgeneralin koruyucuları, kapıyı da koruyorlar, lâkin bu genç it takımı yine de belli olmuyor ki abisi, bakarsın, değil mi ya, bu sefer de bacadan düşerler, düşmüyorlar mı, hangisi yakınınmış uzağınmış, milli servetmiş değilmiş diye düşündü, zaten o komünist Hakan'ı iyi tanır Polis Ahmet, iyi tanır yere bakan hergeleyi, ne demek öz kardeşine, "Düğününde vuracağım seni," diye fırlayıp çıkıyor evden, sinek küçük lakin mide bulandırır değil mi abisi, bakarsın bu mutlu geceyi de kana bulamaya sıvanırlar, bu sebeple işte koridorlardan, kapı önlerinden, merdivenlerden de eksik olmamalı...</p>

  <p>Ağzım bir karış açık, Ahmet'in yüzüne bakıp kalıyorum. Bana öyle geliyor ki, her şey bu gece beni ya çok güldürmek, ya delirtmek için düzenlenmiş bir oyun. Ben, Tezel'e anlattığım o romanı gerçekten yazsaydım, düşgücüm, böyle çarpık bir suratı, böyle çarpık bir zihnin saçma sapan sözleriyle bulup çıkaramazdı ortaya. Zavallı Ahmet! Onu Maltepe köprüsü üstünde, başında pırıl pırıl 'Fruko' tabir kaskıyla kendini dayısının iteklemelerinden korumaya çalışırken görür gibi oluyorum. Sonra,</p>

  <p>Ali Usta'nın bir yolboyu onurla kahır arasında vuruşa vuruşa anlattıkları: Hiçbir şey yıkamadı beni bu hayatta, hiçbir şey böylesi kahretmedi Ömer bey. Fakat, bir zamanlar çaresizlikten kendi ellerimle polis okuluna veriverdiğim bu Ahmet yıkacak. Ya vurulup ölecek, ya kardeşlerini vurmak için gözünü kırpmayacak. Benimle oturmak istemiyor artık. Benim işim uşaklıkmış. Ben o gün ona iyi bir tokat patlatmamak için koca bir buzdolabının motorunu yaktım. Aslında polislik de bir iş, işler içinde. Kötü mü? Bu benim Ahmet, Ömer bey, bilse ki arada bir topluca yaptığım işlerden aldığımın birazı da çam sakızı çoban armağanı kabili, partime gidiyor, beni de vurmaya kalkar inanın. Yüzüme karşı yapamaz, arkamdan, kuşkudayım...</p>

  <p>Ali Usta'nın içerdeki kır çiçekleriyle onun kahır çekmiş, onurlu yüzü gözlerimin önünde; Ahmet'e kızamıyorum bile. Demin Aysel'le konuşurken duymadığım ölçüde büyük bir acı duyuyorum. Ahmet'i şu sırıtık yüzünden kurtarmak, onu dayısının ve kardeşinin dirençli güzel dünyasına göndermek için elimden hemen bir şey gelmeyecek.</p>

  <p>Ahmet'e bu sarhoş halinde ve kendim de pek ayık olmayarak 'Sen kendini kurtar aslanım' demem şu an çok gülünç kaçacak. Kötü bir çorba bu. Burnumu tıkasam, gözümü yumsam da, yenilip yutulamayacak bir çorba.</p>

  <p>İlhan, "Yeni bir aşk arıyorum haberin olsun... " diye mırıldanıp göbeğini de hafifçe çalkalayarak düğün salonundan çıkı-veriyor. Beni Polis Ahmet'le karşı karşıya, buram buram terlerken seçer seçmez şarkısı boğazında, attığı göbek de olduğu yerde donup kalıyor. Yüzü alabora. Bir şeyde suçüstü yakalanmış çocuk suratı. Ama çabuk toparlanıyor. Doğruca Ahmet'in üstüne yürüyor:</p>

  <p>"Lan eşşoğlu eşek, ne yapıyorsun sen burda?" 'Lan eşşoğlu eşşek' hazırola geçiyor. Ellerini karnına kavuşturuyor, kekeliyor:</p>

  <p>"Birinin birine bağırıp küfrettiğini duydum da abi... " Bu ürküntü ortasında beni İlhan'a şikâyet etmeyeceğinden emin değilim artık. "Hadsitt!"</p>

  <p>İlhan elinin tersiyle kovalıyor Polis Ahmet'i. Delikanlı, olduğu yerde sallanırken de, buyruklarını sıralıyor;</p>

  <p>"Yerinde dur, yerinde, anladın mı? Ne fazla, ne eksik!.. Çizmeden yukarı çıkma, işte bu kadar!.. Şuna bak, leş gibi de içmiş. Len, hiçbir şeyi tadında bırakmazsınız siz, bilmez miyim. İpin ucu derhal kaçacak değil mi? Len siz nesiniz siz! Ben bu memleketimden çektiğimi inan kimseden çekmedim Ömer. Ellerinden tut, adam et, mecburi hizmetlerini bile öde, esirlikten kurtar, hepsini yap; lâkin bunların adam olmaya niyeti yok kardeşim... "</p>

  <p>Yeniden bir "Hadsitt... " Ahmet'e. Ahmet'in hiç beklemediğim sırada, beklemediğim ölçüde düşmanca bakışları İlhan'a saplanıyor. Eyy insan onuru! Sen kişiyi düştüğü yerden kaldıran tek kurtarıcısın! İlhan, Ahmet'te uç veren o bakışın ayrımında değil; koluma girip beni düğün salonuna doğru çekiyor.</p>

  <p>"Ben de zaten seni aramaya çıkmıştım. Böyle uzak durma canım, böyle ayrıksılık etme gözünü seveyim. Gel karış aramıza dosta düşmana karşı... Sen belki bilmezsin seni nasıl sevdiğimi. Ben seni, bizim inat kafa Aysel'den ileri sevmişimdir inan olsun. İkisi de anlamadı beni. Tezel de, o da anlamadılar. Benim nasıl bir adam olduğumu hiç anlamadılar. Bir zamanlar onlar için nasıl çırpındığımı, iki körpecik kız, şu hayhuy ortasında ziyan olup gitmesinler diye nasıl, nasıl... "</p>

  <p>İlhan sallanıyor. Son "nasıl..."in arkasını getiremiyor. Çünkü ağlıyor. Mendilini çıkarıp yüzüne bastırarak, içeri girmeden önce kendisine bir çekidüzen vermeye çabalayarak, gürbüz bir oğlan çocuk gibi ağlıyor.</p>

  <p>"Çok içtim be!" dedi ansızın. "Karıştırdım."</p>

  <p>Silkelenip güldü:</p>

  <p>"Kız evlendirmek de hiç kolay değilmiş ha... Gel sen benim içime sor... "</p>

  <p>İki kez iç çekiyor. Üçüncüsünü yüreğine bastırıyor. Şimdi yeniden büyük işadamı. Güçlü. Yıkılmaz. Ağlamaz. Fitnat hanımın deyimiyle 'kapı gibi' bir İlhan.</p>

  <p>"Nerdeyse düğün pastası kesilecek, sen hâlâ aile masasını şereflendirmedin azizim!" Ve omzuma sevgi gösterisi bir yumruk:</p>

  <p>"Anasını avradını, ne dünyaymış bu dünya be!.. " Ve ne anlama geldiğini bilmediğim, boş varil gümbürtüsünde bir kahkaha.</p>

  <p>İçkinin İlhan'da iyice abarttığı cüret, yıllardır onunla aramda duran kilometrelerce uzaklığa artık pabuç bırakmıyor. Bana karşı öfkeyle donanmış bir saygısı vardı. Saymadan edemediği için öfke, öfkelenmeden edemediği için de saygı. Şimdi taşra kentinde akşam piyasasına çıkmış iki küçük memur olarak kolkola giriyoruz düğün salonuna. "Ben her yere girerim, girdiğim gibi de çıkarım" öyle mi? Aysel'le telefondaki aşağılık konuşmam dahil, her şeyin üstüne koluma girmiş bir İlhan'la kazık gibi yürürken, durum hiç de düşündüğüm gibi görünmüyor. İçimde kötü bir bulantı, dışımda gülünç bir manzara. Ahmet'in düşmanca bakışı da benim bir kuruntum olmasın? Bir özlemim?</p>

  <p>Emekli albay koşup geliyor işte. Şarkıcı kadın, daha da baygınlaştırdığı sesiyle:</p>

  <p>"Son olarak efendim, mutlu çiftlere ve sizlere benim hayranı olduğum bir şarkıyı sunuyorum," diye repertuvarının son şarkısına başlarken Ertürk de:</p>

  <p>"Artık pastayı getirsinler mi İlhan bey?" diye soruyor.</p>

  <p>"Kime ne soruyorsun be kardeşim. Bana ne soruyorsun? Usulü ve sırası neyse öyle yapılsın işte!.. "</p>

  <p>Defol yanımdan, diyor, çabuk defol! Ben şimdi bir profesörün kolundayım. Millet görsün, biz burnu havada, bizleri adam yerine koymayan aydın takımıyla istersek nasıl elense geliriz, görsün millet! Benim elde edemeyeceğim ne var be, ne var?</p>

  <p>İlhan'ın kolu hep kolumda. Sıkı sıkıya tutuyor beni. Hatta emekli albayı usulca yana itmekte bile bir sakınca görmeyerek topluluğa son görkemli tablosunu sunuyor. Şarkıcı kadının, şarkının adını söyleyip de en çılgın alkışların patlak verdiği an'dı. Artık şarkı mı alkışlanıyor, bizim kolkola içeri girişimiz mi, bilmiyorum. Fazla da farketmiyor zaten. Gül ağacı değilem / Her gelene eğileni!.. Kalabalık, alkışlar arasında bu şarkıya bir ağızdan katılıyor. Önden arkadan, darmadağınık katılıyor. Derken Tezel'in, sütbeyaz rakı bardağının bir dikişte yarısından fazlasını boşaltırken hınzırca gülerek bana bakışı: Kendini bu kadar önemsemeseydin, bu girişten böylesi sıkılmazdın Ömer!..</p>

  <p>Sersem! Öyle bir polis Ahmet, "Sizin için ne yapabilirim Tezel Abla?" deseydi sana, herkesle zor dalga geçerdin. Ahmet, Tezel'e böyle deseydi, bu Tezel herhalde: Tabii bana bir şey yapabilirsin polis bey kardeşim. Koş surdan bir kadeh içki bul getir. Bu arada Hakan'ı da ensele ve sık kurşunu üstüne, hadi bakayım aslanım, derdi. Beni içkimle rahat bırak, derdi. Yok, öyle demezdi. Aman kardeşim, ben kendimi korumuyorum ki, sen beni ne diye koruyacaksın? Hadi marş marş, derdi.</p>

  <p>Çek elini elimden / Ben sevgilin değilem, diyor şarkıcı kadın. Herkes de sallangaçlı seslerle aynı şeyi söylüyor.</p>

  <p>En ilgisiz şarkılarda bile insanı dürten bir güç olmalı. Aysel'e telefonum, o en bayağı sözlerim, karımın telefonu yüzüme kapamasıyla düşmüş bir alkolik gibi akan sele bırakıverişim kendimi, Tezel'in gülüşüyle değilse, bu şarkının sözleriyle bir tekme yiyor tarafımdan. Kolumu İlhan'ın kolundan kurtarıyorum. Ansızın gözaltından evime, Aysel'in yanına döndüğüm saatten önceki Ömer'im. O güne dek olan Ömer'im. Henüz en yakın arkadaşlarının kendisinden kuşkulanmayı akıllarının köşesinden geçiremedikleri, kendisi tarafından öpüldü okşandı diye karısının banyoya koşup ağzını, her yanını ova ova sabunlamadığı, gözlerini yeğeniyle onun üstüne dikip domuzca serzenişlerle: "Öyle ya, siz iki kazazede, şimdi daha iyi anlaşırsınız," demediği zamanlardan önceki Ömer. O masaya gidersin. Herkesi, Tümgeneral ve karısı dahil, dünün şalvarlısı, bugünün Amerikan vatandaşı Eytın hanım dahil, gözlerini yarı kapamış iki yana sallana sallâna şarkıcı kadına eşlik eden Müjgân dahil, herkesi, hepsini efendice selâmlayabilir, yine de onların dışında, uzağında kalabilirsin. Hatta artık Ayşen'in burdaki herkese karşı usul usul yırtıklaşmaya başlayan yeni yüzüne bocalamadan bakabilirsin. Salt sana bakarken hüznünü saklamayan o yüze... Babasının kollarından kurtulmuş, şimdi senin koluna girerek dans pistine fırlamak için can atıyor. Bu özlemi karşılıksız bırakma. Ona en güzel düğün armağanın, onu bir kez kollarına alman. İyice bastırarak göğsüne, yürek çırpınışlarını duyarak dans etmen onunla.</p>

  <p>Şimdi ben eski Ömer miyim gerçekten?</p>

  <p>Ayşen kollarımın arasında dans ederken bayılıverirse ya? Ya da, Yeşilçam'ın o umutsuz aşk simgesi kızlarının dublaj sesiyle, benim için artık tek saadet şu an&rsquo;ın hatırasını ölünceye kadar kalbimde saklamaktan ibaret bulunmaktadır, derse? Derse, ben de yaşı geçmiş muzdarip âşık rolünü oynar, o rolün dublaj sesiyle: Aaaağhh! Doğacak ilk çocuğunuz erkek olursa, ona benim adımı koyunuz, koyunuz ki bu çocuk, başlamadan nihayete eren talihsiz saadetimizin ıstıraplarla dolu şu menhus dünya ortasında tek şahidi olarak yaşasın, aaağhh!.. derim. Göz pınarlarımızda birer damla yaş. Bir de and içme töreni: Sizi hiç unutmayacağım. Ben de sizi hiç unutmayacağım. Fısıltılı bir: Ayşen'im... Fısıltı bir: Ömer'im...</p>

  <p>Bu film, en sonunda ortasına düştüğüm iki ailenin masasında eksik kalmış tanıştırmalar yapılırken çevriliyor. Film, o çocuk doğana, adı Ömer konana, sonra bu yeni Ömer, bir gün çocuk bahçesinde oynarken topunu bir zamanların çok ünlü bir profesörü, kör bir yaşlı adamın ayakları dibine kaçırana dek sürebilir, artık oraya dek sürünce ise, sürer de sürerdi: Çocuk Ömer, topunu almak için koşar, üstü başı lime lime dökülen bu yaşlı körü görür, onun haline acıyabilir, içinde bir 'hissi kablelvuku' ile ona derinden yakınlık duyabilir, bu yakınlığın 'saikiyle', anne, anneciğim, şu zavallı adama bak, ne olur alalım, bizim eve götürelim, diye bağırabilirdi. Tek şahit o pek değerli çocuğun isteği kırılmaz ve ben sokakta bulunmuş hasta bir kedi gibi Ercan'ın villasına götürülür, orada yıkanıp paklanırdım, giydirilip kuşatılırdım ve o zaman Ayşen beni tanır, Ömer abii!.. diye bir çığlık atar ve tam o an'da, tam o an'ı vurgulayan bir müzik patlak verir: la la la laaa!..</p>

  <p>Yedek subay ölür de /dönmez er meydanından!..</p>

  <p>Ne oluyor? Neden Yedek Subay Marşı? Oysa ben filmin sonunda patlak verecek müziğin Eroika olacağını düşünüyordum. Bu masada her kafadan bir ses çıkıyor. Eroika'nın Yedek Subay Marşı'na karışması bundandır. Eytm hanım: "Ay ilahi Yılmaaaz, seni gidi yaramaz, senin başının altındandır bu sürprayz!" Hayrettin Özkan: "Gül ağacına erkek tarafından bir nazire, Harp Okulu Marşı olacaktı ya, neyse, hah, hah, haahh!.. "</p>

  <p>Nuriş hanımefendi, fısıltıyla: "Amaaan Hayrettin, benim içim kan ağlarken sen de!.. " Müjgân: "A, vallahi dayanamam, kalkın hadi, hep birlikte!.." Tezel, alçak sesle: "Asker marşıyla halay çekmek." Yüksek sesle: "Dünyanın en eğlenceli ülkesi benim ülkem!.. "</p>

  <p>Ercan: "Hadi Ayşen, kalkıyoruz. Bak herkes nasıl coştu." Gönül hanım: "Hadin çocuklar, hadin durmayın!" Ayşen: "Benim için hava hoş,!" Ve yine o hüzünlü bakışı bana. Suç bende değil, Eroika çalsaydı belki seni dansa kaldırabilirdim sevgili Ayşen. İlhan: "Ben de yürüyeceğim!" Haykırır: "Biiis!" Ertürk, haykırır: "Baştan!" Bir komut.</p>

  <p>Pistte bir yığın insan kolkola girmiş, kuyruk kuyruğa gelmiş, samba adımlarıyla Yedek subay ölür de / dönmez er meydanından' ı oynuyor! Bir kez biz de Aysel'le Süreyya'da Brazil-Brazil'i böyle, herkes birbirinin belinden tutarak, herkesle kuyruk kuyruğa gelerek oynamıştık. Ülkem her zaman eğlenceli; Tezel'in hakkını da yememek gerek. Ama yarın başka olacak.</p>

  <p>Yarını uzun boylu düşündüm sanıyorum; yoksa o baygın sesli kadının son şarkısını ne zaman bitirdiğinin, ben bir filmi çevirirken pistin üstünün nasıl öyle çarçabuk doluverdiğinin, tabağımdaki Ankara tavasından koca bir lokmayı da yanında susuz rakıyla ne zaman gövdeye indiriverdiğimin daha iyi ayrımında olurdum. İlhan'la Müjgân pistteki kuyruğun en başındalar, gelinle damatsa en sonunda: ...de dönmez er meydanından ...de dönmez er meydanından... Bu plak çizilmiş.</p>

  <p>Derken Ayten hanım piste tek başına fırlıyor. Dört sıra Japon incisini boynundan havaya kaldıra kaldıra, Amerikan danslarında olduğu gibi, tek başına katılıyor oyuna. Bir eliyle de durmadan Ertürk'le oğlu Yılmaz'a el ediyor: Gel, hadi gel, gelin canım!.. Ve dayanamayıp sesleniyor:</p>

  <p>"Come on!.. Hınzır Yılmaz, Come on, diyorum sana!.."</p>

  <p>Tezel'in kahkahaları da isteriye dönüşüyor. Sürekli yineliyor:</p>

  <p>"Ey güzel Türkiyem! Ey güzel Türkiyem! Sen nelere kadirsin!.."</p>

  <p>Hayrettin Özkan, bu güzelliklerdeki payından övünçlü; rakı bardağını Tezel'in bardağına vuruyor -Tezel bardağını milim kıpırdatmasa da yerinden-, arkasına yaslanıyor:</p>

  <p>"Türk gibisi, Türkiye gibisi var mıdır? Milletimiz ve insanımız daha da güzelleşecektir." "Sizlerle paşam, sizlerle... "</p>

  <p>Tezel'i susturabilirim. Ona, bu iş gırgıra gelmez, bazı paşalar gerçekten inanırlar sonra her şeyin onlarla başlayıp biteceğine, diyebilirim. Ama demiyorum. Yüzüme gülebilir şu an Tezel. Şu an, Hayrettin Özkan'ın, ince alayları bile ciddîye alma eğiliminde olduğunu taş çatlasa anlatamam Tezel'e. Görmüyor musun, Paşa her şeyin merkezinde kendini görmeye başladı, diyemem.</p>

  <p>Hayrettin Özkan, Tezel'in sözünden pek hoşnut, ama Nuriş hanımefendi nice çabalasa, o hoşnutlukta kendine açılan yere rahatça yerleşemiyor. Arada bir:</p>

  <p>"Çok içti Gönül, eniştene göz kulak olun," demese, mutlak kocasının kulağına eğiliyor ve soruyor:</p>

  <p>"Hakan'dan bir haber yok mu?"</p>

  <p>Tümgeneral, yanındaki artık Nuriş hanımefendi de olmuş olsa, kulağının dibinde öyle, karı vızıltılarına pabuç bırakacak adam değil. Bunu da en sonunda kanıtlıyor zaten. Masaya çok sert bir asker yumruğu indirir indirmez:</p>

  <p>"Anıp durma o sıpayı bana!" diyor.</p>

  <p>Ne ben, ne Tezel işitmiş oluyoruz. Ektiğin tohumların nasıl yeşerdiğini görüyor musun Tezel?</p>

  <p>Eniştesinin sözünü bir tek Gönül hanım işitmiş oluyor. Başına ne gelirse, nice itilip kakılırsa, hep her şeyi işitiyor olmasından. Şimdi de yine iki arada bir derede kalmış yüz çizgileri, acınası sesiyle:</p>

  <p>"Aa, öyle demeyin paşa abi. Anadır ne olsa. Ablamın yüreği kan ağlıyor," diyor.</p>

  <p>Tezel'le ben yine işitmiyoruz. Hiçbir şey de görmüyoruz. Hayrettin Paşa buna da kesinlikle inanmakta. İnanmasa iki kadını elinin tersiyle iki yana sıyırıp da:</p>

  <p>"Kesin artık!" diye kükremezdi.</p>

  <p>Memleketin temeline dinamit koyan öz oğlu da olsa, gözünü kırpmayacak. Çok tarafsız bir Paşa bu. En tarafsızlarından.</p>

  <p>Kayınvalidem çekine çekine bana -demek o da her şeyi görüp işitenlerden- soruyor:</p>

  <p>"Paşa niye öfkelendi oğlum? Bir şey mi var?"</p>

  <p>Yanıtı Tezel'den:</p>

  <p>"Orkestra, marşı yeterince canlı çalmıyor da anne!"</p>

  <p>"Dahası nasıl olsun?" diyor Fitnat hanım da. "Sizi bilmem, ama benim başım tuttu çocuklar."</p>

  <p>Ardından bu kez de onun annelik inildemeleri:</p>

  <p>"Aysel de oluverseydi... Ne olur sanki geliverseydi... Şöyle güzel bir günümüzde, hep</p>

  <p>birlikte... "</p>

  <p>Ne olsa bir çeyrek saattir bir Paşanın yanında oturmaktayım. O Paşadan etkilenmiş bir Ömer'im. Kükrüyorum: "Bırakın artık şu Aysel lafını, çok rica ederim!"</p>

  <p>Ardından hızla büyük bir yudum susuz rakı.</p>

  <p>Kayınvalidemin yirmi şunca yıldır bende tanık olmadığı bir saygısızlık, hatta edepsizlikle homurdanmıştım: Bırakın şu Aysel lafını artık!</p>

  <p>Elbette; sabunla ovula ovula yıkanan bir ağzın, üç aydır birlikte bir yatağa girmeyişlerimizin, kızının o ucuz mahalle ağzıyla, "Öyle ya, siz iki kazazede, şimdi daha iyi anlaşırsınız," demelerinin, yüzüme kapanan o telefonun, benim düşmüş alkolik ağzıyla kullandığım sözlerin, ya kahramanlar, ya satılıklarla dolu üniversitenin, her şeyin üstüne de beni kurtarmaya sıvanan polis Ahmet'in -onun belki de onurunu anımsaması-, koluma giren İlhan'ın, marş nedeniyle çevrilmesini bitiremediğim filmin ve Tezel'in geri kalmış nihilizminin kışkırttığı Tümgeneralin acısı bir yerden çıkarılmalıydı. En zayıf yerden. Gününe tam yaraşır bir tutumdayım. Zayıf, güçsüz, her şeyden habersiz, Ayşen'in anlattıkları olmasa da, bir kırılan vazosundan haberli Fitnat Manimin üstüne bile basıp geçeceksin kabaralı postallarınla.</p>

  <p>Kayınvalidemin başı. O başın titremekte olduğunu seçiyorum. Bu baş, orkestradan ortalığa dökülen, pisttekilerin sert adım vuruşlarıyla iyice canlandırdıkları 'er meydanındaaan'larla hiç uyumu olmayan bir biçimde titriyor. Bitti. Bu en mutlu gününde, çocuklarının içinde hayat arkadaşıyla en mutlu olduğunu sandığı Aysel'i bile mutlu değilmiş meğer! Meğer bu Ömer, o kibar görünüşü altında ne kaba, ne ezici bir adammış. Paşanın öfkesine kurban olayım. O bir şey mi? Kim bilir kızım bu saygısızdan neler çekti. Hiç bilemedik. Tevekkeli kaç yıldır hepimize küs, hepimizden uzak. Sebebi buymuş demek? Demek abisinin dediği gibi komünist falan olmalarından değilmiş!..</p>

  <p>Bir mors alfabesi söker gibi, titreyen o başın içinden bunları söküp çıkarıyorum. Önüme dökülenlere aldırmıyorum. Kayınvalidemin üzülmesi ilk kez üzmüyor beni. Tezel'e bakıyor. Kendisini, dünürlerinin yanında damadı tarafından azarlanmış bir anne olmaktan kurtarmasını bekliyor. Ama Tezel, yakasına o sarı goncayı taktı; işi bitti. Bundan öte parmağını kıpırdatacak değil. Süt gibi beyaz rakının kalanını boşaltıyor midesine.</p>

  <p>Yağları donmuş Ankara tavasıyla dolu tabaklarımızın dört-bir yanına dizili solgun karanfillere bakıyorum. Sonra, buruşuk kıvırcık salata yaprakları arasında katı yumurtalar. Sarıları ezilip, sonra krema sıkacağıyla yeniden beyazların ortası doldurulmuş katı yumurtalar. Kedi boku gibi halka halka dönerek duran yumurta sarıları. Yine solgun karanfiller arasında bir levrek tabağı. Mayonezli. Her bir yanından didiklenmiş. Zar gibi döndürüle döndürüle incecik kesilmiş havuçlar. Kimse havuçlara el sürmemiş. Gevşemiş mayonez bulaşığı kara zeytinler... Sonra... Hayrettin Özkan'ın çekinmesiz bir geğirtisini duyarken -Korgeneral ve maiyeti bu masada nöbet tutup duramazlardı ya, onlar çoktan gittiler, başka bir düğüne, başka bir tanıklığa-Tezel, bana gülerek ayağa kalkıyor:</p>

  <p>"Çişim geldi. Nerdeydi tuvalet?"</p>

  <p>Ayağa kalkınca sallanacağını sanıyordum, sallanmıyor. Tezel'in tutumu böyle bir incelik göstermeme izin vermese de:</p>

  <p>"Ben götüreyim," deyip davranıyorum.</p>

  <p>Burdan kurtulmak için can attığımı bile bile, beni burdan kurtarmamak için elini domuzcasına omzuma bastırıyor:</p>

  <p>"Ooo," diyor, "her çişe gidişte yanımda birini arasaydım!.. "</p>

  <p>Bu arada kayınvalidemin, bu gece onuruna, ne olursa olsun bana kırılmadığını da belirtmesi gerekiyor tabii:</p>

  <p>"Ömerciğim götürsün seni işte," diyor alçakgönüllülükle.</p>

  <p>Oysa Tezel'in "çişim geldi"sini duymamış gibiydi.</p>

  <p>Tam kalkıyordum; omuzbaşımda Ertürk. Yine bir trafik polisi gibi elini kapıya doğru dümdüz uzatıp:</p>

  <p>Bu yanda Tezel hanım, buyrun," diyor. Tezel'in böbreklerini bile gözetliyor bu adam!</p>

  <p>Gittiler. Onca içkiden, sıcak ve bungunluktan, mide bulandırıcı bir masada bir saattir oturup durmaktan hiç etkilenmemiş bir Tezel. Hiçbir şey onun hücrelerinden içeri sızamamış, kanma girememiş. Rus biçimi bluzu içinde hafif tombul, diri, buraya ilk girdiği zamanki kadar da havalı; emekli albayın "Pardon, pardon"larıyla açtığı yoldan yürüyüp gidiyor.</p>

  <p>Masadan kalkacağım. Ama pistin yanından geçerken reklâmcı kadının ya da Eytın hanımın beni kolumdan tutup oraya çekmelerinden korkuyorum. Artık her şeyden korkuyorum. Ayşen'in bir zamanlar olduğu gibi. Les peuplades primitives utilisaient leurs doigts pour compter. Henüz Oxfordlu değilim. Lisedeyim. Lisede. Yabancı dil sınavındayım. Liseliliğimin yabancı dili. Les progres des Mathematiques parçasını okuyorum. Sonra tahtaya yazıyorum: Les peuplades primitives utilisaient leurs doigts pour compter. İlkel topluluğun bir üyesi olarak parmaklarımla sayıyor ve o sınavlardan bu geceye tam otuz yıl geçtiğini buluyorum. Sonra 'tahrir' sınavına giriyorum: Eski Türk ahlâkının ilkelerinde şöyle bir yazı vardır. 'Kibir küçüklüktür. Ahlâklı insan kendini olduğundan fazla görmeyendir.' Düşündüklerinizi yazınız.</p>

  <p>Düşündüklerimi yazıyorum. Kayınvalidemin:</p>

  <p>"Hasta mısın oğlum?" sorusunu duyar duymaz, eğilip buruşuk yanağına bir öpücük konduruyorum. Yüzü pudramsı bir şey kokuyor. Fitnat hanımın yüzünü öperkendi: Nuriye hanımefendi, iki damla gözyaşını kıyısı dantelli bir mendile sildi. Kompozisyon 9, Tarih'8, Matematik 10, Fransızca 10, Fizik 9. Sesin hızının tayini, esneklik, serbest düşme formülleri. Serbest düşme formülleri... Happy Birthday to my HUSBAND...</p>

  <p>Hah, hah, haaa. Henüz bir çömez olarak gittiği uluslararası bir kongreden bana gönderdiği doğum günü kartına bak! Şimdi de çoktan kapatılmış bilmem ne sosyalist derneğinin bilmem ne raporunu hazırlayışına bak. Yarın yine gerekecekmiş... Bir kez sen ne hakla Sevil mi, Sevda mı, neyse işte, o kadıncağızın gerillacı olmasıyla alay ediyorsun ha? Annen senden daha çok kendi yerinde. Ben de kendi yerimdeyim işte. Les peuplades primitives utilisaient kurs doigts... İlkel topluluklar sayıları parmaklarıyla sayarlardı. Hesabı parmaklarıyla yaparlardı. Di'sı yok. Yapıyorlar. Burda. Anadolu Kulübü'nde. Matematiğin gelişimiymiş, evrimiymiş... Hepsi burda işte. Burda, Anadolu Kulübü'nde. Salak karı sen de!... Senin o dört başı bayındır kocan, aklı, bilgiyi, duyarlığı, aşkınlığı, her şeyi kendinde toplamış kocan, parmaklarıyla sayıyor. Otuz yıl. Ayşen şu yaşta, ben bu yaştayım. Hela koridorun üç adım solunda. Tezel altmış bir kilo. Ertürk ikinci mutlu tesadüfü peşinde. Kayınvalidem, hasta mısın oğlum, diyor. Nuriş hanımefendi Hakan'ı düşünerek iki damla gözyaşını, kıyısı dantelli mendiline siliyor: Ellerin damatları bile yanıbaşında, yanaklarını öpüyor. Benim oğlumsa... Sayıyorum. Parmaklarımla. Didiklenmiş levrek tabağında gevşemiş mayoneze bulalı tam on sekiz zeytin var. Adam başına birer buçuk porsiyon. Beş kurşuna dizilmiş piliç, üç asılmış sülün, dört kendini emniyet penceresinden aşağı bırakmış peynir parçası. Fasulye pilakisi. Sayabildiğim kadarıyla tam yüz elli altı kuru fasulye; sarımsaklı, soğanlı sarı vıcık bir su içinde yüzüyor. Ankara tavası. Yağlı et parçalarından geriye kalan üç işe yaramaz parça, artan pilavın göbeğinden yana kaymış. Tam on dokuz çift rakı bardağı, şarap bardağı, koka kola bardağı, frukolu votka bardağı; hangisi kimin bardağı? Sekiz hain lakerda tabağı. Beş casus, ajan, itoğlu it kadınbudu köfte tabağı. Dura dura tabaklarda iyice kararmış dokuz fesat, kuşkucu dana dili. İkisi de bağrına çatalı yemiş, tabağında serilip kalmış. Henüz dokunulmamış on bir zeytinyağlı biber dolması, üçünü Tümgeneralin geğirdiği.</p>

  <p>Artıklarla dolu bir sofranın başındayım. Garsonlar kirli tabakları toplamadan peşmelbayı koşturuyorlar. Kayınvalidem bir şey sormuştu: Hasta mısın oğlum? Midem bulanıyor anneciğim. Yanaklarından öperim. Sardunyaların nasıllar, iyiler mi? Ya kadife koltukların? Bu rakı sulu anneciğim...</p>

  <p>"Sizin rakı çok sulu," diyor Hayrettin Özkan. "Oğlum, rakı getir!.!"</p>

  <p>Peşmelba bu rakıya nasıl meze edilir?</p>

  <p>Soluk soluğa, yelpazelenerek dönüyorlar. Yedek Subay</p>

  <p>Ölür de Dönmez... in ardından kopan Çıktık Açık Alınla'cılar, artıklarla dolu masaya teker teker dönüyorlar. Eksik bir masa bu. O yeşil başlı ördek var ya paşam, hani benim yıllardır birlikte yaşadığım o yeşil başlı ördek var ya, siz asıl onu boğazlayıp bu sofraya kondurmalıydınız ve onunla bir güzel geğirmeliydiniz ki, baş köşeye kurduğunuz masa bir işe yarasın. Bir işe yarasın bu nikâhlı, kokteylli, yemekli, şarkılı-marşlı düğün.</p>

  <p>Tezel helada, Ertürk'ün bekçiliğinde böbreklerini boşaltıyordu. Ayşen, daha az hırçın: "Marşla da dans ettik sonunda," diyordu. Müjgân, sinema yıldızlarına özenip de pek tutturamadığı sarı uzun saçlarını yelpazeleyerek: "Ay çok güzel oynadık," diyordu. Eytın hanım, "Siz hiç sakat bir çocuğun anası oldunuz mu?" -neyimiz varsa onun sayesinde-diyordu. Pembe banyo köpüğü: "Anneee, şu oğluna bir şey söylesene," diyordu. Ertürk'ün oğlu Yılmaz, kız kardeşine: "Çekil be, şimdi misket havası çalınacak!" diyordu. Gönül hanım da: "Yılmaz iyi oynar misketi," diyordu korka korka. "Babası, gel şu kızma bir söz anlat," diyordu. "Şımarık pis! Bıktım senden. Niye kopardın ruganının atkısını domuz!" Pembe köpük, uçsuz bucaksız bir yaygarayla ağlıyordu. Nuriş hanımefendi mendilini tam ütü kat yerlerinden, tam o çizgilerden devşirerek yılan derisi çantasına koyuyordu. Reklâmcı İnci, oyuncu kocasını ensesinden öperken İlhan'a göz kırpıyor, Pierre Loti Semih de reklâmcı İnci'nin öptüğü ensesini nerdeyse eliyle temizleyerek Müjgân'a: "Pes dedirtinceye dek döndüreceğim seni" diyordu. Tümgeneral bir kez daha geğiriyor, arkasına yaslanıyor, "Nerde Ertürk, şu Ahmet'i çağırsın bana bakayım," diyordu. Ta, ta, ta, taaa... Yeni ve hepsinden canhıraş bir ti borusu. İlhan, Paşanın paşalığını çoktan ezip tüketmiş: "Boş ver Paşa, Ahmet'i. Unut. Bak, düğün pastası geliyor," diyordu.</p>

  <p>Şak, şak, şak, şak... Avuçlar patlayacak.</p>

  <p>Epey nazlandıktan, baş oyuncular gibi selâma en geç çıkıp kendini yeterince alkışlattıktan sonra, dokuz katlı pasta, orkestra yüksekliğinden patlayan boru sesleriyle girdi içeri. Tekerlekli bir masa üstünde. Altın rengi örtüsü kralların yatak odası perdeleri gibi dilim dilim büzülmüş, iki garsonun -biri de özenini, dilini dışarı çıkararak ortaya vuruyor- kan ter içinde ittiği; kadifeleri, şifonları, brokarları -brokar mıydı, sim işleme miydi yoksa bu kumaşlar?-, kara üstüne beyaz çizgili ceketleri, kurşi-ni ceketleri, pullu çantaları, şişman kollan, kalçaları iki yana itip kendisine yolacakları bir masa üstünde: Bembeyaz. Gelinden daha beyaz giyinmiş bir düğün pastası bu. Etekleri kat kat bir gelinlik. Birinci kat, en büyük börek tepsisi kadar. İkinci kat, tatlıcıların tatlı tepsisi kadar. Üçüncü kat, evlerdeki börek tepsileri kadar. Dördüncü kat, büyük bir servis tabağı kadar. Beşinci kat, geniş bir yemek tabağı kadar. Altıncı kat, fukaranın plastik yemek tabağı kadar. Yedinci kat, Müjgân'ın özel çay servisi yaptığı zamanlar kullandığı pasta tabakları kadar. Sekizinci kat, bir neskafe fincanının tabağı kadar. Dokuzuncu katsa, küçük bir fincan tabağı kadar, ama yüksek boylu. Bir karış boyunda bir silindir. Silindirin üstünde gelinlikli gelinle, smokinli damat. Şekerden ya da porselenden. Damadın Tanzimat bıyıkları var. Gelinin elma yanakları var. Kolkolalar, yüz yıl öncesinde, bir yalının özel odasında fotoğraf çektiriyorlar. Dokuzuncu katta, ayakta durmuşlar. Ayaklarının altında, her beyaz katın çevresinde yaldızlı oymalar, gümüş ve altın rengi güller... Flaşlar, daha pasta iki garsonla orta yere itilirken patlamaya başlamıştı. Flaşların patlaması dinmek bilmiyor. Alkışlar da dinmek bilmiyor.</p>

  <p>Garsonlar koşuşturuyorlar. Peşmelba dağıtırken değiştirmeyi akıl edemedikleri tabaklan döke saça, kıra yara şimdi değiştiriyorlar. Gönül hanım, üstüne sirkeli zeytinyağı akıtan bir garsonu azarlıyor. O da en sonunda azarlayabileceği resmi bir yer buluyor işte: Allahın belâsı, gözün kör mü? Mahfettin kadifemi.</p>

  <p>Bu arada erkek tarafının yakını olduğunu da belirtmesi gerek. Kime? Tabii, yine garsonlara:</p>

  <p>"Şahane olmuş pastamız, enişte," diyor Tümgenerale. Paşa duymazdan geliyor. Çünkü Müjgân'ın duyduğunu, sinirlendiğini, sinirini yatıştırmak için de, hıh, sanki kendileri yaptırdılar, demeye getirerek alayla gülümsediğini görüyor.</p>

  <p>"Şampanyalar!" diye kükrüyor İlhan.</p>

  <p>Gözleriyle emekli albayı arıyor. Yok. Emekli Albay kızkardeşini çişe götürdü. Bu en önemli an'ı feda edebilmesi için daha önemli an'lar peşinde olması gerek.</p>

  <p>"Nerde Ertürk?" diyor Gönül hanım ağlayan sesiyle. Garsonun birini sırtından iterek: "Şampanyalar gecikti!" diyor.</p>

  <p>Ayşen'le Ercan -kim götürdü onları oraya?- pastanın başında hazırolda duruyorlar. Boru seslerinin susmasını bekliyorlar. Boru sesleri diniyor. Bir kez daha Love Story. Ama bu kez iyice ağır turda.</p>

  <p>Sanıyorum gözlerimi, birinci kattan kesilen ilk lokmanın Ayşen'in ağzına verilişini görmemek için yumdum. Şimdi salt sesler... İnci'nin sesi: "Resim çekilsin, şimdi çekilsin!" diye haykırıyor. Gönül hanım: "Daha işkembe çorbası verilecek. Sonradan... " diyor. Bir şişe patlıyor. Köpüklü şarap şişesi. Biri daha patlıyor.</p>

  <p>Gözümü açtım: Müjgân, Eytın hanım ve Gönül hanım dokuz katlı pastanın yanında duruyorlardı. Küçük küçük kestikleri dilimleri kocaman tabaklara koyup garsonlarla masalara, ayakta bekleşenlere gönderiyorlardı. Kesme, bölme işini garsonlara bırakmıyorlar... Ayşen, töreni tamamlamış, omuz başımda dikiliyor. Kocası da onun omuz başında.</p>

  <p>"İşkembe çorbası da verilecekmiş, duydun mu bey?" dedi yaşlıca bir kadın.</p>

  <p>Kayınvalidem bu kadına utangaç gülümsüyor. Bir şeyler de kendisinin bildiğini belirtmek üzere:</p>

  <p>"Evet efendim," diyor. "Malûm, içildi..."</p>

  <p>Orkestranın önüne zayıf iki kız çıkmış. Biri sağ, öteki de sol kolunu yukarı kaldırmış, iki yana sallanarak: "Cim bom bom, cim bom bom!" diyorlar. Cırlak sesleri var. Başım çatlıyor. Eytın hanım, cim bom bom'ları duyar duymaz, pasta paylaştırma görevini bir yana atıp, ortada kalan dar boşluğa fırlıyor. El çırpıyor. Herkesi yeniden piste çağırıyor:</p>

  <p>"Haydin all together! Haydin all together!.. "</p>

  <p>Hayrettin eniştesine öpücükler gönderiyor. Yeğeni Yılmaz'a:</p>

  <p>"Gel haydi, oynayalım. Dikilip durma öyle kazık gibi, idyıt!.." diye bağırıyor.</p>

  <p>Reklâmcı kadın, oyuncu kocasını sırtından piste itiyor: "Sonra takınırsın! Pasta mı görmedin oğlum!.. " Budalalığına en çok kendisi gülen Yılmaz, halasına katılmadığı için, Eytın hanım da bankacıyı yakalıyor. Bankacının yuvarlak gövdesi Eytın hanımın zıplamalarıyla uyumda güçlük çekiyor. O da olduğu yerde sallanarak Eytın hanıma el çırpıyor.</p>

  <p>Herkes apaçık işte. Olduğu gibi. Tanımadığım, huyunu suyunu iyice bilmediğim çok kalabalık bir toplulukla bir yolculuğa çıkmış gibiyim. Frenleri patlamış bir kalabalık.</p>

  <p>Cim bom bom'lar arasında kurtuluyorum masadan. Ayşen'in irkilen sesini duymak istemiyorum: "Ömer abi!.."</p>

  <p>Bir fakültenin koridorundayım. Körpecik, çekingen bir ses:</p>

  <p>"Ömer abi!.." diye sesleniyor.</p>

  <p>Dönüyorum. Hayranlığına sevda bulaşmış bir çift on dokuz yaş gözü. Ayşen'in başka biri olmaya hevesli, biraz da ürkek bakışları. İnsana bu ürkekliği silme, o hevesi de besleyip büyütme duygusu veriyor. Duygunun yetmeyeceğini biliyorsun.</p>

  <p>Pastalı, peşmelbalı masadan kalkarken Ayşen'in eli kolumu tutuyor: "Ömer abi!.. " Sonun sonu bir dilek gibi: Ömer abi, gitmeyin!..</p>

  <p>Gözlerim istencimi kanıtlıyor; Ayşen'in yüzüne, gözlerine değil, onun koluma tutunmaya çalışan pırlanta halkalı sağ eline takılı kalıyor. Kolumu o elin altından sıyırıyorum. Orkestra, cim bom bom'un son notasına tokmağı indirirken sevgisizliğe yepyeni doğmuş bir sestir duyduğum. Pek çok sancının ardından nur topu gibi doğuvermiş madensi bir ses:</p>

  <p>"Konfetiler yerde sürünürken kimsesiz olmak zor. O saat geldiğinde, en çok size düşman olabilirim... "</p>

  <p>Ercan'a teşekkürlerimi sunarım. Müjgân'a teşekkürlerimi sunarım. Gönül hanıma, reklâmcı kadına, Pierre Loti-Keşanlı Ali kırması adama teşekkürlerimi sunarım. Hayrettin Özkan'ın bu bir tabur askeri peşimize düşüyor. Beni Ayşen'den, Ayşen'i benden kurtarıyor.</p>

  <p>Kurtarıyorlar: Pasta yemediniz Ömer bey. Pasta yemedin Ömer. Pastadan yemelisiniz beyefendi. Pasta, profesörüm!.. Yahu, pastadan bir lokmacık tatmadan nereye?</p>

  <p>Kıvıl kıvıl kurtçuklarla dolu bulanık suyu, bu çığlıklar koparken yüzerek geçtim. Onlar Ankara tavası üstüne peşmelbayı, ardından da beyaz kremalı pastayı yutarlarken. Ağzından köpükler saçan şarap şişelerinden birini de, ter içinde masaya dönen bankacı yakalamış, başına dikiyordu.</p>

  <p>Tezel, nerdesin? İçmenin ilmini öğrenmemişlere en azından bunu öğretebilirdin. Öyle ya; senin öğretmek istediğin bir şey yoktu. Böylece benim de "O saat geldiğinde en çok size düşman olabilirim" i değerlendirmeme yer yok.</p>

  <p>Çıkarken kullandığımız asansörü, inerken kullanmak istemiyorum. Çünkü asansöre o sırada başları örtülü iki kadınla, tepesi takkeli adam biniyorlar. Hatta başı örtülü kadınlardan biri geri dönüp, düğün salonunun kapısına doğru, namazda selâm verilirken iki yana tükürüldüğü gibi: "Tüh, ne şıllık olmuş Remzi'nin kızkardeşi o gâvur ellerinde, tüh, tüh!.. " diye tükürüyor.</p>

  <p>Asansörü onlara bırakıyorum. Merdivenlere yürüyorum. Ölgün bir ışıkta basamakların sarımtırak yeşil halıları. Halılar döne döne iniyor. Döne döne iniyorum. Konfetiler yerde sürünürken zor olan neymiş?</p>

  <p>Ara katlardan bir yerde -ikinci mi, üçüncü mü?- kale duvarı gibi iki yanı yüksek yapılarla korunmuş dar sokağa bakan merdiven penceresi önünde bir kıpırtı. Orda duran biri.</p>

  <p>"Gidiyor musunuz hocam?"</p>

  <p>Tuncer. Yukardaki salonun sigara dumanından mı, çok içmekten mi, ağlamaktan mı yoksa, gözleri kan çanağı. Tuncer ağlamaz. Sigara dumanından.</p>

  <p>"Evet Tuncer."</p>

  <p>Cim bom bom'lar bitti. Pasta da dağıtılıp bitti. Üst katlarına el sürülmeden. -Neye yeni doğmuş bir sesti gelinin sesi?-Tuncer'in kan çanağı gözlerine, katlar arası bir pencerenin önünde pan yapmış asansör örneği asılıp kalmışlığına bakarken bomboşum. Aslında, ne yapsam, ne etsem onun, kürsümün karşısına geçip "İnin aşağı, inin aşağı!.. Bizimle yürü-yün!"lerini unutamıyorum. Bu nedenle Tuncer'e yanıtım, alışılmıştan öte soğuklukta bir yanıt oldu.</p>

  <p>"Bense sizinle konuşmak istiyordum hocam... " "Yarın... Ya da başka bir gün... "</p>

  <p>Tuncer'in buraya adamakıllı mutlu girip, hemen hemen mutsuzlaşan yüzünü daha fazla görmek istemiyorum. Merdivenleri hep iniyorum. Tuncer de birkaç basamak inmek zorunda kalıyor:</p>

  <p>"Hocam?.. Yarın nerde olacağımı bilmiyorum. Burada... çok sıkıldım ben... Çıkıp gidiyordum ama... "</p>

  <p>Çıkıp gidiyorsan, çıkıp git. Yıldız'ı çok seviyorsan onun yanına koş ya da. Merdiven aralığında dikilip durmaktan daha sağlıklı bir şey yapmış olursun. Bir aşkı yaşarsın; başarabiliyorsan, bunu küçümseme... Konfetiler yerde sürünürken... Sürünene dek...</p>

  <p>"... Sokaktaki erlere ve polislere bakıyordum... Bir dakika, beni dinleyemez misiniz?"</p>

  <p>Çok konuşuyor bu Tuncer. Her zamanki gibi. İşte hâlâ konuşuyor:</p>

  <p>"Bizim düğünümüz de böyle bir şey olmalıydı... Çok mu heyecanlıydım, çok mu sarhoş; ayrımına varamamışım... Sanki bu topluluk içine ilk kez girmiş gibiyim hocam... Sonra, şimdi yani, burdan çıkınca, kapısında nöbetçilerin beklediği bir eve nasıl gireceğim? Giremeyecek gibiyim. Yıldız'a çok sıkıldığımı, bunaldığımı, ama çok bunaldığımı söyledim. Neden, diyor. Neden, diyorsa hocam... "</p>

  <p>Soluk soluğa. Bana yetişmişti. Nerdeyse önümü kesen bir sabırsızlıkta. Yine de fakülte sıralarındaki sabırsızlığını ince süzgeçlerden geçirmiş bir Tuncer bu. Geçirmediyse de geçirmenin ta içinde. Epeydir. Sanki Lozanlı günlerinden başlayarak hep buna özen göstermiş, bu pencerenin önünde bile buna özen göstermekteydi. Değil. Bu benim avuntum. Her öğretim üyesi gibi benim de öğrencilerinde bir şeyler yeşertebildiğini yakından görme özlemim. Ne ki, bu özlemle avunulabilecek bir gecede değiliz. Başımsa çatlıyor. -Konfetilerin yerde sürüneceği saati beklemeye söz vermedim ki ben.</p>

  <p>"Şimdi konuşamayız Tuncer... Sabah..."</p>

  <p>Tuncer iki basamak yukarda kalıyor. Ben Tuncer'i bırakıyorum. Bir an önce sokağa çıkmalıyım. Bir an önce, eve Aysel'e... Ben bunu çok daha önceden düşünmüştüm: Aysel, telefonu yüzüme kapattıktan sonra ne yapmıştır? Sonra polis Ahmet'e rastlamıştım. Sonra, İlhan onu benim önümde küçültülmüştü. Sonra, Ahmet'in dalkavukluktan düşmanlığa değişen bakışını görmüştüm. Sonra, İlhan benim koluma girmişti. Ahmet'in o bakışını görmemişti. Sonra, iki kadeh susuz rakı içmiştim. Ardından da çok sulu bir rakı. Sonra, düğün pastası... Artıklarla dolu bir masa... Sonra Tuncer... Tuncer miydi o?.. Sonra ne yaptı Tuncer? Az önce ağlamış... Çok içmiştir, ondan. Bir düğün gecesinde herkes sırayla ağlıyorsa, çok içmiş olmaktandır. Hem çok içmiş olmaktan, hem âdet yerini bulsun diye. İlhan ağladı. Ayşen ağladı. Kayınvalidemin gözleri zaten nicedir sulanıyor. Ama bu gece mutluluktan ağladığını sanıyor. Tezel'inkini saymazsak -var mı, yok mu o çocuk?- bir tanecik torununun düğünü; o da ağladı tabii. Sonra, Nuriş hanımefendi de ağladı. Anadır, ağlanmaz mı? Hakan ne zaman vuracak abisini. Müjgân nikâh kıyılırken ağladı. Güzel ağladı. Tam sırasında ve "Kocacığım, kocacığım" diyerek. Rimelli kirpiklerini kırpıştırırken, tam Müjgân gibi ağladı. Müjgân bir kez de 'Yedek Subay Ölür de...' ile tepinirken ağladı. O tepinmeden masaya dönünce yani. "Ay gülmekten gözlerimden yaş geldi çocuklar!" diyerek ağladı. Tümgeneral Hayrettin Özkan, çoğu kimsenin sevinçten ağlamasına baka baka geğiriyor. O da ağlayacak. Ama ancak başkaldıran Hakan'ı dize getirdikten sonra. Çünkü, her şeyden önce vatan. Her şeyin de bir zamanı var. Her şey sırayla. Tüfek ikiye ayrılır: Tahta kısmı, demir kısmı: Bu Ercan'ın bir babası var Ömer abi, görmelisiniz! Onun için her şey ikiye ayrılıyor. Tüfek gibi. Tahta kısmı, demir kısmı... Ayşen böyle demişti. O gün. Aysel bizi, iğneleyici bir gülümseme ile "Siz iki kazazede, şimdi daha iyi anlaşırsınız," diye başbaşa bırakarak çıkıp gittiği zaman. Sen kıvır dudağını, kıvır. Gencecik bir kızın, kaç yıllık kocanın acısına, herkesin acısına sırt çevir. Acı senin yanına hiç uğramayacak sanki. Sanki hep öyle dimdik ayakta durabileceksin!.. En güçlü görünen en kötü dayanır.</p>

  <p>Yaa, sonunda Aysel bile ağladı. Buradan uzakta. Yalnız bir odada. Neydi adı o kadının? İşte o eski tanışının gerillacı olduğunu öğrenince, çoktandır unuttuğu çocuksu gülüşüyle gülüp dururken ağladı. Ben ağlattım. Başardım!.. Ağlattım onu. Telefonu yüzüme kapattı. Artık tükendi işte. Artık intihar etmiştir!</p>

  <p>Son basamakta tökezliyorum. Gören oldu mu? Sırıtıyorum. Sırıtmamı bir türlü engelleyemiyorum. Çok istiyorum doğrusu. Sırıtıp duracağıma ağlayayım istiyorum da, bir türlü başaramıyorum. Ömer abii!.. Hadi bakalım Ayşen, hadi güzel çocuk, şimdi doğruca Ali Usta'nın elleriyle aydınlatılmış gelin odasına! Bak orada, senin yeni evinde, senin yaşında bir çocuk, Hakan yaşında bir çocuk, dayısının yanında çalışıp duruyor. Bu saatte bile. Bak bakalım ona, o abisi Ahmet'i vurmayı düşünüyor mu hiç? Hakan ne demiş? "Vuracağım seni düğününde. Ya girerken o kulübe, ya çıkarken" mi demiş? Gördün mü, bizim koruyamadığımız seni, Ercan'dan Hakan kurtaracak!</p>

  <p>O gülmelerimden birine yakalandım. Geçiştiremiyorum. Ahmet'in yüzü nasıl değişmişti öyle? Kadınların pastayı dağıtışları hele; bir mevlütte, okunmuş helva dağıtıyorlar sanki.</p>

  <p>Hah, hah. hah!..</p>

  <p>"Delirdin mi, neyin var?"</p>

  <p>Tezel'in sesi mi bu, kendi sesi mi bu, kendi sesim mi? Güzel. Çok güzel. Tezel'in sesiyse de güzel, benim sesimse de güzel. Delirdin mi, neyin var? En tedirgin olmayacak kimselerin bile seslerinin tedirginleşmesi, ne güzel?.. Çok güzel!..</p>

  <p>Biri omuzlarımdan tutmuş silkeliyor: Kendine gel!...</p>

  <p>"Kendine gel Prof!. Burası senin üniversiten değil. Hadi bakalım, yıka şu bokları!.."</p>

  <p>Gülümseyerek yıkıyorum helanın boklarını. "Gülme Profesör, gülme! Yalatırım şimdi haa!.." Herif beni kolumdan yakalamış, amma da tartaklıyor. Böyle, çıldırmış gibi tartaklayıp durmasa, gülmeyeceğim. Gençliğimde de benzeri gülme krizlerim tutardı. En çok kızkardeşim Zeynep'in şımarıklıklarına kahkahayı basınca, o da "Gülmesene, gülmesene!" diye üstüme çullanıp iyice zıvanadan çıkınca... Adam beni tartaklayıp durmasa gülmezdim. Helayı da daha iyi yıkayabilirdim. Elimde değil. O başımı duvarlara sürttükçe gülüyorum. Ben güldükçe adam zıvanadan çıkıyor: Bu aydın takımıyla başımız dertte kumandanım. Bunlara yeni yöntemler uygulamalı... Hadi Prof., kalk bakalım, yürü benimle!.. Gülümsüyor albayım, gördünüz mü, gülümsüyor!.. En çok bu adam çileden çıkarıyor beni Albayım. Albayım, emredin, bunu başkasına versinler, yoksa delireceğim Albayım!.. Öyle mü, bağlayın şunun ayaklarını ulan!..</p>

  <p>Elimde değil. Elimde değil. Adamdan çok kendim kendimin gözü önüne geliyorum. Daha çok gülüyorum. Bir akşamüzeri: Yahu bu zırdeli! Zırdeliden çıksa çıksa bunak bir profesör çıkar. Vatanın temeline dinamit koyacak biri çıkmaz.</p>

  <p>Bir piyangoda benim biletime vuran büyük ikramiyenin nice vergisi var daha ödenecek. Kurtulduğunu sanırken sen... Artık zor gülerdin.</p>

  <p>Kim bu? Ayşen mi başı omzumda duran, Aysel mi? Tezel'miş. Hayret! Başı omzumda hıçkıra hıçkıra ağlıyor: "Allah kahretsin!.. Allah kahretsin!.. Ne maskara bir gece bu be! Ne mağmum bir düğün!.. "</p>

  <p>Allah kahretsin ya... Bu maskara gece, bu mağmum düğün, en çok gülenimizi en çok ağlatıyor. En aldırmazımız en çok yaralanıyor.</p>

  <p>Nerdeyiz? Aşağıda, birkaç saat önce yığınla kimsenin kürklerini -hepsini değil elbet-, koyu renk paltolarını, rölöve ve fötr şapkalarını, onlarla birlik geçmişlerinin yarısını da bıraktıkları vestiyerin önündeyiz. Daha birkaç saat önce sepet sepet, buket buket çiçeklerin koşturularak en üst kata çıkarıldığı kapının önündeyiz. Ali Usta'nın kır çiçekleri bu barajı nasıl yıktı, bunca yozluk arasına kara bulutları yarmış kış güneşi örneği nasıl sızdı? Kapının ağır, kurşun rengi camları ardında toplum polisleriyle askerler... Tuncertn dar bir pencereden seyrettiği... Buraya hiçbir güzellik kolay kolay sızamaz. Ali Usta da amma romantik adammış. Amma romantizm bir yandan da. Ayşen'in yüreğinde bir küçük güzelliğin izi kalsın diye, o çiçekleri... Her yerde küçük bir ışıldak gibi dolaştırabilmek için kendisini de, hah, hah, haah!..</p>

  <p>"Gülme!.. Gülme!.." diyor Tezel. "Neyin var? Dinle..." Dinliyorum: Merdivenlerden aşağı, ta buraya hora tepen ayak sesleri, sarhoş haykırışlar dökülüyor: Ateş düştü şalvara!.. Ateş düştü şalvara!..</p>

  <p>Yukardakiler şalvara düşen ateşle hora teperlerken pullu giysisi üstüne yemyeşil bir pelerin atmış, kilolarca boyalı bir kadın giriyor içeri. Yanında palabıyık bir adam. Pelerinin açık önünden kadının çıplak göbeği görünüyor. Sonra, pullu iki kapçıkla örtülmüş göğüsleri. Kadının tam üç yeri pullarla, boncuklarla kapatılmış. Kestirmeden. Şimdi bu kestirmeden örtülmüş yerlerine banknotlar art arda sokuşturulacak. Sonunda kadın Tümgeneralin masasına çıkacak. Aile masasına. İlkel toplumun bir üyesi olarak parmaklarımla tek tek saydığım artık öteberi, salam dilimleri, katı yumurtalar arasında kıvranmaya, kalça göbek sallamaya başlayacak. İşkembelerle paçalar arasında. Derken geri yatıp alnını Tümgenerale uzatacak. Paşanın eli bir türlü cebine gitmeyecek. Eli salt dansözün tombul beyaz bacaklarına gidecek. O zaman İlhan bir kez daha Hayrettin Özkan'ın yardımına koşacak. Gittikçe borçlanıyor Paşa. Her adımbaşı. İlhan tutup, on birinci banknotu dansözün alnına yapıştırıyor. Aynı anda Hayrettin Özkan'ın kulağına fısıldıyor: At şunun baldırına bir çimdik, Paşam!.. İlhan'ın kışkırtıcılığı kadının baldırlarına, göbeğine ve göğüslerine eklenince Paşa ne yapsın? Artık o zaman Hayrettin Özkan biraz daha borçlu kalacak. Ve müteşekkir. Dansöz, Paşa tarafından onurlandırılmış baldırını ovuştura ovuştura aile masasından uzaklaşırken Paşanın da şurasında usul bir pişmanlık: Bu düğün biter. O borçlar nasıl ödenecek? Paşa terliyordu zaten. Şimdi daha çok terleyecek. Kolay mı her şeyin üstüne vatanı koymak? Her şey de yalnız ikiye ayrılmıyor işte, araya bir de asi oğul giriyor, hah hah hah!..</p>

  <p>"Dinle, diyorum Ömer! Gülme, dinle!.." Dinliyorum. Bir ses: "Ne var, ne yok?" diyor. Polis Ahmet. Koca düğümlü kravatını çözmüş. Dişlerinin arasında bir kibrit çöpü, kapının içinde duran bir toplum polisine gizlice bir yudum rakı içiriyor. Gördüğümü gördü. Bozulmasa bozulmayabilir. O bir türlü engelleyemediğini gülüşüme sinirlenebilir. Oysa Polis Ahmet bozuluyor. Önümde ikinci kez utanca itilmiş buluyor kendini. Başı önünde, ağzında çiğnemeden durakalan o kibrit çöpü. Bir şey söylemek istiyor sanki. Ama ya o kibrit çöpünden, ya benim dinmez gülüşümden, buna olanak bulamıyor. Gülmemi engelleyebilseydim, Ahmet'in omzuna elimi koyar, hadi oğlum, sen buralarda durma, hadi Ali Usta'nın, dayının yanına git, diyebilirdim. Diyemiyorum ki. Ne tuhaf, -sevinmeli miyim, üzülmeli miyim?- Ahmet, ağzındaki kibrit çöpünü önüme tükürecekken cayıyor, bu çöpü ne yapsam şimdi, diye şaşırıyor ve çarçabuk kapının dışına çıkıyor. Çıkarken başını iki kez döner kapıya tosladı. Kapıya tosladığını seçmeyebilirdim. Onun, o kapının içinde iki kez dönüp de sonra dışarı çıkabildiğini seçmeyebilirdim. Seçmeseydim belki gülmemi daha uzun süre dindiremeyecektim. Kapının içindeki toplum polisi elindeki rakı kadehiyle kalakaldı. O kadehi nereye saklayacağını bilemiyor. Tunceli dinlemedim. Onu katlar arasında bir yerde bıraktım: "Yarın ben nerde olacağımı bilmiyorum hocam... "</p>

  <p>Yutkunuyorum.. Sesimin iyice boğuk çıkacağını biliyorum:</p>

  <p>"Nedir Tezel?"</p>

  <p>Tezel derin bir soluk alıyor:</p>

  <p>"Hele şükür!.. Dur şurdan ceketimi alayım da çıkalım..."</p>

  <p>Alkolik Tezel! Durmadan burnunu çekiyor. Dinle, dinle, diye yırtmıyor, sonra da ceketini giymeye gidiyor. Geri kalmış ülkenin geri kalmış nihilisti sen de! Dinliyorum işte, ceket giymenin sırası mı? Kaç yıl var, ben, Tezel'i böyle paçaları tutuşmuş, böyle gözleri yaşlı görmedim. Ona bakacağıma Polis Ahmet'e bakıp durdum. Tunceli düşündüm. Tümgeneralin dansöze ne yapacağını bile. Tezel'i dinlemedim ben. Aysel kafama girdikçe onu ordan çıkardım. Aysel düşüncesini kovalayıp durdum kafamdan. Aramıza yerleşen bu ilk büyük uzaklığı kabullenip oturmamalı. Mutlak bir şey yapmalı. Yapar o, durmaz... Ne yaptı peki? "Sabrımla oynama Ömer!.." Buna benzer bir şey söylemişti. Sabrıyla oynadım: "Sevmek konusunda Tezel bile senden ileri!.." Telefonu yüzüme kapadı. Sonra ne yaptı? Tezel hep içti, intihar etmedi. Aysel düğüne gelmedi, o hiç içmedi...</p>

  <p>Tuncer değil mi o? Merdivenleri koşarak inen, bana hiç bakmayan, kapıya da toslamadan dışarı fırlayıp giden Tuncer değil mi? Yıldız yok. Aşk yok mu? Hiçbir yerde kalmamıştır diyemem, görmedim. Buralarda yok işte. Ayşen var. Ayşen yok. Aysel... Lütfen şu ceketi bırak Tezel! Sen ceket peşinde koşacak kadın mısın canım?</p>

  <p>Zaten ceketini almamış:</p>

  <p>"Ceket batsın, çıkalım!" diye geri geliyor.</p>

  <p>Gözleri hâlâ ıslak. Boyaları akmış. Sokakta delice oynamış, elini yüzünü çamura bulamış bir çocuk.</p>

  <p>"Aysel seni telefonla aradı. Bulamayınca benimle konuştu... " Konuşmuş!</p>

  <p>Tezel'i şu an gerçekten güzel kılan bütün yüz çizgilerini, akan boyalarını, torbalaşmış yorgun gözaltlarını tutup tek tek öpmek istiyorum. O yüzde hüznün en derini uç vermiş. Bundan böyle güzel yüzler olacaksa, sanki yalnız acı ve kahır çekmiş yüzler olacak onlar. Aysel'se telefon etmiş. Hiçbir şey olmamış gibi... Hiçbir şey olmamış... Ben ona, Tezel bile sevmek konusunda senden ileri, dememişim gibi!.. Her şeyin altından dipdiri kalkabilirsin Aysel, ama bunun altından değil. Havagazına koşmazsın, koşmamalısın. Yine de bir şey yapmalıydın, bilmiyorum ne, ama bir şey... Hiçbir yıkıntı olmamış gibi davranmamalıydın..</p>

  <p>Yukarda Ankara Misket Havası. Sokakta yoğun bir kömür kokusu. Tezel'in koluna giriyorum.</p>

  <p>" Tezel... sen neden ağladın peki? Aysel, o Sevil nedeniyle çok gülüyordu..."</p>

  <p>Sesim daha boğuk çıkıyor. Ben hiç ağlamamışım. Sonra da, Aysel yeterince ağlamadı, diye öfkeleniyorum.</p>

  <p>"İşte o Sevil'den ötürü zaten... Dinlemiyorsun ki... Evet, o zirzop bu gece size gelmiş... İşte ondan ötürü... Allah kahretsin!.. Anarşinin de bir onuru vardır be!.. Bu Sevil gibiler o onuru bile koruyamadılar. O onur bunlarla korunur mu? Anarşiyi bile ayağa düşürdü bunlar, yanar yanar ona yanarım... "</p>

  <p>"Doğru dürüst anlatsana Tezel!"</p>

  <p>Cipleri, cemseleri geçiyoruz. Arabalarla tıklım tıklım dolu, yoğun is kokulu dar caddede, çirkin vitrinlerin önünden yürüyoruz.</p>

  <p>"Bağırma!" diyor Tezel, en çok kendisi bağırarak. "Bir anarşisti saklıyormuşsunuz diye evinizi basmışlar işte... Şimdi oraya çöreklenmişlerdir... Anladın mı? Seni sormuşlar. Eve gitmeyeceksin."</p>

  <p>Durdum.</p>

  <p>"Aysel, kendisi?"</p>

  <p>"Onu da sorguya götürüyorlarmış. Bize haber iletmesine izin vermişler. Ben evde olmayacağım, dedi. Herhalde, Ömer eve gelmesin, demek istedi değil mi? Ben öyle anladım."</p>

  <p>"Demek istediği apaçık. Doğru anlamışsın... "</p>

  <p>Köşe başındayız. Ne yana sapmam gerektiğini düşünüyorum.</p>

  <p>"Düğüne gelmedi de ne oldu sanki?" diyor Tezel. "Sevil gibi birinin yanında, kötü kent gerillacılığından sorguya!.. "</p>

  <p>Başkent gecesinin yağlı kara soğuğu kuşatıyor bizi. Ünlü serinkanlılığım ağır ağır geri geliyor. Eski yerine dönüyor. Tezel'in gözyaşlarını yeniden koyvermemek için yutkunup duruşuna bakıyorum:</p>

  <p>"İyi işte, ağlamak ne oluyor? Buna salt gülünür Tezel."</p>

  <p>Tezel, umutsuzluğunun doruğuna çıkmış, oradan aşırı duyarlılığının kurbanı başını sallayıp duruyor. O duyarlılığı alkolle, vurdumduymazlık ve gırgırla örtbas etmeye çalışa çalışa yıprattığı yüzünü buruşturuyor:</p>

  <p>"Ayrıca senin, dayak budalası olmuş çocuklar gibi umut budalası olmuş karın ne'dedi biliyor musun? Sesini iyice yükselterek, iyidir, iyidir; bizi ayırırken bizi birleştiriyorlar işte,</p>

  <p>dedi!.. "</p>

  <p>Ah Aysel, birlikteliğin böylesini ancak dünkü çocuklar düşünebiliyor, romantik genç kızlar ve önünde daha nice deneyleri olacak delikanlılar... Koskocaman kadınsın sen, kendini ince sınavlardan geçirmiş bir kadınsın, sana yaraşır mı?</p>

  <p>Böyle düşünüyorum, ama aslında içimde küçük, uçan bir sevincin ıpıldamasını da engelleyemiyorum. Ne yana sapmam gerektiğine ise bir türlü karar veremiyorum. Artık hangi anlama alırsa alsın, Tezel'e:</p>

  <p>"İyi ya buna büsbütün gülünür," diyorum.</p>

  <p>Titreyerek koluma giriyor Tezel:</p>

  <p>"Yok" diyor, "Yok. Anadolu Kulübü müdür neyse, işte surdaki o düğüne gülünür ya da bu evlilik ciddîye alınırsa, ciddî bir öfke duyulur. Halis bir başkaldırı. Ama Aysel gibi biri, içeri alınmaktan ya da Sevil yüzü suyu hürmetine sorguya götürülmekten gizli bir sevinç duyabiliyorsa, ne yapılır? Ağlanmaz mı? İnsanların bu derece şaşkınlaşmasına, bir direncin böylesi çocuksulaştırılmasına ha, ağlanmaz mı? Basma devlet kuşu -hangi devlet kuşu canım, yiğitlik kuşu- konmuş gibi almış bu işi; apaçık işte. Buna ağlanmaz mı Ömer? Ağlanmazsa, insan çekip kurşunu beynine sıkmaz mı?"</p>

  <p>Ağlanır, ağlanır. Ama buna değil. Başka bir şeye. Ben bile bir an için Aysel'in götürülüşünün onu benimle yeniden ve aynı noktada bir bütün kılacağını umdum. İster istemez aramıza girmiş çatlağı pekiştireceğini umdum. Onun bu özleminden uçarı bir sevinç duydum. Bu umut boşuna. Bu sevinç boşuna. Böyle bir şey olmayacak. En azından hemen olmayacak bu. İnsanların üstünden iyi kötü bir silindir geçecek de, o insanlar hiç yara bere almadan çıkacaklar o silindirin altından, öyle mi? Kanayacaksın, kanamıyorum diyeceksin. Herbir yanın sızlayacak, sızlamıyor olacak. İnsanlık adına ne büyük ikiyüzlülüktür bu. En çağdaş ikiyüzlülük. Ben nasıl üç ay önceki Ömer değilsem, Aysel de dünkü Aysel olmayacak. Birçok şeyle şimdi ilk kez karşılaşacak. Ben onunla yeniden, ama sanki ilk kez karşılaşacağım. Yeniden tanışacağız. Yirmi yıl hiç birlikte yaşanmamış gibi yeniden başlayacağız. Arada bir Ayşen ve onun düğün gecesi. Onu, Hakan'ı, Tuncer'i, Ahmet'i tek tek ve daha çok, daha derinden düşüneceğiz. Hepsini tek tek daha iyi tanımaya çalışacağız. Yorgunluğun tam eşiğinde, yorulmayı düşünmeye bile fırsatımız olmayacak. Ağlanacaksa da bunun için ağlamak, sevinilecekse de bunun için sevinmek gerek. Engin'e karşı gizli bir düşmanlık beslediğimi kaç yıl sonra, bir an'da yakaladım içimde. "Bu ne sevinç!" demiştim Aysel'e. Dudağımın kıyısında hiç de insanca olmayan bir gülümsemeyle... Aşkınlığımı yeniden gözden geçirmem gerek. En çok tutunmak istediği kolların onu, arkasından kopmak istediği yerlere doğru iteklediği Ayşen de akılda tutularak, benimki gibi düşmanlıklar besleyebilmek artık sadece utanç verici. Ağlanacaksa da bunun için ağlamak, sevinilecekse de bunun için sevinmek gerek. Ayşen her gece Ali Usta'nın aydınlattığı odaların elektrik düğmesini çevirecek, başucu lambasını söndürecek, Ercan'ın yanına uzanacak ve her gece, sıcaklığı derisinden içeri asla sızmayan kollar arasında istese de, istemese de benden önce Ali Usta'yı düşünmek zorunda kalacak. O küçük sarı kır çiçeklerini, o çiçeklerin üstündeki kartı görse de, görmese de buzdolabının kapağını Ali Usta'yı düşünmeden açamayacak. Pikabına hiçbir plağı, araya bir gölge girmeden koyamayacak. Çamaşır makinesinin başındayken, Ercan'ın menisi akmış donunda mızrak gibi bir cümle: "Ali Usta'dan geline... " Ağlanacaksa da bunun için, sevinilecekse de bunun için... Oğlan tarafı da, kız tarafı da şu anda, misket havasını oynarlarken bile, için için soruyorlar: Hakan nerede? Hakan ne yapacak? Hakan'ı sormayanlar da soruyor: Neden darman dumansınız? İğne üstünde bir düğün oldu bu. Ağlanacaksa da buna ağlamak, sevinilecekse de buna sevinmek gerek. Bu gecenin, son dakikada en açık seçik görebildiğim yüzü ise Tuncer. Düğüne onu budalalaştıran çok mutlu bir yüzle girdi; çok bunalarak yarın nerde olacağını, yarına nerden başlayacağını bilemeden çıkıp gitti. Yıldız'sız. Tuncer yarın, bu düğünde sıkıldığından fazla bunalacak. Ne olsa dünün bağsız öğrencisi değil. Yeni bağlarını ya pekiştirmesi, ya koparması gerekecek; en güç olan da bu. Doktor olmadan, doçent olmadan, prof. olmadan önce kendisi olmak. O kartvizitleri taşıyan KİŞİ olmak. En çok burda zorlanacak. Ağlanacaksa da bunun için, sevinilecekse de bunun için... Ve Ahmet. Hiçbir şey ağızda çiğnenen bir kibrit çöpünü tükürüvermek denli kolay değil. Bu bile güç oldu Ahmet için. Bir kişi önünde yüzüne fırlatılan had-sitt'tirlerle ilk kez ayrımına vardığı onurunu, öfkesini ya da düşmanlığını cebine tıkıştırılan bahşişler, parlak kravatına attığı düğümler arasına nasıl saklayacak. Nereye fırladı gitti? Hakan'ı vurmaya mı, özündekini bulmaya mı? Ağlanacaksa ilki, sevinilecekse ikincisi için...</p>

  <p>Geriye dönüyorum. Dar, çirkin sokağa, o sokağın üstündeki kimliği kimliksiz yapıya, Anadolu Kulübü'ne bakıyorum. Üst katın bol ışıklı camlarına sıkı sıkıya çekilmiş perdeler düğünü örtüyor. Düğün sokağa ve geceye örtük duruyor. Bakışlarım bir kez daha kapı önlerinde dolaşıyor. Tuncer'i ya da Ahmet'i, hatta geri itilmiş bir özlemle Ayşen'i -porselenden mi?-görürüm sanıyorum. Salt düğünü bekleyen erleri, polisleri ve cipleri görüyorum. Tuncer'in iki kat arası dar bir pencereden seyrettiği...</p>

  <p>Ana caddeye çıkmak üzere Tezel'i çekiyorum:</p>

  <p>"Yürüyelim."</p>

  <p>"Bir ara delirdin sandım," diyor Tezel.</p>

  <p>Yazık, keşke delirseydin, demek istiyor sanki... Sonra gülüyor. Ama artık keyfinden, gırgırından, ereksiz başkaldırısından iyice eksilmiş bir gülüş bu:</p>

  <p>"İntihar etmediğim gibi, doğru dürüst de içemedim bu gece. Daha doğrusu, içtiğimin bile tadına varamadım. Daha doğrusu, ayılmak zorunda kaldım. Aysel ya da senin yüzünden... Ya da başka her şeyden... Senin o dinmek bilmez gülüşünden... Neydi o?.."</p>

  <p>Sözünü bitiremiyor.</p>

  <p>Arkamızda, az önce bıraktığımız sokağın içinde bir silâh patlıyor.</p>

  <p>Tezel kolumda, sıçrıyor. Tek kurşunla vurulup can veren kendisiymiş gibi ansızın bir sıçrıyor, sonra kıpırtısız kalıyor. "Biri vuruldu," diyor hemen hemen uzak. "Öyle," diyorum. Tezel'in kolumdaki ağırlığını duymuyorum.</p>

  <p>Hakan mı birini vurdu, Hakan'ı mı vurdular? Tuncer mi birini vurdu, Tuncer'i mi vurdular? Ahmet mi birini vurdu, Ahmet'i mi vurdular? Yoksa vurulan gelin mi? Az önce düğün pastasının dokuzuncu katından, Tanzimat bıyıklı damadın kolundan sıyrılıp kaçarak aşağıda, o kurşun renkli kapının önünde, dokunsan dağılacak incelikteki porselenden sütbeyaz minik bir leke gibi duruyor sandığım? Vurulan bu imge mi yoksa?</p>

  <p>Gül'ün Tarım Bakanlığı'nda çalışan babasına ne mutlu! Bütün çocukların ve bütün bu tür adların en önüne kesinlikle koyabileceği bir ad var. Ben bu kurşuna tek bir ad veremiyorum. Adlar kafamda sayılarını her an biraz daha çoğaltıyor, kurşunların fırladıkları namlu ağızları ise çaplarını her an biraz daha genişletiyor.</p>

  <p>"Bakacak mısın?"</p>

  <p>"Aptal ve anlık yiğitlikleri sevmem." Aysel delerek geçiyor yüreğimden, aklımdan. Yürüyoruz. Anacaddeye çıkıyoruz. Gerimizde düdükler ötüyor. Koşuşan ayak sesleri.</p>

  <p>Eski yapıları gece saatlerinde yıkıyorlar. Anacaddede de zaten daha kurulurken yıkılmaya yazgılı eski yapılar gümbürtüyle yıkılıyor. Bir süre sonra sıra arka caddelerdeki, yan sokaklardaki yapılara da gelecek. Kentin ortasında, adı hem Anadolu, hem Kulüp olan yapı da yıkılacak. Bir süre sonra ise, ordaki düğünleri bile artık kimseler anımsamayacak. Bu düğünlerden geriye birtakım fotoğraflar kalacak. İçlerinden birinde damat annesinin tümgeneral kocasının gülüşüne şaşkınlıkla baktığı. Bir başkasında gelinin, o resimlerde görünmeyen birine imdatla sevda karışımı bir çığlıkla baktığı... O yapılar, o yapılardaki düğünler unutulabilir, ama o fotoğraflar kaldıkça, o fotoğraflardaki bakışlar da kalacak.</p>

  <p>Yıkımların gümbürtüsü, arka, dar sokaklardaki siren seslerine karışıyor. Bu seslerin, şu sıra kendi gümbürtüsüne boğulmuş bir düğün salonundan duyulabileceğini ise hiç sanmıyorum. Görevlilerden biri, üst kata tırmanmaya başlamış olmalı. Belki de ilk başvuracağı yer, Tezel'i hela kapısında yitiren emekli albay Ertürk... İşte, bu düğünün konfetileri olmayacak Ayşen. O saat gelmeyecek. Ağlanacaksa da bunun için, sevinilecekse de bunun için...</p>

  <p>Tezel derin bir soluk alıyor. O soluğu hemen hiç boşaltmaksızın:</p>

  <p>"Bir kadeh içki olsa!.. " diyor.</p>

  <p>Alınıp da boşaltılmamış bu soluktan ötürü, şu an ya da yarın ne olacağını hemen hemen hiç düşünmediğim tek kişi Tezel'dir sanıyorum.</p>

  <p>"Adam gibi bir içki olsa... " diye yineliyor.</p>

  <p>"Buluruz."</p>

  <p>'İntihar etmeyeceksek içelim bari!..' Daha düğünün ta başında böyle söylemişti. Şimdi daha kısa kesiyor. Salt "Bir kadeh içki olsa," diyor. İçtikçe ayılmak zorunda kalacak, ayıldıkça içecek. İçimde yakaladığım yepyeni bir şey. Bu, o bungun düğünden de, Aysel'in götürülüşünden de, Ayşen'den de, evime dönemeyişimden de, dahası o tek kurşundan da öne geçiyor. Her şeyi kavrayıp içine alıyor: Tezel bile yaşamak istiyor!</p>

  <p>Şuramda, en sahici sevinçle en sahici üzünç arası bir yerde, en sahici acısıyla bir yara açılıyor. Gözlüklerimin ardında gözlerim her yanı tarayarak görebildiği kadarıyla bu düğün gecesinden bende kalan bu düğüne tanıklığım değil, yaram. Bu bir canlılık belirtisidir. Taşın kanadığını kim görmüş?</p>

  <p>"Rezil bir geceydi," diyor Tezel.</p>

  <p>"Pek değil... "</p>

  <p>Çünkü bunu derken sesim, yüzüm, her yanım hiç olmadığı kadar sıcaktır. Kendimi bile şaşırtan bir sıcaklık. Demek yaram kanıyor? Beni o ısıtıyor. Bir düğün gecesinde en azından bir Tuncer, ilk kez kendi kendisiyle kavgaya girdiyse, bir Ahmet, ilk kez kendi içinde bocaladıysa, Tezel, o silâh patladığı an vurulduğunu duyumsadıysa ve artık ölüm lafı edemeyecekse, bir kurşun kendisine ilk kez bu kadar yakın geldiyse ve şuramda açılan en sahici yaram beni ısıtıyorsa, usul usul kanayarak ısıtıyorsa, içine kayıplar karışsa da, bu düğün eksiltmeyen bir düğündür.</p>

  <p>Kendi elleriyle deştiği yüreğini avuçlarında tuta tuta kişi olma çabasını sürdüren Aysel'i aramaya koyulmalıyım. Yanımda, yedeğimde elbette Tezel. İçerek yaşayacağına göre?</p>

  <p>"Önce Aysel'i bulalım," diyorum Tezel'e. Tezel, bir bankanın neon ışıkları altında duruyor. Dudakları aralanıyor. Nerdeyse, 'sen ara, ben içkimi içeceğim' diyecekken diyemiyor. Yüzüme bakıp kalıyor.</p>

  <p>"Biraz daha konuşsana. Yani, herhangi bir şey söyle. Sesin yeniden çıksın yani... "</p>

  <p>"Aysel'in izini bulalım, sonra da adam gibi bir içki..." diyorum. "Aysel götürülmesinin, hele Sevil yüzünden götürülmesinin bir erinç kaynağı, bir onur kaynağı olmadığını çoktan anlamıştır. Onun durumu bir an böyle almasına neden benim; böyle bir an şaşkınlaşıp tökezlenmesine... Engin'i aramıza dostlukla katarken bile eksilmeyip çoğalan birlikteliğimize -'bile' dememeliydim ama, katarak demeliyim- eksiklik bulaşmıştır kaygısı... Dün, adam gibi pekiştirmeye çaba harcadığı ne varsa, yeniden çatlamıştır kaygısı... "</p>

  <p>Daha konuşmak, bu konuda pek çok konuşmak istiyorum ama, Tezel yetenekli parmaklarını usulca dudaklarıma koyuyor:</p>

  <p>"Anladım," diyor. "Anladım Ömer. Sonra yine sarhoşlaya-bilirim. Ne ki, bir tek an, şu an ayık olduğuma seviniyorum. Yoksa ayırdettiğim şeyin gerçekliğine, kendi zamanı içinde ve benim için gerçekliğine inanamazdım."</p>

  <p>Bu kez ben şaşkın bakıyorum Tezel'in yüzüne. Neon ışıkları altında bu yüzü, bu yüzün çizgilerinde vurdumduymazlıktan, bir kopuştan arınmış duyarlı anlamı çırılçıplak yakalayarak büsbütün şaşkınlaşıyorum.</p>

  <p>"Seni sayardım Ömer. Senden çekinirdim hatta... Sana, seni sevdiğimi de söylerdim ama, sever miydim? Sevmezdim galiba. Seni kuru, fazla serinkanlı bulurdum. Sesinde hep öğüt vermeye hazır bir tınlama olurdu. Bu beni ürkütürdü. Bu gece elime geçeni seçmeden içtimse, belki de senden bana geçen o ürküntüden korunmak içindir... Bilmiyorum. Beni suçlamana izin vermemek içindir... Sana karşı da önüme küstahlıkla örülmüş bir savunu kalesi çekmek için... Az önce, 'İlkin Aysel'in izini bulalım' derken sen, Sesin çok değişik çıktı. Ardından söylediklerinde de... Bildiğim sesinin çok dışında bir tınlaması vardı. Yüzüne bakıyorum; öğüt verici değilsin. Bana öyle geliyor ki -elbet yine içeceğim, hep içeceğim ama-, şu an'daki sesin ve yüzün varoldukça, içerek içmeyerek dayanmak zorundayım. Dayanmak... Utanıyorum!.."</p>

  <p>Her yöne doğru atılmış bir çığlık gibi Tezel'in 'utanıyorum'u. Koskocaman bir solukta ordan boşalan yere, kendi içine büzülüyor. Islak bir kedi örneği büzülüyor. Sonra ansızın dikleniyor. Kahvaltı artığı balrengi gözlerinde çılgın bir ışık yanıyor.</p>

  <p>"Ama," diyor Tezel, "sesindeki bu tınlama yapaysa ve yeniden sınayıcı kesilirse en büyük düşmanın olabilirim."</p>

  <p>İçerek içmeyerek; intiharın değil, sessiz bir ölümün değil, çıldırırım -işte o, yaşama dalmış çıldırırım- eşiğinde bir Tezel görüyorum. Ürperiyorum.</p>

  <p>Neyse ki yaram hep usul usul kanıyor. Beni o ısıtıyor.</p>

  <p>Bir taksiye biniyoruz. Anadolu Kulübü'nü geride bırakıyoruz. Burnumda kömür ve barut kokusu, kulaklarımda hâlâ Ankara Misket Havası ve şuramda o yara.</p>

  <p class="p5"><span class="t8">Ankara, 1974-1978</span></p>

  <p><a id="a80"></a><span class="t11">SON</span></p>
</body>
</html>
