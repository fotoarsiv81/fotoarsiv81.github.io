<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>IX</title>
</head>

<body>
  <h1 class="h12"><a id="a64"></a>IX</h1>

  <p><a id="a65"></a>"Kokteyl, nikâh, oturarak ve ayakta yemekli düğün! Temel çok sağlam atılıyor." Tezel bir şey söyledi. Ama ne söylediğini ayırdedemedim. O da sormak zorunda kaldı: "Böyle bir temel atma töreninde, böyle derin derin ne düşünüyorsun kuzum?" "Kötü bir roman yazıyorum," deyiverdim ben de.</p>

  <p>Ayşen'i anlatsam mı ona? Kendimi ve Ayşen'i yanyana koyup anlatsam... O zaman belki Ayşenciğe biraz yakınlık duyar. Onu biraz sevmeye başlar. Bunu göze alamam. Tezel, ikide bir annesinin, abisinin, Nuriş hanımefendinin, Tuncer'in, Gönül hanımın vesairenin arasına getirip getirip Ayşen'i koyduğumu, orada kendime de bir yer ayırdığımı bilse, basar kahkahayı.</p>

  <p>"İyi. Yaz bakalım profesör, yaz..." diyor. "Ama içine beni de koy haa!" "Koydum bile," diyorum. "Başkişi yapmamışsındır."</p>

  <p>"Birini başkişi yapsak, Ayşen'i yapardık değil mi? Ne olsa onun düğünü ya da onun cenaze töreni bu. Aslında bu romanın hiç başkişisi yok."</p>

  <p>"Başkişi bu işte. Bu gece. Daha ne olsun? Bu yılın bu ayında ve bu saatte, güç taşra yıllarını geride bırakıp, burada muradına ermiş mutlu zaman parçası."</p>

  <p>Tezel, dili usulca dolanarak söylüyor bunları. Dili dolanıyor olmasa, söylediğini önemseyebilirim. Bunda büyük bir gerçek payı olduğunu söyleyebilirim ona. Ama bunu hem Tezel söylediği, hem de söylerken dili dolandığı için, değindiği şey gerçekdışıymış izlenimi veriyor. Daha ayık bir kafayla daha inandırıcı kılınabilir bu.</p>

  <p>"Az önce, beni o reklâmcı kadınla bırakıp gittin ya hani, hani annemin yanındayken sen, kimdi o karşında ellerini uğuşturup duran delikanlı? O kara kâhküllü kadın?"</p>

  <p>Kaşlarında büyük bir can sıkıntısının ağırlığı.</p>

  <p>"Sahi, kimdi o güzel çocuk?" diye yineliyor.</p>

  <p>"Eski bir öğrencim."</p>

  <p>O eski öğrencimin yüzünün yarısını, karısının yüzünün yarısıyla yanyana, nikâh masasının yakınlarında bir yerde seçiyorum. Yıldız&rsquo;ın ince uzun elinin Tuncer'in alnına düşen bir tutam saçı okşayarak yana çektiğini bile görüyorum. Saçlar alında yana itilirken, Tuncer de irkiliyor. Kendini usulca karısının ince uzun parmaklarından kaçırıyor.</p>

  <p>"Güzel, ama budala bir çocuk."</p>

  <p>"Devrimci bir öğrencimdi."</p>

  <p>Tezel, kendisini hiçbir şeyin ilgilendirmediğini, salt içmeyi seçtiğini falan unutup, kadehini karşı duvara fırlatıveriyor. Bir şangırtı kopuyor. O şangırtı arasında Tezel'in:</p>

  <p>"Devrim!.." dediği duyulamıyor.</p>

  <p>Herkes bizden yana dönüyor. Ayten hanım, buruşuk göz-kapaklarına doldurduğu yeşil boyalarla koşup geliyor:</p>

  <p>"ŞısstttL"</p>

  <p>Sonra, dehşet içinde, ama fısıltıyla soruyor:</p>

  <p>"Ne oldu efendim?"</p>

  <p>"Bir şey yok, efendim," diyor Tezel de. "Şuna bir bakayım... "</p>

  <p>Devrimci öğrencime mi bakacak yakından, nikâhın kıyılışına mı?</p>

  <p>Ayten hanımın sorusunu böylece havada bırakıp kalabalığın arasına yürüyor. O kalabalık da zaten şangırtının geldiği yana doğru daha uzun süre bakma fırsatı bulamıyor. Garsonlar saçılan cam parçalarını toplamaya koşuyorlar. Nikâh kıyılmak üzere.</p>

  <p>"Silâh patladı, dedi Nuriş ablam. Ondan koşup geldim beyefendi. Bayılıyordu kadıncağız."</p>

  <p>"Orada bir bardak düştü galiba. Meraklanmayın..." Bu kadınla kapı önünde tanışmıştık. Daha gelirken. Şimdi kim olduğumu unutmuştur bile. Öyle sanıyordum. Yanılmışım. "Nikâh kıyılıyor Ömer bey. Siz de yaklaşsanıza." Direnmedim. Burası iyidir hanımefendi, demedim. Ayşen'i görmek -daha doğrusu ona bir kez daha görünmek- için bir özür bulmuş oldum hatta. Kadının beni kolumdan çeke çeke kalabalığın arasından geçirip ta nikâh masasının yakınma, bir ucuna dek götürmesine izin verdim. Tezel yanımda kalsaydı, belki de sürüklenmezdim. Dışı sağlam, içini kurtlar kemirmiş bir ağacım. O ağaç şimdi, iki kolunu göğsüne kavuşturarak, kalın çerçeveli gözlükleri arkasında duruyor.</p>

  <p>"Ayşenciğim, ayağına basmayı unutma haa!.. "</p>

  <p>"Ohh, gaşL" diye fısıldıyor Ayten hanım. "Bizim Gönül hep böyledir. Sesini alçaltmasını hiç öğrenemedi gitti. Şu an'da gelinimizden daha heyecanlı, inanın."</p>

  <p>Kayınvalidemin sesini de bu arada işitiyorum:</p>

  <p>"Kim o Müjgân? Kalabalıktan seçemiyorum."</p>

  <p>"Gönül hanım anneciğim... Ayşen'e Ercan'ın ayağına basmasını söylüyor da. Hani, 'evet' demeden o? Bir dakika, ben Gönül hanımı şuraya çekeyim... "</p>

  <p>Müjgân masadan ayrılıp Gönül hanımı Ayşen'in yanından uzaklaştırmaya gelirken beni görüyor. Elini iki göğüs arası çizgiye koyup:</p>

  <p>"Ne oldu Ömer? Tezel bir şeye mi sinirlendi?" diye soruyor bana. "Yüreğim ağzıma geldi. Neydi o? Bak hâlâ yatışmadı çarpıntım... "</p>

  <p>Yanıtımı beklemiyor. Gönül'ü oradan hemen uzaklaştırması gerek.</p>

  <p>"Bir dakika Gönülcüğüm... Şöyle çekilir misin? Annem iyi göremiyor da... "</p>

  <p>"Ay afedersiniz!"</p>

  <p>Kadıncağızda yine büyük bir suç işlemişlik hali. Bir eziklik. Süt dökmüş kedi gibi geri geri çekiliyor. Sanki o bardağı kendisi fırlattı duvara. Sanki, bunca kişi ortasında gelinle damadın herkesçe görülebilmelerini engelleyen tek kimse o. Böyle bir suç işlemekten perişan, Ayşen'e seslenmesinden ise bin pişman; köpüre köpüre halkanın en önüne çıkıp duran pembe kızını da kolundan tutup sürükleyerek gerilere çekiliyor. Pembe köpüğün annesinin kalçasına bir yumruk indirdiğini görüyorum. Gönül hanım da onun basma usul bir yumruk atıyor: Kibar olsana, başımın belâsı!</p>

  <p>Ayşen, tam bu sıra beni yeniden seçti. Yeniden şöyle bir doğruldu, ayağa kalkacak gibi mi yaptı, yoksa bana mı öyle geldi? Ben onu hiç görmüyormuş gibi yapıyorum. Hep başkalarını görüyormuşum gibi.</p>

  <p>"Ayşen Dereli... Ercan Özkan... Evlenmeye karar verdiniz... Evlenmeye mani bir haliniz olmadığı anlaşıldı... "</p>

  <p>Derin bir sessizlik.</p>

  <p>"Bu köpoğlu sessizlikler canıma okur benim işte!.. "</p>

  <p>Dönüyorum. İlhan. Yeniden kravatını gevşetiyor. Boğazına bir şey tıkanmış, onu eritmeye çalışıyor. Bununla da yetinmiyor. Kolumu tutup sıkıyor: Babayım ben. Bana güç ver Ömer, kardeşim...</p>

  <p>"Bak, Müjgân seni yanına çağırıyor İlhan," diyorum onun kulağına.</p>

  <p>Çünkü Müjgân orada, kızından iki adım beride, sulanmış gözleriyle kocasına bakıyor, İlhan'ın yanı başında olmasını istiyordu.</p>

  <p>İlhan, insan duvarlarının önünden sessizce geçti. Başı yerde, sessizce vardı karısının yanına. Müjgân onun elini tuttu, sıktı.</p>

  <p>Ayşen'e bakıyorum. Ayşen artık bana bakmıyor. O zaman ben kaçamak bakışlarla Ayşen'e bakıyorum. Dahası, şu an Aysel'i düşünüyorum. Bir kez daha onun, bana açık olduğu denli, benim ona açık olmayı göze alamadığımı.</p>

  <p>Ayşen gözlerini kapıyor. Beni alıp içine yerleştiriyor. Oraya, yüreğinin kuytuluklarına. Ben ne yapıyorum? Yüreğim nice kanırılsa, artık Ayşen gibi yirmi iki yaşında olamıyorum. Onu tutup bağrıma bastıramıyorum. Uzaktan bile... Bunun yerine nikâh memuruna bakıyorum. Tanık korgenerale, tanık bankacıya bakıyorum. Damadın fırfırlı gömleğine bakıyorum. Karanfillerin, aslında bir türlü sevemediğim bu tören çiçeklerinin daha da sevimsizleştiklerini düşünüyorum. Birçoğu sapsız. Sap yerine ince çubuklar geçirilmiş.</p>

  <p>"Siz, Ayşen Dereli, Ercan Özkan'la evlenmeyi kabul ediyor musunuz?"</p>

  <p>Gözlerini açtı mı? Ne dedi? 'Evet' dedi mi? Müjgân boyalı gözlerini silip durduğuna göre, demiş olmalı, flaşlar patlıyor. Durmadan flaşlar patlıyor.</p>

  <p>"Tanıklar lütfen... "</p>

  <p>Tanıklar defteri imzalarken yine flaşlar patlıyor. Sonra, oturanlar da ayağa kalkıyorlar. Ayaktakiler iyice ayakta oluyorlar. Alkışlar da oluyor. Birçok konuşmalar oluyor. Fısıltıyla ya da yüksek sesle.</p>

  <p>Kayınvalidemin sesi:</p>

  <p>"Kıyıldı mı Müjgâncığım?" diye soruyor. Demek kimse bir şey anlamadan olup bitti bu iş.</p>

  <p>"Paşa imzalıyor anne... "</p>

  <p>"Rıfat Paşa mı?" "Rıfat Paşa anne... "</p>

  <p>"Allah bahtiyar etsin Ayşenimizi. Güzel yavrumu. Bakmaya kıyamıyorum, Müjgân... " "Ah anneciğim... "</p>

  <p>Bu sözler kulağıma küçük hıçkırıklar gibi çarpıyor. Sonra İlhan'ın bozgun ordular kumandanının sesini çağrıştıran sesi:</p>

  <p>"Susun yahu! Beni de ağlatacaksınız şimdi... "</p>

  <p>Fısıltılar, fısıltılar...</p>

  <p>Elbirliğiyle kurbanımızı verdik. Şimdi duası okunuyor.</p>

  <p>Artık eller öpülecek, eller sıkılacak. Herkes mutluluk dileklerini sunacak. Sunamayanlar için gelinle damat masadan masaya, gruptan gruba dolaşacaklar.</p>

  <p>Fotoğraflara girmemek için de olabilir; ben geri çekiliyorum; kendimi Ayşen'den kaçırırken Tezel'in elini elimde duyuyorum. O da işitilir işitilmez bir sesle konuşuyor şimdi:</p>

  <p>"Neyin var?"</p>

  <p>"Neyim varmış? İlhan'a bakıyordum... "</p>

  <p>"Baktığın yerde benim gördüğümü göremezsin ama. Oysa romanın için nasıl da gerekli.</p>

  <p>"Nedir senin gördüğün?"</p>

  <p>"Şu an'da abimin kulaklarında kızının sözleri çın çın çınlıyor: Sen benim düşmanımsın! Baş düşmanımsın baba!.. "</p>

  <p>Nedense gülüyorum.</p>

  <p>"Ne gülüyorsun?" diyor Tezel. "Sen gül. Benim de hâlâ bazı duyargalarımın çalıştığı zamanlarım var. Öyle işte, İlhan'ın kulaklarında çın çın ötüyor o sözler. Sol kulağına küçük parmağını sokmuş, çalkalayıp durması neden sanıyorsun? Bak ama, yabana atma. Beni iyi dinle Ömer. Parmağı çınlayan kulağına takılı kaldıysa, şunu düşünüyor da ondan: O gün nasıl vurmadım bu Ayşen'i ben? Saçlarından yakalayıp nasıl kapı dışarı etmedim; defol git serkeş halalarının yanına, daha beter ol, demedim? İyi ki dememişim. Sessiz sedasız bütün tehlikelerden sıyırıp çıkardım kızımı. Mutlu olmak da ona düşer.</p>

  <p>Dur, daha bitmedi. Şimdi, belli etmeden bir daha bak yüzüne. Bak şu an'da ne düşünüyor: Kızım, düşman gibi durma bana karşı öyle. Hadi, gülümse biraz. Gül biraz, yıllar sonra nikâh resimlerine baktığın zaman, ay ne çirkin çıkmışım öyle, altı karış suratla ne berbat çıkmışım, dersin. Neden birazcık gülümsememişim, dersin. Anan gibi. Anan sık sık der bunu. O der fakat, bana taş atmak için der. Kala kala bu taşra bozuntusu avukata kaldım işte, diyemediği için, ay ne suratlı çıkmışız resimlerimizde İlhan, der durur. Son yıllar o taşra bozuntusu avukat ona Amasya'nın sünepe milletvekili babasının veremediği her şeyi verdiği için, artık, ay ne çirkin çıkmışız resimlerimizde İlhancığım derken, ah ben nasıl bilememişim o günler senin değerini, demek istiyor. Ne var Ömer, sonunda ben de düğünle organik bağ kurmaya başladım, diye mi şaşıyorsun? Yanılıyorsun. Ben sadece sana yardım etmek istiyorum. Aa tabii, bak unutuyordum. İlhan en çok da şu soruyu soruyordur kendi kendine: Kimdir tek yavrumu bana düşman eden? Ha kızım, kim ayırdı seni böylesine benden?"</p>

  <p>Sözleri kulağıma ılık bir esinti gibi doluyor. Ben de onun kulağına:</p>

  <p>"Olabilir, olabilir," diye fısıldıyorum.</p>

  <p>"Olabilir değil, öyle. Çünkü aynı soruyu bir kez de bana sormuştu. Acıklı bir gündü doğrusu. Bir kez, İstanbul'a geldiğinde, bir dolu içtikten, zilzurna olduktan sonra, gelip beni bulmuş, efkârlanıp: 'Yahu Tezel, niye böyle darmaduman olduk be? Neyimiz eksik?' diye sormuştu. 'Düşman kardeşlere döndük', demiş, ağlamaya başlamıştı da, nerdeyse beni bile ağlatacaktı. Onun için kafadan attığımı sanma."</p>

  <p>"Sanmıyorum zaten," diyorum. Tutup Tezel'in yeniden ve çok fazla titremeye başlayan elini öpüyorum. Bunu neden yaptığımı bilmiyorum.</p>

  <p>"Şimdi bu eli ne yapayım Ömer? Naftalinleyip anılarımın arasına mı katayım? Bak, surdan bir kadeh içki kapıp gelmezsen, öyle yapacağım. Büyük profesörümüz, çok duygulandığı bir an'da, tutup şu elimi derin bir saygıyla öpüverdi, diye yıllar boyu anlatıp gezeceğim. Beni önemsedi biliyor musunuz, önemsedi beni, diye övünüp duracağım... "</p>

  <p>"Seni severim Tezel, bilirsin."</p>

  <p>"Yok, sen yalnız Aysel'i, bir de, hangi adreste oturduğunu pek bilmediğin halkını seversin."</p>

  <p>Böylece eski Tezel oluyor. Her şeyin dışına çıkıyor. İyi bir cins viskiyi özlüyor. Ben de bakmıyorum, ama şu an'da kimse içki dağıtmıyor.</p>

  <p>Orada, iki adım ötemizde tebrikler, 'Allah mesut etsin'ler, el öpmeler, el sıkmalar, boyunlara sarılmalar sürüyor. Orkestra yüksekliğinden kötü televizyon programlarının sinyal müziği gibi bir müzik patlak veriyor. Bir ses, aynı kötü müzik patlamasının aranağmesi olarak' kulaklarımıza doluyor:</p>

  <p>"Ooo, enişte baldız kafa kafaya vermiş kimi çekiştiriyorsunuz bakalım ha?"</p>

  <p>Emekli albay, kıyılan nikâhın ve bir anlamda asıl şimdi başlayan düğünün hakkını verebilmek için, benim serinkanlılığıma, soğukluğuma bile aldırmadan, olanca sırıtkanlığı ile gülüyor. Bir anlamda asıl şimdi başlayan gecenin hakkını verebilmek için, sonsuz bir pişkinlikle Tezel'e göz kırpıyor:</p>

  <p>"Deminki şakanız var ya Tezel hanım, unuttum sanmayın haa! Acısını çıkaracağız. İlk dansı sizinle edeceğim. Ayşen'le Ercan'ın şerefine sizinle bir de karşılıklı göbek atacağım, bakın görürsünüz... "</p>

  <p>Her şeyi yaşadığını, artık hiçbir şeye şaşmayacağını ve hiçbir şeyi de takmayacağını sanan Tezel'in yüzünden, gözlerinden öfke fışkırıyor ansızın. Dudaklarından o uzak, alaycı gülümsemesi tümüyle siliniyor.</p>

  <p>"Sen git albayım, önce bana o gizli gizli içtiğin iyi cins viskilerden getir bakalım hele!" diye buyuruyor.</p>

  <p>Kaşları iyice çatılmış. Bir köpeği tekmelemeye hazır.</p>

  <p>Fırlatılan kadehin ardından daha kötü bir olay çıkmasını bekliyorum ama, boşuna beklemiş oluyorum. Emekli albayımız bu buyruktan son kerte hoşnut:</p>

  <p>"Emredin"i yapıştırıyor. Tezel'den ucu bucağı görünmeyen, istediği kadar bozdurup bozdurup harcayabileceği bir açık bono almışçasına, uçarak gidiyor. Daha doğrusu gidecekti. Ama önünde koskoca bir engele tosladı. İlhan, kulak çınlamaları dinmiş, Ertürk'ü omzundan yakaladı. Tebrikler; bahtiyar olsunlar, mutlu olsunlar Müjgân hanım; çok yakıştılar birbirlerine valla; bir yastıkta kocasınlar, kutlarım hanımefendi, kutlarız beyefendi; teşekkürler, sizi yorduk Paşam; tebrikler, uğultuları arasında; kızım, Ayşenciğim, a dur, eteğine bastılar ayol, çınlamaları arasında gürledi:</p>

  <p>"Nerdesin be Ertürk kardeşim? Nerdesin be canımın içi? Söylesene herkes yerini alsın! Söylesene yemek başlasın. Baksana her şey yolunda mı?"</p>

  <p>Bir an. Emekli albay, İlhan'ın yüzüne açması bir bakışla bakıp kalıyor:</p>

  <p>"Efendim?"</p>

  <p>"Her şey yolunda mı?" Yolunda komutanım!</p>

  <p>Kore'den dönüşleri çiçeklerle, marşlarla karşılanan bu albay mı?</p>

  <p><span class="t7">&nbsp;</span></p>
</body>
</html>
