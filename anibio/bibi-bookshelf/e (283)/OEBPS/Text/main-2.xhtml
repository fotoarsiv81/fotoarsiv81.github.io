<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>Ama yolun başında çok yakında bir patlama oldu. Bir tarama sesi ve bir patlama. Sonra çığlıklar ve başka silah sesleri. Motorlar durmuştu. Havada hâlâ kurşun sesleri titreşiyordu sanki. “Teslim olun,” diye bağırdı bir ses. Bir sessizlik oldu, derin bir sessizlik, sonra gene gümbürtüler, patlamalar ve o korkunç kurşun sesleri bütün çevreyi sardı.</p>

  <p>Bir ağacın arkasına atmıştım kendimi, her patlamayla biraz daha geriliyor, büzülüyor, otların içine gömülüyordum; arada suskunluk olunca gene yola çıkıyordum. Hâlâ sürüyordu ölümcül darbe sesleri. Yolun dibinde o çiftçiyi gördüm, öküzleriyle öylece duruyordu.</p>

  <p>Adamın yanına gittiğimde silah sesleri sıklaşmıştı. O boğuk sesler el bombalarına aitti ve birbiri ardına patlıyorlardı. Kurşun sesleriyse sanki insan çığlığı idi.</p>

  <p>Çiftçi öküzlerini bir sazlığa soktu. Benim geldiğimi gördü. Bir sonraki ölümcül sessizlikte daha iyi gizlenmek için şöyle bir yer değiştirdi; yaşlıydı ve sazlara tutunup kalmıştı. O sırada öküzü bağırmaya başladı.</p>

  <p>“Yavaş,” dedim ona, “gelin gizlenin.” Sazlığa atladım ve adamı tuttum.</p>

  <p>Ama çarpışma bitmişti. Her şey bir anda susuverdi. Kamyonlar gene çalışacak mı diye dinledim, bağırıp çağıran var mıydı diye kulak kabarttım.</p>

  <p>Çiftçi öküzlerinin ortasında duruyordu. Onları sazlığın sık yerine iterek daha iyi gizlemek istedi, sazlar çıtırdadı; ona ses etmemesi için çıkıştım sessizce.</p>

  <p>Bunun üzerine ihtiyar adam oturdu, öküzlerini bağladığı ipi tutuyordu elinde.</p>

  <h3 id="u9c59af4b-962e-44ff-a882-c92671e33a4f" style="text-align: center;"><span style="font-weight:bold;">XXII</span></h3>

  <p>Uzun süre öylece kaldık. Biraz önce kamyonların motorunun çalışıp sonra da ağaçların arasından uzaklaştığını duymuştuk.</p>

  <p>Köşeden bir kadın belirdi. Koşarak iniyordu. Onu yol ortasında bekleyip neler olduğunu sordum. Bana korkuyla bakıyordu. Şalını başına örtmüştü. Öküzlerin sahibi ihtiyar da başını sazların arasından çıkarttı. Yaşlı kadın bir şeyler bağırdı, elleriyle kulaklarını kapattı. Ben, “Yukarıda kimse var mı?” diye sordum. Başıyla evet işareti yaptı, konuşamadı.</p>

  <p>Sonra köşede bisikletli bir delikanlı göründü. Hızla iniyordu, “Geçilebiliyor mu?” diye seslendim. Çıplak ayaklarının birini toprağa dayadı, mucizevi bir biçimde durdu ve bana bağırdı: “Çok ölü var, çok ölü var.”</p>

  <p>Ben de temkinli bir şekilde o köşeye vardığımda büyük kamyonu gördüm. Duruyordu, boştu, yolu yanlamasına kapamıştı. Benzin akmış her yere yayılmıştı, ama bu yalnızca benzin değildi. Kamyonun önünde insan bedenleri yatıyordu ve ben oraya yaklaştıkça benzin kırmızılaşıyordu. Ayakta olan birileri, kadınlar ve bir papaz şaşkın şaşkın dolanıyorlardı ortalıkta. Bedenlerin üzeri kanlıydı.</p>

  <p>Bir tanesinin -yeşil-gri çizgili- yüzü dağılmıştı, ama ayakları hâlâ kamyondaydı. Yanağının altından beyni ve kan akıyordu. Daha ufak tefek biri ellerini kamına kapamış, sarı bir yüzle yukarı bakıyordu. Ve başka kıvrılmış, yaralanmış, yüzüstü kapaklanmış, morarmış cesetler vardı. Yatanlar ufak tefek bir paçavra çıkını gibi görünüyorlardı. Kenarda otların üzerinde bir tanesi vardı, hem ateş edip hem de korunmak için yolun kenarına atlamış olmalıydı. Dizleri kabuk bağlamış, sanki canlıydı, ağzından ve gözlerinden kan boşanmıştı, sanki diken bir taç takılmış çocuk mumyası gibiydi.</p>

  <p>Papaza, ölülerin hepsi kamyonla gelenlere mi aitti, diye sordum. Hareketli ve terli bir adam olan papaz, bana aklı karışmış bir ifadeyle baktı ve yalnızca onlar olmadığını, ilerideki evlerin yaralı dolu olduğunu söyledi.</p>

  <p>“Önce kim saldırmıştı?”</p>

  <p>Bana yukarıdaki partizanların günlerdir bunları beklediklerini ve saldırdıklarını anlattı. “Onlar dört tanesini öldürdü,” diye bağırdı ağlayarak tespih çeken bir yaşlı kadın.</p>

  <p>“İşte bu da onun sonucu,” dedi papaz. “Şimdi vahşice misillemeler yapılacak. Buradan Belbo Vadisi’ne kadar her yan meşale gibi yanacak.”</p>

  <p>Tuzak iki büyük kayanın arkasına kurulmuştu. Kara gömleklilerden kurtulan olmamıştı. Öteki kamyonla partizanlar tutukluları götürmüşlerdi, ama önce onları bir duvara dayamışlar ve tehdit etmişlerdi: “Sizin yaptığınız gibi biz de sizi öldürebilirdik. Ama utanmanız için sağ kalmanızı istiyoruz.”</p>

  <p>İnsanlar çıkınlarını hazırlıyor, hayvanlarını serbest bırakıyorlardı. Artık kimse Due Rocce’de uyumaya cesaret edemezdi. Kimileri tapmağa tırmanıyordu, yerin kutsallığının onları koruyacağını düşünüyorlardı; ötekiler de salt gitmek olsun diye bir yerlere gidiyorlardı. Gecenin ilerleyen saatlerine kadar zaman vardı, çünkü bana seslenen bisikletli çocuk, yaralıları haber vermek için telefona koşuyordu. Kurtarabileceklerini kurtarmaya çalışacaklardı. Ertesi gün o yollar, sokaklar ölülerle örülü bir ağ olacaktı.</p>

  <p>Papaz eve koşmuştu; bir yaralı ölmek üzereydi. Ben ölülerin arasında kalakalmıştım, üzerlerinden atlamaya cesaret edemiyordum. Yukarıdaki çan kulesine bakıyor ve biliyordum ki yarından önce eve varmama olanak kalmamıştı. Beni geride tutan içgüdüsel bir davranış içerisindeydim, hemen sokağa koşabilir, gidebilirdim. Şu aşağıda Otino vardı, beni hiç olmazsa o saklayabilirdi. Eğer gece olmadan Alman istasyonlarını geçebilirsem, onunla birlikte bu öfkenin dinmesini bekleyebilirdim.</p>

  <p>Bir daha yere bakmadan yola çıktım, sazların ortasında öküzleri ile bekleyen köylünün önünden geçip, dümdüz yürüdüm ve bir saat sonra son tepeyi tırmanıyordum. Şu pırıl pınl gökyüzü altında, tepeyi inince Tinella Vadisi’ni görecektim. Sabahki zirvelerin bir parçasını gene gördüm. Çan kuleleri, kulübeler hep bir anlam yüklüydüler. Acaba evde de hep benzeri korkularla mı yaşayacağım diye soruyordum kendime. Bu arada yolları aşıyor, her köşede geriliyor, asla temkinsiz davranamıyordum. Bir el silahın ve onun vınlamasının ne olduğunu biliyordum.</p>

  <p>Gün batarken Tinella’ya ve demiryoluna varmıştım. Kızılağaçların altında, çamurlara basarak beklerken trenin ritmik sesini duydum.</p>

  <p>Yavaşça, oflaya puflaya geçen yerel bir yük treniydi bu. Basamakta duran bazı şişko Alman askerlerini fark ettim. Onların böyle yolculuk etmeleri içime su serpti, demek ki bölge hâlâ sakindi.</p>

  <p>Rayların üzerinden geçtim ve Otino’nun tepesini aradım. Mimoza ağaçları arasında yönümü bulmam zordu, ama zirveler kendilerini belli ediyorlardı. Bana doğru gibi görünen bir patikadan tırmandım, bir yandan da kulaklarımı dikmiş bir adım ya da yaprak hışırtısı duyar mıyım diye dinliyordum. Ağustos böcekleri türkülerini tutturmuşlardı gene. Bu arada yıldızlar da ışımaya başlamışlardı.</p>

  <p>Otino’yu bulamadım, ama tepe aynıydı. Yorgundum, açtım, ayakkabılarımı toprakta zorlukla sürüklüyordum. Bir bağın içindeki bekçi kulübesini gördüm. Taştan örülmüştü, kapısı yoktu, karanlıkta girdim, korkumu yenerek yere oturdum; torbama yaslandım.</p>

  <p>Uyandığımda gecenin bir yarısıydı, sırtım ve ensem ağrımış, uyuşmuştu. Çok uzak olmayan bir yerden köpek havlaması işitiliyordu, onun da gece başıboş gezen ve acıkan bir köpek olduğunu tahmin ettim. O karanlıkta köpeğin sesi bütün toprağın sesiydi. Yan uyur, yarı uyanık titriyordum.</p>

  <p>Çıktığım görülmesin diye şafaktan önce ayrıldım. Ay hâlâ gökyüzündeydi. Arkama dönünce o kulübenin terk edilmiş basit bir şapel olduğunu fark ettim; hâlâ kırık dökük, gül biçimli bir penceresi vardı. ‘Aramakla bulunmaz,’ diye düşündüm. Sessiz sessiz eski bir sözü dillendirdim.</p>

  <p>Ayın ardından güneş doğdu ve ben üşüyordum, acıkmıştım, korkuyordum. Bir buğday tarlasına büzüldüm, bir yandan düşen şebneme lanet ederken bir yandan o ölüleri, o kanı düşünüyordum. ‘Düşünmek onlara dua yerine geçer,’ diyordum.</p>

  <p>Gün iyice ışıyınca alçak evleri buldum. O kadına haberleri verdim. Otino kırlara gitmişti. Bir samanlıkta beklemek için izin istedim. Bana ekmek ve çorba verdiler, bir yandan yerken bir yandan da felaketin eşiğindeki kadınları sakinleştiriyordum.</p>

  <p>‘Yalnızca Timella’dan öteyi biçecekler,’ diyordum. ‘Zaten başka türlü geçemezdim.’</p>

  <p>Sonra rüzgârlı günler başladı, yamaçlar silinip süpürüldü ve bir sonraki doruklar görülmeye, küçük ağaçlar, evler, ta uzak ormanlara kadar her şey seçilmeye başlandı. Otino, bana tapınağın çan kulesini ve felaketin olduğu noktayı gösterdi. O dereyi tepeyi geziyor, insanlar görüyor, konuşuyor, konuşturuyordu. Bir sabah ormanlar arasından yükselen bir duman gördük. Aynı akşam köyde konuşulanlardan, Tanaro’ya doğru başka bir yerde bir çatışma daha olduğunu öğrendik. Almanlar ve faşistlerden oluşan bir çete yamaçlarda yakıyor, öldürüyor, çalıyordu.</p>

  <p>Geceleri samanlıkta uyuyordum; bana bir de battaniye vermişlerdi. Akşama doğru rüzgâr diniyordu ve biz silah sesi, patlama var mı diye kulak kabartıyorduk. Otino ile kırlarda, hiç böyle canlı görmediğim yıldızların altında kalıyor, ağustosböceklerinin sazı arasında karanlığa gözlerimizi dikip yangın, ateş var mı diye aranıyorduk.</p>

  <p>Tepelerin sonsuz karanlığında ateşler görür gibi oluyorduk.</p>

  <p>“Dikkat edin,” diyordu Otino, “oradan geçeceksiniz. Yaktıkları yerde gözcü bırakmazlar.”</p>

  <p>Ona yediğim birkaç lokmanın ücretini ödemek istiyordum. Annesi buna hayır diyor, yalnızca içini çekerek, neden savaş bitmiyor diye soruyordu. “Bir yüzyıl da sürse,” diye yanıtlıyordum onu, “kimin rahatı sizden iyi?” Kapının eşiğinde hâlâ boğazlanmış bir tavşanın kanı duruyordu. “Gördünüz işte,” dedi Otino, “hepimizin sonu bu olacak.”</p>

  <p>Onu o gece girdiğim bağa götürdüm ve buranın iyi bir sığınağa benzediğini söyledim. “Güvende olmak için kilisede olmak yetseydi,” dedi Otino, “kiliseler dolar taşardı.” “Burası artık bir kilise sayılmaz,” diye yanıtladım, “içinde ceviz kırmışlar, yerde ateş yakmışlar.”</p>

  <p>“Çocukken buraya gelir oynardık. Köyde olan biteni konuşarak içeri girdik.”</p>

  <p>Herkes korku içinde yaşıyordu, demiryolu boyunca bir Alman’a ateş edilecek, bir kamyonu durduracaklar diye heyecan çekiyorlardı. “Hiç kilise yaktılar mı?” diye ansızın soruverdim. ‘Yaktıkları yalnızca o kadar olsa, hiçbir şey sayılırdı,” dedi Otino.</p>

  <p>Bir akşam bulabildiğimiz bütün dalları topladık, atılmış mısır kabukları ile ateş yaktık, ama pencerenin altındaki o girintiye gizlendik. Sonra da alevlerin önüne oturup genç delikanlılar gibi sigara içtik. Şakayla, “Biz de ateş yakmayı becerebiliyoruz,” dedik. Başta pek sakin değildim, çıkıp dışarıdan pencereye doğru baktım, ama pek yansımıyordu. Pencerenin kemeri örtüyordu. “Görünmez, hayır,” dedi Otino. Yeni baştan köydeki tiplerden ve bizden daha çok korku duyanlardan konuştuk. “Onlar da artık yaşıyor sayılmazlar. Buna yaşamak denmez. Sıralarının geleceğini biliyorlar.”</p>

  <p>“Hepimiz siperlerdeyiz.”</p>

  <p>Otino gülüyordu. Uzaktan bir silah sesi geldi.</p>

  <p>“Başlıyorlar,” dedim.</p>

  <p>Kulaklarımızı diktik. Rüzgâr dinmişti, köpekler havlıyordu. “Eve gidelim,” dedim. O geceyi yattığım yerde dönerek, düşüncelerle titreyerek geçirdim. Samanların çıtırtısı sanki bütün geceye yayılıyor gibi geliyordu.</p>

  <p>Ertesi sabah yeni baştan beni bekleyen tepeleri inceledim. Beyazdılar, rüzgâr ve mevsim yüzünden kurumuşlardı, göğün altında iyice net görünüyorlardı. Yeni baştan kendi kendime, terör ormana tepelere kadar tırmanmış mıdır, diye sordum. Köyden ekmek almak için o dar yoldan tırmandım. İnsanlar kapı eşiklerinde bana kuşku ve merakla bakıyorlardı. Bazılarına selam veriyordum. Alandan yukarı bakınca öteki tepeler pembe bulutların sıraları gibi görünüyorlardı. Güneşin altında, kilisenin önünde durdum. Bütün bu olanlara inanamıyordum. Yaşam şu anda olduğu gibi güvenli, sakin bir gün olmalıydı. Çok uzun zamandan beri unutmuştum bunu. Kan ve savaş sonsuza kadar süremezdi. Bir süre böyle kiliseye sırtımı dayanıp durdum.</p>

  <p>İçeriden bir kız çıktı. Çevresine bakındı ve yoldan indi. Bir an için o da umuda kapıldı. Biçimsiz taşların üzerinde, rüzgârla, tedbirli bir şekilde yürüyordu. Benden yana dönmedi.</p>

  <p>Köyün alanında in cin top oynuyordu; birbiri üzerine yaslanan esmer çatılar, bana düne kadar güvenli birer sığınak gibi gelirken, şimdi ateş yakarak hayvanların tuzağa düşürüldükleri mağaralar gibi görünüyorlardı. Bütün sorun ateşin söneceği o güne kadar dayanabilmekti. Barışa ulaşabilmek için dayanmayı bilmek gerekiyordu.</p>

  <p>Akşam kulağımıza gelen söylentilere göre yandaki</p>

  <p>vadide, yalnızca yaşlıların ve kadınların olduğu bir köye baskın düzenlenmişti. Anlatanlar yemin ediyordu. Gerçekte hiç silah sesi duyulmamıştı. Ahırlar kundaklanmış, samanlıklar yakılmıştı. Halk, alevler içinde kaçarken danalarının bağırmalarını işitip geri dönememişti. Sabahın ilerleyen saatlerinde olmuştu bunlar, tam ben kiliseden bakarken.</p>

  <p>Otino tarlalarda ekin biçerken haberi duydu ve biçmeyi sürdürdü.</p>

  <p>“Bence,” diye bağırdım, “gidip bakmaya değer.” Şöyle bir durdu, elleriyle alnındaki teri sildi, “Gece git, daha az sıcak olur,” dedi.</p>

  <p>O gece gene oturup konuştuk ve ben tepelerden değil de Tinello’dan gitmenin daha akıllıca olacağı sonucuna vardım. Ertesi gün yola çıktım ve akşam evimde, ailemin yanında, Belbo’dan ve ormanlardan öte yandaydım.</p>

  <h3 id="u18873942-1a8c-4135-97aa-78805646d522" style="text-align: center;"><span style="font-weight:bold;">XXIII</span></h3>

  <p>Hiçbir şey olmadı. Altı aydır evdeyim ve savaş sürüyor. Üstelik şimdi havalar bozuluyor, büyük cephelerde ordular yeniden siperlere dönüyorlar ve bir kış daha geçecek, yeniden kan göreceğiz, radyo dinleyerek ateşin çevresinde toplanacağız. Burada yollarda ve bağlarda kasım çamurları çeteleri yıldırıyor; bu kış diyor herkes, kimsenin içinden savaşmak gelmeyecek. Zaten bu dünyada yaşamak bile güçken baharda ölmeyi bekleyeceğiz. Hem sonra dedikleri gibi kar bol olacak, geçen yılın kan da bu yıl yağacak. Pencereleri, kapıları örterse, hiç çözülmesin diye umut etmekten başka çaremiz kalmayacak.</p>

  <p>Buradan da ölenler oldu. Bunu, alarmları, o rahatsız kaçmalarımızı (annem veya kız kardeşim koşup beni uyandırıyorlar, pantolon ve papuçları kapıp, bağlara koşuyoruz ve orada o sevimsiz bekleme başlıyor) ve bunların utanç ve sıkıntısını saymazsak olan biten bir şey yok. Eylül boyunca tepelerden, demir köprüden silah sesi gelmediği gün olmadı — bir zamanlar av mevsiminde olduğu gibi tek tük atışlardı, ya da bir mitralyözün tespih çekmesi gibiydi. Şimdi giderek bu da seyreldi. Burada çocukların hayalini kurduğu türden bir orman yaşantısı sürdürüyoruz. Ve bazen düşünüyorum da, yalnızca çocuklara özgü o masum bilgisizlik, gerçek, numara olmayan, saf bilgisizlik bu olan bitenin nedenini kavrayabilir ve dövünmez. Zaten bu vadinin kahramanlarının hepsi çocuktu, çocuklara özgü o dimdik ve inatçı bakışlara sahipler. Ve eğer bizler -pek genç sayılmayan ve ‘Savaş çıkmak zorundaysa, gelsin buyursun,’ diyen bizler- savaşı yüreğimizde beslemeseydik, savaş da, bu savaş da temiz bir şeye benzeyecekti. Gerisi bilinmez. Bu savaş evlerimizi yakıyor. Yollarımıza, alanlarımıza kurşunlanmış cesetler bırakıyor. Bizi tavşan gibi o sığınaktan bu sığınağa koşturuyor. Sonunda etkin bir onayımızı almak için bizi de savaşmaya zorunlu kılacak. Ve öyle bir gün gelecek ki hiç kimse savaşın dışında kalmayacak - ne ödlekler, ne kederliler, ne yalnızlar. Ailemin yanında yaşadığımdan beri bunu çok sık düşünür oldum. Hepimiz savaşmayı kabulleneceğiz. Ve belki o zaman huzura kavuşacağız.</p>

  <p>Havalara karşın köylüler mısırlarını da topladılar, bağbozumu da yaptılar. Elbette eski yılların neşesi yoktu; pek çok kişi eksikti, bazıları da sonsuza kadar dönmeyeceklerdi. Köylülerimden beni, yalnızca yaşlılar ve orta yaşlılar tanıyorlar. O şenlik ateşleri, kaçamaklar, oyunlar yüzünden benim için bu tepe hâlâ bir çocukluk ülkesi sayılıyor. Eğer Dino burada yanımda olsaydı, elimi ona verirdim; ama o gitti ve bunu gerçekten yaptı. Bu, onun yaşındayken zor değil. Bunu yapan ve hâlâ yapmakta olan başkaları için daha zor oldu.</p>

  <p>Şimdi kırlar pek renksiz, ben gene de dolaşmayı sürdürüyorum; tepeye tırmanıyorum, iniyorum ve yaşantımın bu öyküsünü harekete geçiren bu hayali düşünüyorum. Bu hayal beni daha nerelere sürükleyecek, bugünlerde sık sık bunu düşünüyorum: Başka düşünecek ne var ki? Burada her adım, günün her saati ve tabii beklenmedik her ânı, beni bir zamanlar olduğum benle -hâlâ olduğum ama bunu unuttuğum- benle karşı karşıya getiriyor. Eğer bu yıla ait karşılaşmalar ve rastlantıları takıntı yaparsam, kendime şöyle soruyorum bazen: ‘Bombalardan, Alınanlardan, vicdan azabından ve acılardan kaçan bu adamla benim aramda ortak ne var?’ Yitirdiklerimi, o sokakları saran karabasanları düşününce yüreğim sıkışmıyor değil, hatta kendime, bu da yetmez, bu yaşananları bitirebilmek için dehşetin bizleri de, ayakta kalabilmeyi beceren bizleri de çiğnemesi, daha çok kan dökmesi gerekir diyorum. Ama sonunda o ben, o ben ki şu son zamanlara ait yüzleri ve huysuzlukları dikkatle araştıran beni görüyor ve gene de kendimi bir başkası, bunlarla ilgisiz birisi gibi hissedebiliyor, sanki bütün yaptıkları, söyledikleri ve çektikleri, gözlerinin önünde başkasının başına gelmiş gibi, anlatılmış bir öykü gibi davranabiliyor. İşte beni kandıran bu: Evde eski bir gerçeklik buluyorum, benim yıllarımdan, Elvira’dan, Cate’den, Dino’ dan, okuldan çok geride kalmış bir yaşantı; benim adam olarak hep istediğim ve umduğum yaşantıdan çok gerilerde; gene buradan çıkabilmeyi becerebilecek miyim diye merak ediyorum. Şimdi fark ediyorum ki bütün bu yıl içinde ve hatta daha önce, o hafif çılgınlıklar, Anna Maria, Gallo, Cate dönemlerinde, daha bizler çok gençken ve savaş hâlâ uzak bir bulutken, ben yalnızca uzun bir yalnızlık, yararsız bir tatil yaşamışım: Hani saklambaç oynarken bir çalılığa girip de mutlu <span style="font-style:italic;">olan,</span> yaprakların arasından göğe bakıp oradan çıkmayı unutan bir çocuk gibiymişim.</p>

  <p>İşte savaş beni bu noktadan yakaladı ve her gün yakalamaya devam ediyor. Ormanlarda gezinirsem, bölgeyi temizleyenlere yakalanma korkusuyla çukurlara sığınırsam, bazen dolaşan partizanlarla konuşursam (Giorgi de burada ekibiyle başını dik tutarak bana, “Karlı gecelerde tekrar konuşacağız bunları,” dedi.) savaşın bir oyun olmadığını görmüyor değilim; savaş buramıza kadar geldi, geçmişimizi de esir aldı artık. Cate, Fonso, Dino ve bütün ötekiler dönecekler mi, bilmiyorum. Bazen umuda kapılıyorum, bu da beni korkutuyor. Ama tanımadığım ölüler, cumhuriyetçi ölüler gördüm. Beni uyandıran onlar oldu. Eğer tanımadığım biri ölünce böyle bir hal alıyorsa, bu hali bile bizi üzerinden atlamaya korkutuyorsa, bu demektir ki yensek bile düşman bir insandır, kan döktükten sonra bunu örtmek, bu kana bir anlam vermek, dökeni mazur göstermek gerekir. Bazı ölülere bakmak bile utandırıyor. Artık onlar başkasının başına gelmiş bir şey sayılmıyor; oradan rastlantı sonucu geçtiğini hissedemiyorsun. O bedenleri toprağa düşüren yazgı, bizleri de onları görmeye tutsak ediyor, bizi ağlatıyor duygusuna kapılıyorsun. Bu korku değil, alçaklık hiç değil.</p>

  <p>İnsan utanç duyuyor, çünkü birbirini çok iyi anlıyor - gözler birbirine değsin yeter. O ölünün yerinde bizler de olabilirdik: Hiçbir fark olmazdı ve eğer yaşıyorsak bunu o kana bulanmış cesede borçluyuz. Bu yüzden her savaş sivil bir savaştır: Her şehit olan ayakta kalana benzer ve ona bunun nedenini sorar.</p>

  <p>Bu çıplak kırlarda gezerken kimi günler yüreğim ağzıma geliyor: Kuru bir kütük, bir ot düğümü, bir kaya sırtı bana uzanıp yatmış bedenler gibi görünüyor. Bu her zaman olası. Belbo’nun Torino’da kalmış olmasına üzülüyorum. Günün bir bölümünü mutfakta, o dövülmüş toprak tabanlı kocaman mutfakta geçiriyorum; burada annem, kız kardeşim, ev kadınları konserve yapıyorlar. Babam kilere girip çıkıyor, aynı ihtiyar Gregorio gibi yürüyor. Bazen düşünüyorum, ya bir misilleme, bir şımarıklık, yazgı evi yaksa, burayı dört kara duvara çevirse ne olurdu? Pek çok kişinin başına geldi bu. Babam ne derdi, kadınlar neler derdiler. Onların tarzı şimdilik, ‘Biraz kesseler ya şunu,’ şeklinde ve onlara göre gerilla savaşından başka bir şey olmayan bu çarpışmalar, bir zamanlar yortu günlerinde kargaşa çıkartan çocukların kavgasından başka bir şey değil. Partizanlar gelip un ya da hayvan isteyecek olsalar babam şöyle diyor: “Bu doğru değil. Buna hakları yok. Bari hediye isteselerdi.” “Kimin hakkı var ki?” diyorum ona. “Bak her şey bitsin, belli olur o zaman,” diyor babam.</p>

  <p>Ben bitebileceğine inanmıyorum. Şimdi savaşın ne olduğunu, sivil savaşın ne olduğunu gördükten sonra, biliyorum ki, savaş günün birinde biterse herkes şöyle soracak: “Peki, ya şehitleri ne yapacağız? Neden öldüler?”</p>

  <p>Ben ne yanıt vereceğimi bilemezdim. En azından şimdi bilmiyorum. Başkalarının da bilebildiğini sanmıyorum. Belki de bunun yanıtını bir tek ölüler biliyorlardır ve savaş yalnızca onlar için gerçekten bitti.</p>

  <h3 id="ua9c5aa3e-4524-464a-9680-1b4e39448f57" style="text-align: center;"><span style="font-weight:bold;font-style:italic;">Aile</span> <span style="font-weight:bold;">(1941 - 1942)</span></h3>

  <p style="text-align: center;"><a id="bookmark0"></a><span style="font-weight:bold;">Cesare Pavese ‘Öyküler’</span></p>

  <p style="text-align: center;"><span style="font-weight:bold;">Einaudi Yayınevi - 1953</span></p>

  <p>Bir zamanlar yaz gelince sandallarla gezerdik. Köprüden biner, külotlarımızı giyer ve ormanlara kadar giderdik. Bütün öğlen sonramızı orada geçirirdik. O zamanlar genç olduğumuzdan sık sık arkadaş da götürürdük yanımızda -ve hep olur ya- fenalaşırdık. Bu işlerin açık havada yapılamayacağını anlayabilmemiz birkaç yılımızı aldı. Şimdi düşününce anlıyorum ki Corradino utanıyordu.</p>

  <p>Otuz yaşımızı geçtiğimizde, Corradino birtakım deneyimler edinmişti ve eski hali ile aynı olduğunu sanıyordu, ama ırmağa geri döndüğü gün kürek çekme düşüncesinden tiksindi ve bir süre sandalları köprüden bakarak seyrettikten sonra bisikletine bindi ve evine döndü.</p>

  <p>Ertesi gün aynı ormanlara, uzun ve tozlu bir yolu aşarak gene gitti ve tepeleri aşarak vardığı Sangone’de sakin ve temiz bir göl buldu. Burası ırmağımızın sandalla varamayacağımız bir noktasında oluşturduğu bir su birikintisiydi de diyebilirim. Çalılar ve dallar arasındaki bu yeri pek sevdi, soyundu, külotu ile girdi suya, güneşe uzandı, söğütler arasından göğü seyrederek sigara içti ve unutamayacağı bir saat geçirdi: Kısa bir süre sonra bisikletiyle gene gitti oraya -temmuz ayıydı- ve bunu bir alışkanlık haline getirdi. Buradaki tehlike uzun süre kalıp sıkılmak olabilirdi, ama bir süredir kendini tanımaya başlayan Corradino önlemlerini <span style="font-style:italic;">aldı; ya öğlen olmadan</span> ya da gün batmadan bir saat önce dönerdi. Böylece dönmek için acele etmek zorunda kalırdı.</p>

  <p>Zaten dere yatağına varınca hep aynı şeyleri yapardı. Biraz güneşlenirdi, taşlı suyu yüzerek boydan boya geçer, üzerinden sular damlayarak çıkar, bir ağacın yere paralel dalına asılarak hem ısınır hem de kaslarını güçlendirirdi. Bütün bunlar, daha sonra içeceği sigaranın daha diri bir beden ve temiz bir solukla tadını çıkartabilmek içindi.</p>

  <p>Gündelik yaşamda -bunu hepimiz bilirdik- Corradino yalnızlıktan dehşetli korkardı. Möbleli bir oda kiralamıştı, ama sürekli bizlere gelirdi, bir akşamı tek başına geçirmek kadar onu korkutan hiçbir şey yoktu. Son âna kadar hep bir telefon ya da beklenmedik bir ziyaretçi geleceğini umardı; ama bu tip şeyler temmuz ortasında, yarı boş bir kentte pek zor olduğundan o ay kimseler ortaya çıkmadı ve Corradino tek başına kaldı. Neden tatile hemen çıkıp, deniz kenarına gidip, sevdiklerinin yanında olmadığını bana söylemedi.</p>

  <p>Sıkıntılı bir tedirginlik içerisinde, günlük işleri ve alışkanlıklarıyla oyalanarak yaşıyor; kararlarını hep erteliyor, tek günlük takıntısı olarak söğütlerin oraya kaçıyordu. Bedeni pek çabuk esmerleşti, bu da sanki o günlere bir anlam kazandırmıştı. Corradino gençliğinde hastalıklı bir tipti; sandal gezintilerinde güneşlenerek ve kürek çekerek iyileşmişti. Güneşlenemeden kışa giren bir bedenin hastalıklar karşısında silahsız olacağına inanırdı. Ama bu yılki kür -bana sık sık anlattığına göre- sağlıktan da öte nedenler taşıyordu: Bu kendi kendine dönme, eğilme, yakında yaşayacağını hissettiği bir olay için fiziksel bir hazırlıktı. Bu tür takıntıları vardı.</p>

  <p>O yıl Corradino arada sırada bir kızı arardı -Ernesta’yı ve akşamları onu odasına götürürdü. Kız koşarak gelirdi -her zaman serbestti- sonra onu yorgun, bitkin bırakır giderdi. Birbirlerini yirmi yıldır tanırlardı; uzun aralıklarla görüşmüşlerdi, her karşılaşma devamı olmayan gecelemelerle sona ermişti. Ama Corradino yalnız yaşamaya alışalı beri Ernesta’yı daha sık arar olmuştu, hep hoşlandığı bu kız artık sabit bir arkadaş olmuştu. İlk zamanlar Corradino onu gezmeye, kahveye, tiyatroya da götürürdü: Şimdi onu ne zaman arasa doğrudan odasına çağırırdı. Bir tuhafiyecinin kızı olan Ernesta onunla elbette seve seve evlenirdi. Basit bir kadındı, iyi zaman geçirtmekten ve koca aramaktan acizdi. Corradino ona bunu öğütlüyordu işte. Ama o, Corradino’nun kendine duyduğu sürekli gereksinmeye güvenerek, ona yumuşak, tatlı gözlerle iri iri açarak bakıyordu. Corradino bundan tedirgin oluyor ve o karşılaşmaların bir ertesi gününü huysuzlukla geçiriyordu.</p>

  <p>Temmuz başında onu artık görmemeye karar verdi. Söğütlerin altında geçirdiği yalnızlık onu bir tür gururlandırıyor, ergenlik yıllarından beri yaşamadığı o yalnızlık gereksinmesini gideriyordu. “Yaşlanacağıma yeniden çocuklaşıyorum,” dedi bana. Ama şimdi hepimizin bir yana dağıldığı saatlerin uzunluğu, işin yavaşlaması, grevler ve mevsimin boğucu havası, onu, o hazzı yeniden aramaya, ne kadar tekdüze olursa olsun bir kez daha bulmaya itti.</p>

  <p>Ernesta, onu anımsadığına sevinerek geldi gene. Teninin esmerleşmesini görmemesi olanaksızdı, Corradino ona yuvarlak bir açıklama yaptı. Ama daha sonra birlikte çıkıp dondurma aldıklarında -Ernesta bir çocuk gibi düşkündü dondurmaya- Corradino bundan da rahatsız oluyordu. Konu gene esmerleşmeye döndü ve her zamanki patavatsızlığı ile Ernesta şöyle dedi: “Hiç kimse beni havuza güneşlenmeye götürmüyor.”</p>

  <p>“Neden yalnız başına gitmiyorsun?”</p>

  <p>Ernesta gülümsedi.</p>

  <p>“Pek ciddi bir davranış sayılmazdı.”</p>

  <p>Corradino şöyle bir bakıp gülümser gibi yaptı. “Bunda çekinecek ne var?” dedi. “Gençken eğlenmene bak.” “Artık pek genç sayılmam,” diye yanıtladı onu Ernesta.</p>

  <p>Corradino içinden haykırıyordu: ‘Bu son kezdir,’ ve parmaklarının ucuyla onun saçlarını okşadı. Ona bakmadan gülümsedi. Okşanan bir köpek gibi yanağını erkeğin eline sürttü. O akşam Corradino başka bir söz etmedi, hatta tramvay beklerken de konuşmadılar. Emesta anlasın diye inatla sustu. “Yorgunsun,” dedi kız tam ayrılırken. “Hoşçakal,” dedi Corradino giderken.</p>

  <p>Her günün bir yarını vardır ve Corradino söğütlerinin arasına döndü. Güneşte çıplak yatarken keyifsizce sigarasını içiyor, çevresine bakınıyordu - su kenarında aynı çamurlu taşlar, aynı sessizlik, aynı kımıldamayan yapraklar. Bu çalılıkta günden güne hiçbir şeyin değişmediğini, ağaçların gökyüzüne uzanmasının onda hep aynı duygu ve düşünceleri uyandırdığını düşündü. Büyük bir olasılıkla yıllar önce kürek çekerek ormana gittiği günlerde görüp hayal ettikleri de bunlardı. Su damlacıkları, salkımsöğütler, bir kuşun geçişi, teninde kımıldamadan duran güneş. ‘işte yeniden,’ diye düşündü, ‘arkadaşa gereksinmem yok ve yalnız başıma güneşleniyorum. Yazın açık havada keyifsizlik yalnızca gelip geçicidir ve parlak ışık altında erir gider.’ Gene de Corradino -o akşam bize söylediğine göre- Emesta’dan ayrılışının da geçmişte kalan pek çok ayrılışa benzediğini ve bu yalnız kalma isteğinin pek eskiden kalan bir duygu olduğunu ayrımsadı.</p>

  <p>Olayların hep bu yöne kaymasındaki ısrarcılığı onu tedirgin ediyordu. Öğle güneşi altında boş yollardan bisikleti ile dönerken, kentin gerçekten boşaldığını sandı.</p>

  <p>O yıl bazı geziler düzenliyordum, o uyuşuk adam Corradino bana eşlik etmeye yanaşmadı. “Dağda da yanarsın,” dedim ona konuştuğumuz akşam, “ve eğer bu takıntının nedeni, tahmin ettiğim üzere bekârlığın ise sana bir oyalanma yolu da buluruz.” Ama Corradino, bana her şeyi oluruna bırakmayı yeğlediğini söyleyerek karımla aramda duran işlemeye gözlerini dikti. Öyle çaresiz bir hali vardı ki, bu bizi güldürdü. Yanık yüzünde gözleri ve dişleri bembeyaz dikkati çekerken o alnını kırıştırmayı sürdürüyordu. Bana ve karıma sanki başka bir şeylere hazırlanan, söz gelimi evliliği enine boyuna düşünen bir adam izlenimi veriyordu.</p>

  <p>Ernesta ile olan ilişkisini her zaman hakir görerek bize aktaran Corradino, o akşam bu konu üzerinde pek durmadı. Üstelik bambaşka -ve çok tuhaf- bir şey söyledi: “Eğer evlenmesi gerekirse, bunu yalnızca güneşte çok iyi esmerleşirse yapabilecekti.” Karım ona bunun nedenini sordu. “Başka biri olmak için,” diye homurdandı Corradino.</p>

  <p>Biz oradan ayrıldığımızda henüz Cate ile tanışmamıştı. Sonradan da anlatmadı bana. Bana uzun uzun ilginç bir övgü tonuyla, benliğine yapışıp kalan huysuzluklarından ‘sakinlik takıntısından’ söz etti, başına bir şeyler gelmesini istiyordu, yaşantısı değişmeliydi. Ama o hiçbir alışkanlığından vazgeçmemeliydi. “Hiç fark etmeden bambaşka biri olmak istiyorum,” diye açıklıyordu bana. Bu bana doğal göründü, ona da aynen bunu söyledim.</p>

  <p>“Otuz yaşım geçmiş bir adamsın. Yıllar herkes için geçiyor.” Corradino öylece susuyordu. Ve hemen sonra dozu artırarak, bana arzusunun bir düzen kurmak, terfi etmek, çalıştığı gazetede masa değiştirmek olmadığını söyledi. “Bu tip şeyleri yalnızca âşık olursam düşünebilirim. Şimdi umurumda bile değil. Gelecekten çok geçmişi düşünüyorum. Bir başkası olmak istiyorum.”</p>

  <p>Daha fazla açıklama yapamadı; o sırada kentte kalan ve onunla arkadaşlık edebilecek tek kişi olan Giusti’ye bile fazla bir şey anlatmadı. Evet Giusti, biraz alaycı bir tiptir, pek sır verilecek adam değildir, ama o ikisi anlaşırlardı ve olasılıkla Corradino ona da açılacaktı, ama Giusti de bizim yanımıza geldi. Gene de ağustostan önce görüştükleri birkaç akşam boyunca, Corradino’yu kaygılandıran bir şeyler olduğunu sezmişti.</p>

  <p>Bunu onun konuşmalarından değil de bir kahvede otururken gözlerim kapıya dikmesinden ya da açık havada karanlıkta ağaçlara bakmasından, o bakışlarındaki ateşten anlamıştı. “Sen pek yaz tipi değilsin,” demişti bir akşam. “Sıcağın üzerimdeki etkisi olumlu sayılmaz. Ellerinin arasında bir kadın olduğu bu kadar belirgin olmasa, sana bir hava değişimi önerirdim,” diye sürdürürken, öteki sessizliğini sürdürüyordu. “Bu sana iyi gelirdi.” Ama Corradino bir yanıt bulmuştu bile ve arkadaşının takılmasıyla şakalaşıyordu, kaygılı bir tavrı yoksa da sesindeki hüzün onu ele veriyordu.</p>

  <p>“Tamam,” diyordu Giusti, “ısrar etmek istemiyorum.” Ve Corradino’nun dudaklarında kaçırılan fırsatın pişmanlığı okunuyordu. Çünkü Corradino elbette ki arkadaşlarının ve kadınlarının ona yalvarmalarını, ısrarla aranmasını sevenlerdendi.</p>

  <p>“Bence bu çekingenlik,” demişti Giusti, konu bir başka kez açıldığında, “insanın kendini sevecek ellere teslim etmesi hoş olmalı. Bunu herkes söyler. Ama yüzsüzlük olmadan da uzun süre sürmez. Bu doğal değil. Bu, kadına bıçağı sapından vermekle eşanlamlıdır.”</p>

  <p>“Güzel olmadığı doğru,” dedi Corradino. “Böyle mutsuzluklar yaşandığıysa doğru.”</p>

  <p>“Güldürme beni,” dedi Giusti, “bir kadın sana koşarsa, o çoktan hesaplarını yapmış demektir. Bu çekingenliktir, söylüyorum sana.”</p>

  <p>Burada Corradino bir an sustu, sonra bunun bir alışkanlık sorunu olduğunu, bunun iyi yanının, bir kadın direndiği zaman çekingen insanın kazançlı çıktığını, çünkü böylece hiçbir şey olmadığını söyledi.</p>

  <p>“Demek direnen bir kadın, ha?” dedi Giusti gülerek. “Hiçbir şey olmuyor,” diye yanıtladı onu Corradino. “Bu durum senin hoşuna gidiyor...”</p>

  <p>“Evet.”</p>

  <p>Ağustosta Giusti de bizle dağa geldi, ona sorduğumuzda Corradino’yu yalnız ve arkadaşsız bıraktığını anlattı.</p>

  <p>“Deli bu adam,” diyordu. “Göreceksin bu yıl yazı Torino’da geçirecek. Hiç olmazsa denize gidebilseydi.” Ama Corradino belki denize de gitmeyeceğini söylemişti, bu karımı şaşırttı, çünkü o Corradino’nun geçen yaz Riviera’da tanıştığı * * * ’yı da tanıyordu. “Siz erkekler ne aptalsınız,” diyordu. “Marina gibi güzel, zengin ve seçkin bir kız varken, üstelik bu kız fethedilmeyi de beklemiyorken, siz kimbilir hangi olur olmaz kadının peşindesiniz.”</p>

  <p>“Belki de olmayan bir kadın,” diye karşılık verdim. O günlerde Cate’den haberim yoktu, Emesta’yı düşünüyordum ve uykuları kaçırmaya değecek biri olmadığını düşünüyordum. “Neyse, göreceğiz,” diye kapadık konuyu. Olan tatiline oldu.</p>

  <p>Hepimiz birlikte bir kartpostal yolladık ona, sonra bir mektup aldığımız zaman onu çoktan unutmuş, gezilerimizi düşünmeye koyulmuştuk. Burada Corradino, bunun ortak karta bir yanıt olmadığını, hatta benim onun tek sırdaşı olduğumu ve ona ihanet etmemem gerektiğini yazıyordu. — Ama kart ona bir arkadaşı olduğunu hatırlatmış, o da içini dökmek istemişti. “Zaten,” diyordu, “hep Sangone’ye gidiyorum, bir köpek kadar yalnızım. Ama kendimi hazırladığım o olay, gerçekleşti. Bunun Tanrı’nın bir armağanı olduğunu düşünüyorum. Bazıları, bir şeyin gerçekleşebilmesi için onu kuvvetle istemek yeterlidir, diye düşünebilir, ama her gün bayram sayılmaz ve eğer beklenmezle karşılaşmak için Torino’da kalmaya karar verdiysem -onun ortaya çıkmasını dileyerek- şimdi yolumu kesen, kafamı kıran pek çok kayalıkla savaşmak zorundayım. Daha fazlasını söyleyemem. Bana gerçekdışı bir kargaşa gibi geliyor. Ama sanırım yaşantım, bana başka biri olabilmem için bir fırsat yaratıyor - biliyorsun ya! Zihnimde bu konuda son derece aydınlık düşünceler var. Düne kadar, benim mutsuzluğum, kendi kabuğumdan dışarı nasıl çıkacağımı bilemememdi. Eğer herkes benim gibi -bu sabah öfkeden ağlıyordum- bu tekdüzeliğe, bu önceden yazılmış yazgıya, altı yaşındaki bir çocuğun içinde bile, otuz yaşında bir adamın sahip olacağı bütün içgüdülerin, bütün becerilerin ve değerlerin neden kaydedilmiş olduğunu bir anlayabilseydi. İşte o zaman hiç kimse geçmişi düşünmeye cesaret edemez ve belleğini yıkamak için bir deterjan bulurdu. Gündelik yaşantıda insan değişik olduğuna inanıyor, deneyimlerin onu değiştirdiğini, kendi kendinin efendisi olduğunu sanıyor, ama bir kriz geldiği düşünülürse, bunun insana bir tekme, suratına bir yumruk atacağı varsayılsa ve yaşam ona ‘haydi, karar ver’ derse, işte o zaman adam, mutlaka geçmişte hep yaptığını yapacaktır, korkaksa kaçacaktır, cesursa direnecektir. Bu aptallık gibi görünebilir ama değil. Üstelik söz konusu olan yalnızca kaçmak ya da direnmek de değildir; iş daha karmaşıktır. Anlamak, tartmak, değerlerdirmek gerekir: Bu bir beğeni sorunudur ve beğeniler de bilindiği gibi değişmezler. Karanlıktan korkan, karanlıktan korkmayı sürdürecektir.</p>

  <p>“Şimdi ben asla yapmadığım şeyleri yapabilme noktasındayım. Yaşam bana yardım etti bunda - daha fazla bir şey söylemeyeceğim. Başıma gelenlerle ilgisi olmayan bir şey de yapabilir, en baştan başlayabilirim. Torino’ da kalmaya değdi.</p>

  <p>“Not: Şu anda bu kadar ferahsam da sanma ki mutsuz anlar olmadı, olmuyor. Ama sana hangileri olduğunu söylesem anlamazsın. Bir kez daha inandım ki her şey bir savaşta olduğu gibi: anlatması olanaksız.”</p>

  <p>Bunu ben de karım da zararsız bir mektup olarak nitelendirdik. Karım hiçbir şey anlamadığını söyledi. Ben kararsızdım, ama sonunda ağzını açmamaya söz veren Giusti’ye de gösterdik mektubu. Giusti okurken gülümsedi ve böyle bir şeyler söylediğini duyduğunu anlattı. “Baba olduğunu duysam, şaşırmazdım,” diyerek sonuçlandırdı konuyu.</p>

  <p>Bunun üzerine Corradino’ya bir telgraf çektik: ‘Açıklama bekliyoruz. Biz iyiyiz.’</p>

  <p>Numara yapmak hoşuma gitmiyordu, ama Giusti telgrafı benim çekmemde ısrar etmişti.</p>

  <p>Cate, Corradino için silik bir anıdan öte bir şey değildi. Corradino öğrenciyken tanışmışlardı, çünkü Cate’ nin bir kız arkadaşı delikanlının o yaşça daha büyük meslektaşı ile sandal gezintilerine çıkıyordu; bir gün hepsi şarap ve plaklarla bir kır kaçamağı yapmış, çok eğlenmişlerdi. O yıl, birkaç ay boyunca Corradino ve Cate adındaki o memurecik ısrarla görüşmeyi sürdürmüşlerdi, kayık gezmelerine gitmişlerdi. -Corradino kızıyordu. Çünkü ötekininki gibi bir arkadaştı istediği.- Cate onu memnun etmişti, bir kez hatta iki-üç kez de, ama Corradino yeter diyen ilk taraf olmuştu, daha fazlasının peşine düşmemişti. Bana bundan, birkaç yıl sonra bir tür vicdan azabı ile söz etmiş, bunun bir aptallık, bir huysuzluk ve öfke olduğunu söylemişti, böyle şeyler oluyordu, ama olmamalıydı.</p>

  <p>Ve şimdi yeniden karşılaşmışlardı. Corradino her şey biz istediğimiz için olur der, ama o karşılaşmayı nasıl istemiş olabilirdi, anlamıyorum. O akşam kendini bir ölü gibi Giusti’nin ellerine bırakmış ve asla gitmediği yere onunla nasıl gitmişti, anlamıyorum.</p>

  <p>Yürüyorlar, şuradan buradan konuşuyorlardı. işte o zaman Giusti akşamı sona erdirmek için bir dans salonuna gitmeyi önerdi.</p>

  <p>“Ama sen yorgun değil misin?” dedi Corradino gülerek. Dansa gitme fikri onun aklına gelmeyeli yıllar olmuştu.</p>

  <p>“Neden bir tekne gezisine çıkmıyorsun?” diye soruyordu Giusti. “Otuz, bunun için iyi bir yaştır.” Bir bulvarın yan karanlık yollarında yürüyorlar, Corradino sesine veremediği ciddiyet tonuyla homurdanıyordu, bir yolculuk ona göre yapmaktansa, anlatanı dinlemek daha zevkliydi. “Sen hiç değişmiyorsun,” dedi Giusti. “Bu yıl nereye gidiyorsun? Camogli’ye mi?”</p>

  <p>Varietâ del Parco’ya girdiler. Burası Giusti’nin dans edebileceği, Corradino’nun bira içip eğlenebileceği bir yerdi. Minik masalar boş, çimento bir pistin çevresine dizilmişlerdi, dipte, orkestranın üzerinde altın yaldızlı bir sahne açılmıştı ve o anda bir şarkıcı çıkmaktaydı. Bir yer bulup oturana kadar, şarkı sona ermiş, şarkıcı alkışlara selam vererek eğiliyordu. Corradino utanarak gülümsedi. “Buranın bu kadar şık bir yer olduğunu biliyor muydun?” dedi Giusti.</p>

  <p>“Hiç gelmedim ki!”</p>

  <p>Akşam son derece tekdüze geçmekteydi. İki numara arasında kan kırmızı perde iniyor, orkestra çiftleri çimento piste davet ediyordu, Giusti hemen ortaya çıkıp dans edecek bir kız aramaya koyuldu, Corradino peşinden seslenip, bulamayacağını söyledi. Ama herhalde bulmuştu ki geri dönmedi ve Corradino dans edenlerin bacakları arasında gördüğü beyaz pantolonların ona ait olduğunu sandı. Birkaç numara izlenip bitti, ama öteki görünmedi. Corradino şarkıcıları ilgisizce seyrediyordu, kendini müziğe kaptırırsa bu parktaki geceyi rahat geçirebileceğini düşünüyordu. Sonunda dans sırasında çıplak bir sırtın arkasında Giusti’nin gözlerinin parıldadığını fark etti.</p>

  <p>Sonra o ve kadın geldiler masaya. Corradino, artık fazla olduğunu düşündüğü için arkadaşının damına belli belirsiz baktı - omuzları yarı yarıya açıktı: Dans telaşında askıları düşmüş olmalıydı. Giusti onları tanıştırdı ve garsonu çağırdı. Kadın elini uzattı, terden nemli bir eldi bu; Corradino gülümsedi ve “Israr etmeyin, dans etmem,” dedi hemen. Kız ona şaşkınlıkla baktı. Giusti oturttu onları.</p>

  <p>Perde açıldı ve bu da söyleşiyi kurtardı. Bir İspanyol kadın çıktı sahneye ve Giusti yakışık almayan şeyler söyledi. Kız dikkatli bir havayla dinliyordu, sonra aniden, çocukça ellerini çırpıyor, Giusti’ye hak veriyordu, onun bileklerini yakalayıp yüzüne gülüyordu. Yirmi yaşlarında olmalıydı.</p>

  <p>Sonraki dans onlarındı. Kız Corradino’ya dönüp, ona nazikçe gülümsedi. Yalnız kalan Corradino gözlerini piste çevirdi, bir genç adam bir masanın önünde eğiliyordu. Bir kadın ayakta kollarını uzatıyor ve adam kalabalığı yararak ona gidiyordu.</p>

  <p>Derken ansızın bir yerlerden birinin gözlerini ona diktiği hissine kapıldı. Geri döndü, birkaç dönen baş gördü. Yaşlıca bir adam, kadın omuzlan, başka birinin güler yüzü - hiçbirini tanımıyordu. Bir tür rahatsızlık duydu, sandalyesine yeniden yerleşerek bir sigara arandı. Çünkü emindi, eğer biri ona bakıyorsa, bu birisi bir kadındı. Gözlerini gene kalabalığa çevirdi, ama dans eden çiftler arasında arkadaşlarını bulamadı. ‘O aptal kızın Giusti ile olması daha iyi,’ diye düşündü. Ya onu süzen kadın masasına gelip de onu dansa kaldırmak isterse ne yapardı? Bir kadından her şey beklenirdi. Yeniden yanındaki masacıklara bakınca anladı ki, yan karanlıktaki duvar bir aynaydı ve belki de ona bakan kişi pistteydi. Sonra yönünü kaybetti. Arada bir de ona bir kadını düşündüren şeyin müzik olduğunu düşündü.</p>

  <p>O şarkıları dinlerken, kayıp gidiveren duyguyu yakalamak için gözlerini yumdu. Hiçbir şey görmedi. Müziğin ritmi aptalca yürek atışına ayak uyduruyordu sanki. Derken tek tük alkış sesi işitildi.</p>

  <p>İki dansçı geri döndüğünde Corradino bir likör içmeyi önerdi ve Giusti’nin eğlenen bakışları altında kızla neşeli bir söyleşiye koyuldu. Şakalaşmaktan başka amacı yoktu, bu nedenle cesur davranabiliyordu. Pek çok saçma sapan şey konuştular. Orkestra çalıyordu. “Dans etmemize izin verir misin?” Corradino ayağa kalkmıştı ve Giusti’ye bakıyordu. “Ne demek, buyurun.” Bunun üzerine kız da kalktı.</p>

  <p>Birbirlerine sarıldılar ve yürüdüler. Pistin ortasına geldiklerinde Corradino ona şöyle dedi: “Gidip bir şeyler içelim mi?” Sanki bir kaçamak yapar gibi, gülüşerek gittiler. Kız bir nane likörünü emerek içti. Corradino bir likör aldı. Ayakta, barın önünde kız ona aynadan bakmadığı konusunda yemin etti. Corradino ona yeniden sarıldı, piste çekti, son notalarla bir-iki döndürdü, onun bedenini kendininkine yapıştırdı, bir sağa bir sola salındılar. Müzik susunca kız elini kamına bastırıp derin bir soluk aldı, kızardı, güldü; “Dönelim,” dedi Corradino.</p>

  <p>Akşamın geri kalan saatlerinde ona bir daha dokunmadı. O ikisinin birkaç kez daha piste sürüklenmelerini, fisıldaşmalarını seyretti, derken kız birdenbire baştan çıkartıcı bir edayla bir şeyler söyledi, anlamazdan geldi. Giusti ona, “Bağışla, biz gidiyoruz,” deyince tek söz etmeden kabullendi.</p>

  <p>Perde yeniden açıldı. Bir an için sessizlik oldu, sonra Japon bir hokkabaz çıktı sahneye. Corradino onun ilk hareketlerini dikkatle izledi, giysisinin kol ağızları çok geniş ve dallı güllüydü. Arada bir alkış yükseliyordu.</p>

  <p>Çıtırdayan çakıl taşlarını ezerek yürüyen Corradino çıkışa doğru yürüdü. O sırada müzik başlamış, yolu geçen çiftlerde bir araya geliyorlardı. Daha hızlı yürüdü, duvara sürünüyordu neredeyse. Güçlü defne ağaçlarına ulaştığında geri döndü. İşte o gözler karşısındaydı.</p>

  <p>Bir an için Corradino, onu tanıyamadı, utandı: Önce Cate’nin bir rastlantı sonucu bu defneler arasında olduğunu düşündü, ya da onun eski Cate olmadığını, onu beklemediğini geçirdi aklından. Ama daha Cate, ‘Corrado,’ demeden ona gülümsemiş ve ellerini uzatmıştı bile. Heyecanla tuttu kızın ellerini, şaşkınlığını abartarak sergiledi, ama kız kendini şöyle bir geri çekince, onun Cate olduğundan emin oldu. Bu hareket kızın en tipik haliydi.</p>

  <p>Corradino sonradan hatırladığına göre, aynadan bakanın o olup olmadığını sordu. Ve bunu ısrarlı bir merakla sordu, çünkü -bana öyle anlattı- Cate ona, “Şu anda soracak başka bir şey yok mu?” demişti gülerek.</p>

  <p>Ve böylece onun soruşturmasını yanıtlamadı, ama Corradino anılarındaki gözlerle karşısındaki yüzü birbirine karıştırmıştı, o bakışların Cate’ye ait olduğundan emindi.</p>

  <p>Yüksek ama nezaketten kırılıp dökülen bir ses tonuyla konuşuyordu, öyle ki Corradino utanmaya zaman bulamamıştı. Üstelik daha büyük bir utanç yakalamıştı: Pek az tanıdığı bu pek hoş ama yetişkin hanıma sen diye hitap etmişti.</p>

  <p>Cate neşeyle girişteki bankın üzerine oturdu. Corradino’nun elini bırakmıyordu, incecik çoraplar giydiği bacaklarını üst üste atmıştı. Tırnakları ve dudakları kıpkırmızıydı; yakası kapalı gömleğinin üzerine neredeyse erkeksi bir ceket giymişti. Bu kuşkusuz bir yolculuk giysisiydi. Eski Cate’den geriye bir tek gözler ve saçlar kalmıştı. Corradino onun yüzünde yılların izini arada, ama görebildiği yalnızca bir mutluluk allığı oldu.</p>

  <p>Giusti’nin ertesi gün telefon edeceğini, Corradino’ nun da ona, ‘Cehenneme kadar yolun var,’ diyeceğini de biliyordum, onun özürlerini kısa kesecekti. Giusti, ‘Dün seni ektik, kusura bakma,’ demek amacındaydı oysa, “Neler oluyor sana?” dedi.</p>

  <p>Corradino bambaşka bir telefon beklediğinden, bu akşam ne yapacağına daha karar vermediğini söylemekle yetindi. O günden sonra hep kaçamak davrandı, yüzünde Giusti’nin bize sonradan tarif ettiği o gergin hava yerleşti.</p>

  <p>Cate gerçekten de bir yabancıydı. Corradino, çekingenlik hissetmeye bile zaman bulamadı, kız ona varyete sanatçısı olduğunu, Napoli’den döndüğünü anlatmaya koyularak, delikanlıyı serseme çevirmişti. Dinlenmek için Torino’da bulunuyordu, Park’a gelmişti, çünkü onun dünyası buydu işte, evet, burası bir namussuzlar yatağıydı, ama hoş yanları da vardı, sonra da durup dururken evli olup olmadığını soruverdi. Corradino ona utanarak bir yanıt verdi; genellikle kimseye anlatmadığı şeyleri, en basit ses tonuyla kıza dillendirirken yakaladı kendi kendini. Yaşlandığını hissediyordu, evlenmeyi hiç düşünmüyordu, ama o yirmili yaşlarını da özlemiyordu doğrusu. Cate’nin ayakkabılarının ucuna dikmişti gözlerini, çalıların arkasından gelen orkestranın sesine kulak veriyordu bir yandan.</p>

  <p>“Çok değişmişsin,” dedi sonunda.</p>

  <p>“Bu ne, iltifat mı?” diye karşılık verdi Cate gülümseyerek.</p>

  <p>Bambaşka biri olduğu böyle bir yanıttan da belli oluyordu. Her ikisi de birbirlerine bakmadan gülümsüyorlardı: Corradino kendine mi, utancına mı, yoksa saflığına mı gülüyordu, bilemiyordu. Onun kolunda sessizce ve utana utana yürüyen, çantasında, neredeyse tükenmiş bir pudrayla kirli bir mendil taşıyan Cate değildi bu. Sesi bile değişmişti: atak, cesur, enerjik bir hal almıştı, sahne kokan, hazırcevap bir saldırganlığı vardı.</p>

  <p>“Senin evlendiğini sanıyordum gerçekten,” diye mırıldandı Cate.</p>

  <p>“Biliyorsun, ben pek evlenecek tip değilim,” dedi Corradino.</p>

  <p>Oturdukları sürece - orkestra sürekli çalıyor, şarkıcılar bağırıyordu - önlerinden birileri geçti, gelip geçenler saçları oksijenli, gösterişli bir kadın Cate’yi selamladılar, kimi bir şeyler diyor, kimi başıyla bir selam veriyordu. Cate herkese canlılıkla karşılık veriyordu.</p>

  <p>“Dinle,” dedi kız ayağa kalkarak, “ortalıkta durmayalım. Bu akşam yalnız mısın?”</p>

  <p>Bunun üzerine kol kola girerek rıhtımda dolaştılar, Cate’nin sesinden bunun içtenlikli ve kendiliğinden bir davranış olduğu, kızın bunu bir hak gibi görmediği anlaşılıyordu.</p>

  <p>Corradino’nun dudaklarını yakan bir mazeret, geçmişe ait bir iz vardı: Kızın o günlerden kin duymadan söz etmesini, aptalca da olsa gülüşmelerini isterdi. Oysa ağaçların altında yarı karanlıkta yürürler ve suyun sesi orkestranınkini bastırırken, Cate yeniden işini ve bu alandaki rekabeti anlatmaya koyuldu. Sömürgeye kadar gitmişti. “Tripoli harika bir kentti! Orada kalmamakla aptallık ettim,” diyordu. “Sizin hayal bile edemeyeceğiniz bir şıklık var. Herkesten fazla para harcıyorlar. Akşamları kafeler, tiyatrolar, bir şenlik orası. Burada varyete dediğin sanki cenaze...”</p>

  <p>“Anlaşılan işinde ilerledin,” dedi Corradino. “Geçinebiliyorum işte,” dedi Cate, onun kolunu sıkarak. “Sevgili Corrado, ne hayattı! Neler yaşadığımı bir bilsen. Annem olmasa başaramazdım.” Ve alçak sesle annesinin öldüğünü, onu babasının öldürdüğünü, her ikisinin de ona çok kötü davrandıklarını anlattı. Şarkıcılığa ilk başladığında babası gelip tiyatroda bağırmış, kontratını iptal ettirmişti.</p>

  <p>“Sahiden şarkı söylemeyi biliyor musun?” diye şakalaştı Corradino. Cate onun kolunu dürttü. “Hep aynısın sen,” diye haykırdı. “Bana inanmak istemiyorsun...” “Peki nasıl oldu bu?”</p>

  <p>“Çalıştım, bana yardım edecek kişileri buldum. Annem de yardım etti. Sen olsan etmez miydin?”</p>

  <p>Cate durmuş, kolunu uzatıp Corradino’yu da durdurmuştu. Açık açık gözlerine bakıyordu. Corradino gülümsedi.</p>

  <p>“Ya sen, ne yapıyorsun? Gene okulda mısın?” Cate bunu sorarak yürümeye koyuldu. Corradino bir kibrit yakarak saatine baktığında gece iyice ilerlemişti. Bir taksiye binmeye karar verdiler. Yolda giderken sessizliği bozmak için Corradino, “Seni tekrar görebilir miyim?” diye sordu. Pek ciddi bir niyeti yoktu, neredeyse isteksizce, sırf kızı hoşnut etmek için soruyordu, bir yandan da yıllar öncesinde kalan kabalığını onarmaya çalışıyordu. “Telefon et bana,” dedi, “ben Parco’ya hiç gitmem.” Sanki Cate onun davetini bekler gibiydi, buna sevinmişti, elini onunkine bastırarak kulağına, “Sevgilim,” diye fısıldadı. Corradino tam ona sarılacaktı ki, taksi yavaşladı, Cate, “Geldik,” dedi.</p>

  <p>O gece eve dönünce Corradino, Giusti’nin kız arkadaşını düşündü ve herkes hak ettiği serüvene sürükleniyor dedi. Şimdi Cate’ye sarılmaya çalışmadığına memnundu. Hayır, onun buna karşı koyacağından değil, ama bu gece her davranış bir içtenlik ve güvenlik kokuyordu. Şimdi geçmişi anımsatmanın sırası değildi.</p>

  <p>Ve sabah uyandığında hâlâ gülümsüyordu. Ama asla telefon etmeyen Giusti’nin o gün telefon edeceği tuttu, oysa aramasını umduğu Cate’den ses seda çıkmadı, bunlar da Corradino’nun keyfini kaçırdı ve canı Sangone’ye de gitmeyi çekmedi. Cate’nin telefonla da olsa, onun bir hatırını sorması, o sabah o kadar çok şey ifade edecekti ki! ‘Nasıl oluyor da şu aptal kız bunu anlamıyor?’ diye düşündü. Böylece akşam oldu, Giusti’nin, Cate’nin, herkesin yokluğunu hissetti. Parco’ya gidebilirdi, onu orada bulabilirdi, ama kendini tuttu. “Hayır, o gelip beni arasın,” dedi ve gidip bir sinema salonuna tıktı kendini.</p>

  <p>Giusti ile ertesi gün görüştü ve o aşk tüten ilişkiden söz ettiler. Giusti kendi düşünce tarzıyla Corradino’yu Cate’yi aramaya ikna etti, çünkü artık Cate güngörmüş bir kadın olup çıkmıştı. Bu akşamın kararı biraz kendi inatçılığından, biraz Giusti’nin nefret ve alayları yüzünden doğmuştu. Ama aynı akşam eve dönerken düşündü ki onu sevmekten vazgeçmeyen biri varsa bu Cate olmalıydı. Huzurlu bir şekilde yatıp uyudu. Ertesi sabah telefonun sessiz kalması, yüzündeki mutlu ifadeyi dondurdu, umutlarla pembeleşen gün gene yerini karamsarlığa bıraktı. Corradino Sangone’ye gitti, burada serinlikte güneşlendi. Salkımsöğütlerini seyretti ve kendi huzurlu dünyasının tadını çıkarttı. Camogli’yi ve alın yazısını, o anda Marina’nın neler yaptığını düşündü. Bu onu gerçekten güldürdü işte. Bir şeylerin olduğunu anlamaya başlıyordu, o günlerin bekleyişi tatmin ediciydi: Cate ile karşılaşınca geçmiş yeniden canlanmıştı, her şey bunun doğruluğunu kanıtlıyordu: Yaşam hoş şeylerle doluydu, insan yalnızca bunların gerçekleşmesine izin verse yeterdi. Sonuç olarak kendini özgür hissetti, özgür ve yalnız - her zaman istemiş olduğu buydu işte.</p>

  <p>Ama Cate hâlâ telefon etmiyordu. Corradino’nun haftada bir gece nöbeti vardı ve o gece tanyeri ağarıncaya kadar oyalanmıştı, çünkü boş sokaklardan geçerek dönmeyi seviyordu. Sıcak bastırana kadar dolanırken, bir kapı ağzında Cate ile burun buruna geldi.</p>

  <p>“Merhaba,” dediler gülerek.</p>

  <p>Cate her zamanki kapalı yakalı mavi bluzu ile gerçekten güzel bir kadındı. Yirmi sekiz yaşını gösteriyordu ve daha uzun boylu, daha iri duruyordu. Makyajının da belirgin kıldığı, keskin bir gülümsemesi vardı. Çorap almaya çıkmıştı, Corradino ona eşlik etti. Kol kola girmediler.</p>

  <p>Bir konu tutturamadıklarından Corradino ne diyeceğini bilemediğini fark etti, bu onu hoşnut etti. Zihninde Cate ile Marina’yı karşılaştırıyordu ve gülümsüyordu. “Ne olursa olsun, birbirimize yabancı olduğumuz belli,” derken çorapçı dükkânında tezgâhın önüne geldiler, Cate bir paket açtırdı ve birini eline geçirip, “Hoşuna gitti mi?” diye sordu.</p>

  <p>Dışarı çıkarlarken, Corradino onun kolunu tutuverdi hiç düşünmeden. Birlikte biraz yürüdüler, sonra gene o ayırdı kendini kızdan. Cate utanarak baktı, sonra da neden Parco’ya bir daha gelmediğini sordu.</p>

  <p>Bundan sonra rahatça konuşmaya başladılar, Corradino pabuçlarının burnuna bakarak pek çok şey anlattı. Söylediklerinin esası, onu beklediği, ama Parco’ya gitmek istemediği, oradaki insanlardan hoşlanmadığı, onların eğlendiği, ama kendinin eğlenmeye hevesi olmadığı şeklindeydi.</p>

  <p>Cate ona akşamlarını nasıl geçirdiğini sordu.</p>

  <p>“Sözgelimi bu gece sabaha kadar çalıştım,” dedi.</p>

  <p>Cate güldü, ani ve içten bir gülüştü bu, bir kız arkadaşı yok muydu?</p>

  <p>“Hayır,” dedi Corradino.</p>

  <p>Cate şaşırmadı, gülümsemeyi sürdürdü ve Corradino o ari yargılandığını hissetti. Güven ve temkinsizlik arasında bocaladı. “Ama,” diye ağzını açmıştı ki Cate atıldı ve belki de bu bir nimetti - her ikisinin de yazgısını etkilemişti. Cate nerede oturduğunu sordu ve ona evine kadar eşlik etmeyi kabul etti. Yol boyunca konuşma, işlerine kaydı ve Corradino kendi işinin rahatlığını ve geleceğini övmekten geri kalmadı. Hatta ikisinin meslektaş sayılabileceklerini, her ikisinin de halk için çalıştıklarını söyledi. “Kendi hayatını kazanmak güzel bir şey,” diye bir gözlem yaptı Cate.</p>

  <p>Ev sahibesi Corradino’nun arada sırada kız arkadaş getirmesine göz yumardı. Onların koridordan geçtiğini duydu, mutfaktan başını uzatmakla yetindi, ne var ki bir gün öncesinden yatağı toplamamıştı. Corradino bunu görünce canı sıkıldı, kapıyı kapattı ve Cate’den özür diledi. Dağınık çarşaf ve pijamaların üzerine çekti örtüyü, pencerelerin perdesini kapattı. Odayı pembemsi bir loşluk sardı.</p>

  <p>Corradino daha sonraları o huzurlu ışığı hep anımsayacaktı. Cate koltuğa oturmuştu, bacak bacak üstüne atmıştı, elleri de koltuğun kollarına dayalıydı. ‘Birkaç gün önce orada Emesta oturuyordu,’ diye düşünürken, Cate de ona Emesta gibi bakıyordu -uslu, sevecen gözlerle-sanki merdivenleri çıkarken konular değişmişti.</p>

  <p>Sandalla gezmekten söz ediyorlardı, Cate sigara içiyordu. Neredeyse olağan bir konuşmaydı: Corradino, ona artık sandalla çıkmadığını anlatırken, Cate ağzından bir duman salıyor, onu ciddiyetle dinliyor, sanki ödevini yerine getirmiş gibi davranıyordu. “Evet, güneşleniyorum, bu doğru.” Cate susuyordu.</p>

  <p>Merdivenleri tırmanırken şöyle demişti: “Seninle bir sigara içmeye geliyorum,” ve şimdi sigara tükenmek üzere olmasına karşın olan biten bir şey yoktu. Corradino eşikte bekleyen yalnızlığını düşündü isyanla ve Cate’ ye olan kini arttı. Bunun üzerine iki elle cesarete sarıldı ve ona bir daha sandalla açılıp açılmadığını sordu. Bunu sorarken dumanlar arasından neredeyse seçemiyordu kızı.</p>

  <p>“Açılıp geziyorum desem, sevinir miydin?”</p>

  <p>“Benimle demek istememiştim,” diye kekeledi Corradino.</p>

  <p>Cate bunun üzerine gülümsedi, öylesine anlamı olmayan bir gülümsemeydi ki bu, Corradino gözlerini ayıramadı. ‘Buraya öç almak için geldi,’ diye düşündü umutsuzca, ‘bunun için geldi.’</p>

  <p>“Corrado hiç değişmiyorsun. Sandalla çıktım işte, anladın. Ama sen, bunca yıl boyunca beni bir kez olsun düşündün mü?”</p>

  <p>Corradino gözlerine bakamadan başıyla onayladı onu. Cate’nin gülümsemesi gittikçe cılızlaştı ve sonra çözüldü gitti.</p>

  <p>Cate kalktı, masanın, Corradino’nun yanına gelip sigarasını söndürdü. Corradino ona sarılmak üzereyken, Cate bir anda başım çevirdi, yüz yüze geldiler. Bir çocuğu teselli edercesine inceliyordu yüzünü, gülümsemesini.</p>

  <p>“Odam sevdim,” dedi. “Çoktan beridir mi buradasın?”</p>

  <p>Corradino bir şeyler geveledi, Cate pencereye seğirtti. Perdeyi açıp sokağa baktı. Corradino kımıldamadı bile: Peşinden koşmak gülünçtü.</p>

  <p>Cate neşeyle döndü. “Tam kapında bir kuaför var. Kız arkadaşların sevinir buna.”</p>

  <p>“Odana çıkmak istemiyordum, bağışla. Ama merak ettim.” Corradino elini tuttu. Kız elinin ayasının öpülmesine ses etmedi -ojeli tırnakları tuhaftı- ve kıkırdayarak, “Ne de olsa bir hanımefendi sayılmam,” dedi.</p>

  <p>“Çıkmakla hata ettim, şimdi kaçmalıyım.”</p>

  <p>Corradino elini tutuyor, ama ne bir şaka yapmayı, ne de ciddi bir söz söylemeyi beceremiyordu. “Hayır, hiç de hata yapmadın,” diye mırıldandı.</p>

  <p>“Senin için söylemiştim,” diye yanıtladı Cate.</p>

  <p>Sonunda, kızı tekrar görüp göremeyeceğini sordu. “Bugün olur mu?” Cate bir an düşündü. “Evimin altındaki parkta buluşalım. Geçen gece gelmiştim. Dörde doğru iyi mi?”</p>

  <p>Cate onunla birlikte çıkmak istemedi; hemen kaçacaktı; onunla koridorda ayrıldı. Corradino bir süre kapının arkasında karanlıkta bekledi, adım sesleri merdivenin dibinden duyulmaz oldular, sonra ev sahibesi fark etmesin diye kaçak gibi dışarıya çıktı. Sabahı sona erdirmek için odaya hapsolmak gelmiyordu içinden.</p>

  <p>Peşinden koşmak gülünçtü ama parka gitti. Zaten işi altıda başlıyordu: Bütün gün kendi kendiyle hesaplaşmıştı. Giderken de, ‘Her zaman için vazgeçebilirim,’ diyordu içinden. Hatta Cate’nin gelmemiş olmasını ve onu bir daha görmemeyi bile umut etti.</p>

  <p>Evlerin ve bir çeşmenin arasında kalan tek tük ağaçlı bahçeyi ammsıyordu. Köşeden baktı önce. Güneşli, tozlu, gürültülü bir yerdi. Çocuklar oynuyordu, kadınlar ve bir-iki hizmetçi de vardı. Corradino çeşmeyi arandı. Bir ağacın arkasındaki insanları dikkatsizce seyretti. Tenha bir yerde buluşmayı hayal etmişti, şimdi bağrışan bu çocuklar daha da çok sinirini bozuyordu.</p>

  <p>Cate gördü onu: Gölgede bir banka oturmuştu, ceketini çıkardığı çocuk fırlayıp kaçmıştı. Corradino keyifsizce geldi. Cate’nin yanına; yalnız değildi, hizmetçi tipli iki kız da orada oturmaktaydılar, neyse ki ağaca dayanmış bir asker kızlarla çene çalıyordu.</p>

  <p>Cate, “İyi günler,” dedi nazikçe, hizmetçilerden yuvarlak suratlı olanı dönüp baktı. Tepeden tırnağa onu inceledikten sonra, onun elini tutan Cate gibi gülümsedi. Corradino bir şeyler geveledi; hizmetçi bakmayı sürdürüyordu. Bunun üzerine Cate ayağa kalktı. Oğlanın ceketi hâlâ kolundaydı ve oynayan çocuklar arasında onu seçebilmek için ellerini gözlerine siper ederek bakındı. Corradino, Cate’nin onunla birlikte banktan ayrılıp yürüyeceğini umarken yeniden oturuverdi: İşte o zaman sabrı taştı ve alayla, “Cate, dadılığa mı başladın?” dedi. Konuşurlarken hizmetçiye öyle dik dik baktı ki, kız askere dönmek zorunda kaldı.</p>

  <p>Cate, “Hayır, annelik yapıyorum,” dedi.</p>

  <p>“Kim o çocuk?”</p>

  <p>“Oğlum.”</p>

  <p>Corradino bir adım geriledi. Cate’nin gözlerinde bir kıvılcım, bir kızarma seçti, bu da sessizliğe eşlik ediyordu. Hizmetçi kız bu kez dönmedi.</p>

  <p>Sonunda o iki kız kendi yumurcaklarının peşine düşüp, asker de uzaklaşınca Corradino banka oturdu ve Cate’ye olanları anlatmasını söyledi.</p>

  <p>“Sana söyledim işte, oğlum o ve yolculuğa giderken onu kız kardeşime bırakıyorum. O, evli ve şu üçüncü katta oturuyor.”</p>

  <p>“Ama sen evli değilsin,” diye kekeledi Corradino. “Ne olmuş yani?” dedi Cate rahatça. “İnsan evlenmeden çocuk sahibi olamaz mı? Bazen olur, değil mi?”</p>

  <p>Corradino, Cate’nin bunları aktarırken hiç utanıp sıkılmadığını, hatta isyankâr bir tavır takındığını söyledi. Bunu neden daha önce anlatmadığını sorunca da, Cate yanıt yerine bu durumu açıklamadan onu rahatsız edip etmediğini anlamak istediğini belirtti. “Neden, şimdi rahatsız olup olmadığımı biliyor musun ki?” diye sordu Corradino. “Sana bunu sabah söylemeliydim,” diye onu yanıtlayan Cate dik dik bakıyordu. “Bu sabah sana bunu söylemem gerektiğini anladım.”</p>

  <p>Corradino o anda ne yanıt vereceğini bilemediyse de durumu kurtarmayı denedi ve şimdi onun ne düşündüğünü anlayıp anlamadığını sordu. Bu oyuna dönüşmüştü. Cate arkadaş olduklarını ve birbirlerini anlamaları gerektiğini belirtti. Dino -çocuk- o anda çakılların üzerinden koşarak geldi. Cate onu tuttu, saçlarını düzeltti, terlediği için hırkasını giydirmek istedi ve arkadaşını selamlamasını söyledi.</p>

  <p>“Kaç yaşındasın?” diye sordu Corradino.</p>

  <p>“Altı buçuk,” dedi duru bir sesle çocuk, “yediye basacağım.”</p>

  <p>Cate ona kimlerle oynadığını sordu. Dino birtakım isimler saydı, balkonları işaret etti, sınıflarını belirtti.</p>

  <p>Corradino bu kez, “Okula gidiyor musun?” diye sordu.</p>

  <p>“Hem de nasıl,” diye araya girdi Cate, “mühendis olmak istiyorsa çok çalışmalı.”</p>

  <p>“Mühendis olmak mı istiyorsun?” dedi bu kez Corradino.</p>

  <p>Evet yanıtını ayakla karıştırılan çakılların sesi izledi. Dino uzaklaşmıştı bile. “Çok maymun iştahlı,” dedi Cate. Bir süre sustular, Cate ona bakmadan bir çanta toplamaktaydı.</p>

  <p>Corradino onun çanta düzenleyen ellerine bakarak, “Çok güzel bir çocuk,” dedi. Az önce çocuğun isyankâr saçları arasında dolaşan o kırmızı tırnakları gene görünce, sabah onu baştan çıkarmayı düşündüğü için utandı.</p>

  <p>“Aferin Cate. Peki, babasıyla mı oturuyorsun? Hiç olmazsa bunu öğrenebilir miyim?”</p>

  <p>“Onu ben ve annem büyüttük,” dedi Cate aniden kalkarak, yüzü kızarmıştı, ama gururluydu. “Başka da bilecek bir şey yok.”</p>

  <p>Ertesi sabah Camogli’den gelen bir kartpostalda pek çok imza arasında Marina’nınki de vardı. Babası ve annesinin de <span style="font-style:italic;">imzaladığı</span> karttaki adlara uzun uzadıya baktı Corradino. ‘Bunlar toplantı yapıyorlar herhalde,’ diye düşündü alayla ve çalmakta olan telefona bakmadan çıktı. Telefon sanki patlamak üzereydi, ama o bu sabah yalnız kalmak istiyordu.</p>

  <p>Sangone’ye yetişemeyeceği için lokantaya daha erken gitti, ama tam gireceği sırada bir an duraksadı ve alışık olmadığı bir lokantada karar kıldı. Burada hiç olmazsa aşina yüzler yoktu, garsonlar saygıyla eğiliyorlardı ve servis Marina’nın bile beğeneceği düzeydeydi. Yemek ona her zamankinin iki katma mal oldu, ama zaten onunki gibi yalnız bir yaşam sürdürenlerin ne masrafı vardı ki! ‘Hiç çocuk büyütmedim,’ diye düşünüyordu o gün, ‘hiç kimseye bağlanmayı beceremedim. Bu da benim doğam işte. Kadınlar tanıdım ama hepsini terk ettim. Yarın Marina karşıma çıksa, onu da terk ederdim.’</p>

  <p>O günü keyifsiz geçirdi, gece de Giusti ile görüştü. Ona Parco’ya gitmeyi önermeye cesaret edemediği için bütün gece Giusti’nin gevezeliğini dinledi. Arkadaşı onun sıkıntısını fark etmiş ve onu oyalamak istemişti. Bir ara takıştılar, Corradino ona, deneyim, yapmamız gerektiğini değil, ama zorunlu olarak yapacaklarımızı öğretmeye yarar dedi. Çünkü bir adam ne kadar başarılı olursa olsun bir köprü gibidir, belli bir taşıma gücü vardır, ama ötesini kaldıramaz diyordu: “Çok ağır yüklü bir araba geçerse köprü yıkılır.”</p>

  <p>“Eh, bu da iyi,” dedi Giusti, “demek ki insan önce hesabım yapıp öyle adım atmalı.”</p>

  <p>Corradino konuştukça açılmıştı, şakalaştılar ve konu dağılıp gitti.</p>

  <p>İşte bu ikisinin böyle bir dostluğu vardı. Corradino sık sık bana içini dökmeyi özlediğini söyledi. Temmuz sonunda Giusti oradan ayrılınca derin bir oh çekti. Bu kez gerçekten yalnız kalmıştı, bu da biraz hoşuna gitti: o böyleydi işte. Tekrar söğütlerin altında yüzmeye başladı.</p>

  <p>“Görüyor musun,” dedi bana ertesi yıl, “ben o temmuz ayında bir şeyler bekliyordum ve insan bir şeyler bekleyince, bir şeyler olur. Ama o duruma gelmek için her şeyden yalıtıyordum kendimi, sabahları Sangone’ye gidip güneşin yansıdığı sularda kendimi arıyordum. Arayan bulur. O söğütlerin altında çıplak gövdemde göbeğime bakıp, hamileymişim gibi şişmeme şaşıyordum. Gülünç bir yaratıktı gördüğüm ve Cate aklımdaydı. Cate’yi Marina’dan daha çok düşünüyordum, bazen de daha çok nefret ediyordum, huysuzluklarım depreşiyordu. Keşfetmiştim ki ben insanlara, özellikle de kadınlara hep aynı biçimde davranmıştım; onları tanımış ve terk etmiştim. Hiç kimseyle ortak bir yaşantı kurmamıştım, sorumluluk yüklenmemiştim. Kimsenin arkadaşı değilim, senin bile.”</p>

  <p>Bu Corradino’nun dostluk konusu sık sık gündeme gelirdi, bana pek çok kez anlattı ve benim gerçek dostum olmadığını, çünkü karımı kıskandığını anlattı. Söylediğine göre Cate’nin o günlerde telefon etmemesine sıkılıyordu; çünkü ona göre bunun anlamı, daha iyi bir nedeni olmasıydı, hatta bu oğlu bile olabilirdi. “Bak,” diyordu bana, “Parco’ya gidebilirim.” Onu rahatsız eden bir başka şey de geçmişte Cate’yi aşağılayıp, üzdüğü zaman kızın ona o belirsiz gülüşle karşılık vermiş olmasıydı. Gerçekten acı çekiyordu, çünkü kuşku onu canlı canlı yiyordu.</p>

  <p>Ağustosun başlarına doğru Corradino, Camogli’ye gitmeye karar verdi ve iznini istedi. Elinde olsa o akşam kaçacaktı, ama ofisten ona herkesin tatilde olduğunu ve bir hafta beklemesi gerektiğini bildirdiler. Corradino gülümsedi ve homurdandı: “Marina düşünsün...”</p>

  <p>Ertesi gün Cate’yi sandalla gezdirdi, telefonda kararlaştırmışlardı bunu. Bir akşam önce Parco’ya gitmiş, Cate’yi aşırı makyajlı ve yeni bir şapkayla görmüştü. Corradino bu kez sahne arkasında ona doğru yürürken, mesleğini yansıtan bir yüz seçmişti, sahte ışıkları ve gece yaşantısına ait o derin ve gösterişli çizgiler. Cate her zamanki gibi davranmıştı, ona elini uzatmış, içtenlikle konuşmuştu, ama Corradino onu hiç görmemiş gibi olmuş, kendini gerçek Cate’nin bu olduğuna inandırmaya çalışmıştı. Onunla dans etmek istedi. “Corrado şenle bir tur dönebilirim.” Ama masalarında, orayı evi bellemiş ve yalnız kendi bildiklerini konuşan tipler vardı. Cate’nin sen diye hitap ettiği varyete dünyasının insanları. Şöyle bir dans ederlerken Corradino, Cate’den ertesi gün telefon etmesi için söz almayı başardı.</p>

  <p>Ve telefon edince de genç kadın şöyle demişti: “Sandalla gezelim.”</p>

  <p>Corradino Cate’nin önerisinin masumca olduğunu biliyordu, ama yol boyunca kurtulamadığı huysuzluğun nedeni bu değildi. Corradino sandala doğru inerlerken Cate’nin dirseğinden tuttu, gülüşerek atladılar sandala; Corradino onu tuttu, neredeyse kendi düşecekti, oturdular. Cate gülüyordu -bu durumda bütün kadınların güldüğü gibi- ve eteklerini dizlerine çekiyordu. Bu davranışında, dişlerini göstererek gülüşünde, Corradino çocuk oldukları günlerin izlerini seçiyordu ve Cate’nin sandalla gezmek isteyişinin nedeninin, eski günleri bulmayı ve karşılaştırma yapmayı istemek olduğunu anladı.</p>

  <p>Cate şimdi iyice yerleşmişti. Corradino belden yukarısını soyundu, yanıklığını gözler önüne serdi ve kürek çekmeye başladı. Valentino’nun huzurlu yeşilliği arasında nehirden aşağı kaydılar.</p>

  <p>“Parco’ya neden oğlunu da götürmüyorsun?” dedi Corradino dişlerini sıkarak.</p>

  <p>Ama Cate sesindeki öfkeyi sezmedi, kısık gözlerini güneşe çevirmiş onun tadını çıkartıyordu. Şimdi şapkasını da çıkartmıştı, dudaklarından ve çıplak boynundan pek genç olmadığı belli oluyordu ve görünen o gece yaşantısının parıltısını yalanlıyordu.</p>

  <p>Bir soru üzerine Cate, Dino’ya şimdilik kız kardeşinin baktığını, varyetenin de ötekiler gibi bir meslek olduğunu anlayacak yaşa daha gelmediğini söyledi. Belki birkaç yıl içinde bir düzen kurabilir, onu da yanında dolaştırabilirdi. Ne var ki okula gidebilmesi için zihninin dağılmaması gerekiyordu. “Hep düşünüyorum,” dedi. “Büyüyünce, eksikliğimi duyduğunu başıma kakmasını istemiyorum.”</p>

  <p>Corradino kürekleri gıcırdatarak öne eğildi ve sustu.</p>

  <p>“Peki onu büyütecek durumun var mı?” dedi birdenbire.</p>

  <p>Cate gülümseyerek şimdiye kadar becerdiğini söyledi. “Bizim meslekte çok rezil adam vardır, ama dürüstler de yok değildir. Elimden tutanlar var,” dedi.</p>

  <p>“Şu dünkü zat mı?” diye homurdandı Corradino. “Ne o, müzisyen mi?”</p>

  <p>Cate gülümsemeyi sürdürdü ve sözcüklerle yanıtlamadı onu. Ama öyle bir bakıyordu ki karşısındakini tedirgin ediyordu.</p>

  <p>Güneş terletmeye başlamıştı. Corradino kürekleri bıraktı, suya eğildi ve avuçlarıyla sırtına su serpti.</p>

  <p>“Terledin mi Cate?”</p>

  <p>Cate bakışlarındaki belirsizlikle, başını salladı. “İşte,” dedi Corradino kendi kendine, kürekleri havada tutarak “beni sınıyor; o zamanlarda nasıl olduğumu düşünüyor, birbirimize söylediğimiz saçmalıkları anımsıyor.”</p>

  <p>“Babası bakımını üstlense daha iyi olmaz mı?” dedi sonunda omuzlarını kaldırarak. “Hiç olmazsa babasının kim olduğunu biliyor musun?”</p>

  <p>Cate omuz silkti; alınmadı bile. Artık öyle dik dik değil alttan alttan bakıyordu; güneş yüzüne vurduğundan kızarıp kızarmadığı anlaşılmıyordu.</p>

  <p>“Corrado,” dedi yavaşça, “sen babasının kim olduğunu biliyorsun...”</p>

  <p>Corradino, kürekleri bırakıverdiğini, ürperdiğini anlattı bana. Cate gözlerinde bir hüzünle bakıyordu şimdi ona ve o bakışların altında toparlanma, kürekleri yakalama ve derin bir soluk alma gücünü buldu.</p>

  <p>İnleyerek, “Ama, hayır...” dedi, hiç de olumlu sayılmayacak bir ses tonuyla.</p>

  <p>Corradino bana anlattığına göre, sonraki dakikalarda, midesinde dehşetli bir kramp hissetmiş ve sanki belleğini yitirmiş biri gibi sürekli aynı şeyi düşünmüştü: Günlerdir, o karşılaşma gecesinde, hatta daha öncesinden beri hep bir kaygı hissetmiş, onarılması olanaksız bir şeylerin olmak üzere olduğunu anlamıştı. Söylediğine göre, bir yandan dinleyip bir yandan kekelerken, sandalı düz tutmak için de kürekle ileri geri yapıp duruyordu.</p>

  <p>Cate ise zoraki bir gülümsemeyle, sanki bu sözleri herhangi birine söylermişçesine, birini cesaretlendirmek için şakalaşırmışçasına konuşuyordu. Dediğine bakılırsa ta başından beri belli olan bir şey vardı: Cate bunları onu heyecanlandırmak, zor durumda bırakmak için söylemiyordu. Hatta onu kırmamak için, sözü bir an önce toparlamak için kaygılanıyordu.</p>

  <p>“Beni yeni terk etmiştin,” diyordu. “Neye yarardı ki? İkimiz de üzülecektik. O dönemlerde deliydim, ama beni ektiğini anlamayacak kadar da değil.”</p>

  <p>Corradino, Cate’nin bu ses tonuna sarılıp kaldı: Kurtuluşu bunda gördüğü için değil; geleceği düşünemiyordu bile - ama oracıkta delirmemek için, Cate’nin hâlâ kendi kalmasına izin vermesi içindi bu. En saçma itirazları yapmıştı anlattığına göre, ancak bu arada bu sözlerin boşu boşuna olduğunu da biliyordu; ama insana yıllardır bir oğlu olduğu söyleniverirse, annesini de şimdi öğrenirse elinden ne gelirdi ki?</p>

  <p>“Dikkat bir sandal var,” dedi Cate ve Corradino gene küreklere sarılmak zorunda kaldı. Öteki sandalda dört kişiydiler -biri de askerdi- onların sandalını elleriyle iterek, gülerek geçip gittiler.</p>

  <p>Sandalı teslim edecekleri yere geldiklerinde sandalın kıçı rıhtıma vurdu, kiralayan kadın söylendi, ama Cate ve Corradino onu dinlemediler bile. Hemen yola çıktılar, konuşmuyorlardı. Bir süre sonra kol kola yürüyorlardı.</p>

  <p>Cate’nin şimdi ondan bir şey beklediği belliydi. Sözgelimi neden böylesine ağır bir sorumluluğa cesaret ettiğini sorabilirdi. Oysa Corradino, oğlanın altı yaşında olduğunu, ama onların sekiz yıldır görüşmediklerini söyledi. Cate başını salladı. Yedi yıl olmuştu.</p>

  <p>“Bağışla,” dedi bunun üzerine Corradino, “ama sanki başıma bir tuğla düştü.”</p>

  <p>Cate onun kolunu sıktı ve daha da sakin bir sesle -artık göz göze bakmıyorlardı- ona hiç kin beslemediğini, ona neden bunu söylediğini bilmediğini, ikisinin de bu işte suçu olmadığını, belki de yalnızca kendinin aptallık ettiğini söyledi. “Olanlar hiçbir şeyi değiştirmez Corrado. Tek istediğim berii anlaman.”</p>

  <p>Corradino telaşla onun hoşuna gidecek bir şey söylemeye çalışıyordu ama, “Ne, nasıl hiçbir şey değişmez?” diye haykırdı.</p>

  <p>“Eskisi gibi dost kalırız,” dedi Cate. “Korkma.” Derken Corradino’ya tuhaf bir şey oldu. Cate yavaş yavaş konuşuyordu (ama söylediklerinin hepsini anımsamıyordu) ve ilk izlenimi onaylarcasına, kız ondan hiçbir şey istememeye kararlıydı, ondan yardım dilenmiyordu, hatta evliliği hiç düşünmüyordu; acaba bu sırrı içtenliği nedeniyle mi açıklamıştı ve şimdi onu inandırmış olmanın iç rahatlığı ile el sıkışıp gidecek miydi? Bunları düşündükçe Corradino içinde bir kinin, yaralanmış bir gururun büyüdüğünü, borçlu bırakıldığını hissediyordu.</p>

  <p>Bir evlat sahibi olma düşüncesi korkunçtu - hele ki böylesine bir sahip olma, Cate’nin sözüne inanmak durumunda kalma çok saçmaydı. Demek ki o kadınlar -Cate, annesi, kız kardeşi- altı yıldır, yedi yıldır bu çocuğa kendilerinin gibi bakmışlardı, büyütmüşlerdi, giydirmişlerdi. Sanki babası yokmuş gibi davranmışlardı. Ama babasının kim olduğunu biliyorlardı, en azından Cate biliyordu. İşte bu düşünce kanını kaynatıyordu şimdi.</p>

  <p>Heyecanla onun kolunu bıraktı ve Corradino günün tek nazik sözünü etti: “Bari bana benzese.”</p>

  <p>Ve derince iç çekti. Cate’nin bakışları altında ezildiğini hissetti.</p>

  <p>“Hayır,” dedi Cate. “Ben öyle bulmuyorum. Belki delikanlı olunca...”</p>

  <p>“Anlıyorsun değil mi? Benim adımı vermiş ona,” diye homurdanıyordu Corradino bana bu konuyu her açışta. “Ama bana benzemediğine inanmıştı. Haksız sayılmazdı belki ama bunlar baba olduğunu o anda öğrenen bir adama söylenecek sözler miydi?”</p>

  <p>“Cate’nin güçlülüğü,” diyordu Corradino, “buydu işte, onun içtenliğiydi. Cate sır tutmazdı, her şeyi açıkça, insanın yüzüne bakarak, hatta cesaretlendirmek için gülerek söyleyiveriyordu. Hiçbir kararını saklamaya yeltenmiyordu. Belki de bir tek Corradino’ya karşı böyle davranıyordu, onu yönetmenin, onu esirgemenin tek yolunun bu olduğunu biliyordu.”</p>

  <p>“Böyle konuşmakla çok iyisin,” demişti erkeğe o gün parka gelince, “ama ben seni Dino’nun oğlun olduğu konusunda tam olarak temin edemem. Sana bundan söz etmemeliydim. Bu tip şeyler ya hemen öğrenilmeli ya da asla.”</p>

  <p>Ve sonunda oğlana, “Babanın kim olduğunu biliyor musun?” demek için geldi ve yedi yıl önce aldatıldığını hissetti. Dino genellikle ötekilerle oynuyordu, yalnızca Cate çantasından yiyecek bir şeyler çıkarana kadar onun dizleri arasında durdu. Corradino onu bileklerinden yakaladı, ama o zorla kurtuldu elinden. Kollarının kuvvetle sallandığını görünce, minik bir köpeğin gücüne hayret eder gibi şaştı bu işe. Oğlanın yüksek sesi kalbini sıkıştırdı; Corradino, büyüklerle çocuklar arasında bir savaş, sürekli bir güvensizlik olduğunu, çocuklar bunu bilmeseler de kıskançça bambaşka bir dünyada yaşadıklarını hiç düşünmemişti. Yalnız kaldıklarında Cate, Dino’nun özünde uysal bir çocuk olduğunu, ama onun sevgisini kazanmanın zorluğunu, geçen yıl bir beyi selamlamamak için bütün öğleden sonrayı odasında geçirdiğini anlattı.</p>

  <p>“Peki, babası hakkında bir şey bilmiyor mu?” Cate başını salladı. “Sormuyor mu?” “Evet, sordu. Ama öldüğünü söylemek istemedim. Şimdilik var olmadığını bilmek yetiyor ona.”</p>

  <p>Bunun üzerine Corradino her yolu denedi, pek çok kez sözünü kesti, onu anlaması gerektiğini bildirdi (bir kadın gibi konuşuyorum, diye düşündü). Ona duruma alışması için zaman tanımasını, Dino’yu tanımak istediğini, Cate’yi daha iyi tanımayı arzu ettiğini, çocuğunu sevdiğine ikna olması gerektiğini, ama yaptığı bunca özveri karşılığında teşekkür edecek söz bulamadığını söyledi. Ve Cate sakince ama kısa keserek o yanıtı vermişti.</p>

  <p>Tekrar tekrar düşününce Corradino, Cate’nin ona hak verdiğini anladı. O gece (babalığının ilk gecesinde) yalnız başına dolaştı, sinirli sinirli sigara içti, her şeyi baştan sona gözden geçirdi. Belliydi ki Cate, gerçekten ondan bir şey istemiyorsa, yalan söylememişti ve o, Corrado onun oğluydu. Oysa eğer Cate onu aldattıysa ve evlenmeyi ya da para almayı kabul ederse işte kuşku gene ortaya çıkıyordu. Bu sorunu açık seçik görünce Corradino yüzünü buruşturdu. Ağlamaya gücü yoktu.</p>

  <p>Onda kalan anılar içinde Corradino o tatil gecesinin ötekilerden farklı olduğunda ısrar ediyordu. Kendini sokağa atmış, kıskançlık, aşk ve heyecan dalgası içinde yüzmüştü. Bana anlattığına bakılırsa o sıkıntının altında gene de bir huzur, umut ve güvenlik duygusu vardı. Bu güvenliğin, Cate’nin onu rahatlatmak için söylediği sözlerden ileri geldiğini de sözlerine eklemişti: Ve sözlerden çok onun sesi, yardım istemeye gönül indirmeyen tarzıydı. “O zamandan beri,” diyordu Corradino - anlamıştı ki Cate onun hakkında hiçbir şey bilmek istemiyordu, onun peşinde değildi, onu ayakta tutan da bu umuttu işte.</p>

  <p>Biliyorum ki Corradino iftira atmaktan hoşlanır, ama gene de onu ikna etmeye çalıştım, ki o gecenin çılgın düşünceleri arasında gene de gerçek hayatın, insani sorunlarıyla bir erkek gibi karşılaşmayı başarmıştı. Onu yalnızlığından çekip alabilecek bir durumdu. Ne var ki Corradino asıl gerçeğin başka olduğunu söyledi: Cate’ye karşı bir kırıntı kadar bile aşk duymuyordu, bütün inatçılar gibi ona da öfkeleniyordu ve Corrado’ya, oğluna gelince de, bugün hâlâ onu bir yabancı gibi hissettiğini, aslında Cate’nin yalan söylemediğini bildiğini anlattı bana.</p>

  <p>“Ben babalık sevgisi için yaratılmamışım,” diye karşı çıkıyordu. “Çocuğumun başkalarının eline düşmüş olması düşüncesi önce bir tehlikeden kurtulduğum hissini veriyor, sonra da kandırıldığım, aldatıldığım için güceniyordum.”</p>

  <p>“Ama çok doğal bu,” dedim ona, “babalık duygusunun bir parçası bu da.”</p>

  <p>“Açıkla o halde,” diye gülerek başlıyordu bu sefer. “Nasıl oluyor da ben bunu öğrendikten altı gün sonra Camogli’ye gitmek üzere Dino’yu Cate’ye bırakıp Marina’ nın peşinden koştum?”</p>

  <p>“Hani bana dağdan yazdığın o mektupta anlattığın mı?”</p>

  <p>“Evet,” diye kekeledi Corradino, şöyle oldu diye başladı anlatmaya. O gecenin sabahında bir yorgunluk, yüreğinde bir sıkışma hissetmiş ve o yarı uyanıklık halinde nefret duygusunun sonuna kadar geldiğini anlamıştı. Bazı düşüncelerin sabahın erken saatlerinde doğduklarını bilirsiniz ya, o da yatağında çıplak yatarken kendini suçlu ve adi hissediyordu. Bir pişmanlık çağlayanı ile o pek az kadınları gözünün önünden geçmeye başladı: Ernesta, Cate, adını bilmediği kadınları ve elini bile sürmemiş de olsa Marina. Bütün kadınlar ona aynı şeyi söyledi, onu aynı anıyla ezdi, suçlayanların eline düşmüş bir sanık gibi hissetti kendini. Sessiz şafakta kendini savunmaktan aciz, Corradino gerçeği açık seçik gördü. O kadınların tümüne aynı davranmıştı, hiçbirine erkekçe bir söz etmemişti, kendi sığındığı yalnızlığından çıkmamıştı. Hiç olmazsa kaba davransaydı, egemenlik kursa veya taciz etseydi daha iyiydi. O sabah hepsine tek tek şiddet uyguladı zihninde ve onların da kendine aynı şeyi yapmalarını bekledi. Sokak kadınları -onlarla başa çıkmak olanaksızdı- ona hep edepli bir bey gibi davranırlar hâlâ, otuz yaşında bile öğrenci olup olmadığını sorarlardı. Ve hepsi -Ernesta, Cate ve yarın da Marina- sonunda onun boş vermişliğine kızıyor, hayal kırıklığına uğruyor ve onu bırakıyorlardı.</p>

  <p>Hepsine böyle davrandığına göre -diye düşününce öfkelendi- bu onun gerçeği idi ve hep bir biçimde tepki gösterecekti. Köprünün taşıma gücü gibi.</p>

  <p>O sabah gene Sangone’ye gitti, güneşin altında huzurla olanları düşünecekti. Söğütlerin ortasında soyundu ve sonra bir sigara içerek bedeninin ışıkta kuruyuşunu seyretti. Uyandığı zamanki hüznü, ışık ve yorgunlukla çözülüp gitmişti, şimdi kaçınılmaz olarak Cate’yi ve oğlanı düşünüyordu. Erişkin ve yanık bedeni ile Dino’nunkini karşılaştırıyordu. Tahmin etmediği kadar güçlü <span style="font-style:italic;">olan</span> bileklerini, bacaklarını düşünüyor ve onun kendi soyundan gelmediğine iyice emin oluyordu. Çocuğun böylesine terbiyeli ve sağlıklı olması, tartışmasız Cate sayesindeydi. Babasının kendi olup olmadığı düşüncesi bir yana, o minik bedende de acaba kendininki gibi bir kişilik mi -yalnızlığa düşkün ve çekingen- gelişmekteydi? ‘İyi bir deneyim olurdu,’ diye düşünüyordu. ‘Eğer benden uzakta büyür de bana benzerse karakterin yetiştirme tarzına değil kalıtıma bağlı olduğu anlaşılır. Yetimlerin durumu gibi bir durum çıkar ortaya.’</p>

  <p>Bunları düşünen Corradino gene utandı ve kendinin ne yazık ki ölmediğini ve Cate’yle evlenmesi gerektiğini düşündü. Sabah uyandığında hissettiği o işe yaramazlık, değersizlik gene gelip önüne dikilmişti. Şimdi anlıyordu ki yerine getirmesi gereken bir ödevi vardı. “Bir görev,” diyordu alayla - hem de sevimsiz olmayan bir görev: “Cate güzel bir kadın ve bana başka çocuklar da doğurur.” İşte o zaman bu kuruntunun heyecanı ile bana yazacağı mektubu, özellikle şu cümleleri geçirdi aklından: “Şimdi bir kaya, pek çok kaya var. Bunlar benim kafamı kıracaklar... Her şey bir savaştaymış gibi sürüyor: tanımlanması olanaksız... başıma gelenlerle doğrudan hiç ilgisi olmayan bir şey de yapabilirim...” Ve bu şey de altı günün sonunda Camogli trenine binmek oldu.</p>

  <p>O sandalda yapılan açıklamanın ikisini en azından bir süre, bir gün için yakınlaştırması beklenirdi, birbirlerini görüp konuşabilirlerdi. -Cate onun odasına çıkmaz mıydı bir kez daha?- Ama ayrılırken başka bir randevu vermemişlerdi birbirlerine. Elbette akşamları Parco’da bulabilirlerdi birbirlerini, bu belliydi. Corradino bunu,</p>

  <p>Cate’nin onu ortamına sokarak bir tür öç alma taktiği olarak yorumluyordu. Yedi yıl önce bir öğleden sonrasında -o öğleden sonrası- kızı bir köşede bırakmış, başka bir randevu vermeyi unutmuş ve bir daha da görüşmemişlerdi.</p>

  <p>Ama Corradino evin altındaki o bahçeye gitti. Bir kaçamak yapmıştı, çünkü gazeteden bekliyorlardı; ağaçların arasından geçti, çalıların arkasına gizlendi. Cate’ye görünmek istemedi ya da buna cesaret edemedi; bu belki de oğlunu gözlemek için romantik bir tavırdı. Tanıdığı bir çocuğu gözleriyle izledi; sonra bir başkası, bir başkası daha derken: işte Dino. Çember olmuşlardı, Dino her birini göğsünden parmağıyla işaret ederek arkadaşlarını sayıyordu canlı bir şekilde.</p>

  <p>Derken bir çığlık koptu ve hepsi kaçıştı. Aralarından üç kişilik bir grup belirdi, yumruklarını sıkarak bağrışıyorlardı. Dino da bunların ortasmdaydı. Ama bir an sonra oğlan onlardan da ayrılıp koşarak ona seslenen annesinin oturduğu banka gitti. Corradino, Cate’nin oğlunu kolundan tutup konuştuğunu gördü. “Benim gibi korkak,” diye mırıldanarak gözlerini ayırdı ve uzaklaştı oradan.</p>

  <p>Aynı akşam Parco’ya gitti. Son âna kadar direndi -telefon etme sırası Cate’deydi. Açık pencerenin önünde oturup günün batmasını seyretti. Söylediğine bakılırsa, Camogli’yi, Marina’yı düşündü.</p>

  <p>Aniden telefon çaldı. Corradino Ernesta'nın sesini duyunca öfkeden kızardı. Ona kabaca neden telefon ettiğini sordu. Kız da korkak bir sesle kekeleyerek, ondan haber alamadığını, ortalıkta kimsenin kalmadığını, onun da tatile çıktığını sandığını söyledi. Ona bir merhaba demek istemişti. “Gördüğün gibi hâlâ buradayım,” dedi Corradino sesini biraz tatlılaştırarak. Ernesta sustu, ama telefonu kapatmadı. Corradino da susuyordu. “O halde hoşçakal,” dedi Ernesta yavaşça. Corradino da veda etti ve telefonu kapattı.</p>

  <p>Tramvaya bindi, cesaretini toplamıştı biraz ve Parco’ ya gitti. Cate daha gelmemişti. O ise konuşmak, hareket etmek, bir şeyler yapmak istiyordu. Son sefer gördüğünde Cate’yle şarkılar söyleyen tip oradaydı; Cate şarkılara onun gözlerinin içine sevgiyle bakarak eşlik ediyordu. Yakışıklı bir adamdı, şakakları kırlaşmıştı. Onun yanına gitti. Konuşurlarken Cate çıkageldi.</p>

  <p>O akşam hepsinin tanıdığı, gelip gidip selamladıkları Naldina diye bir kız şarkı söylüyordu. Cate’den daha genç, Floransalı, sarışın bir kızdı. Gösterişli bir şekilde gülüyor, seyirciyi avcunda tutmayı biliyordu. Dinlerken, Corradino Cate’nin sahnede nasıl olduğunu merak etti. Şimdi yanında oturan, eli çenesinde şarkıları dinleyen Cate’nin çocuksu olduğu kadar bir anne ifadesi taşıması güldürdü onu. “Güzel söylüyor mu?” diye sordu kulağına. Cate bir an kaş çattı, gözlerini sahneden ayırmadan gülümsedi.</p>

  <p>Naldina onların masasından çok, öteki masalardan az alkış aldı, sonra da gelip yanlarına oturdu. Cate’nin o müzisyen arkadaşı, nazik sesli, kırklık bey, onu karşıladı - hepsi birbirine sen diyordu. Corradino ancak o zaman adamın da Toscanalı olduğunu fark etti. Naldina, sigarasını yaktırdıktan sonra Corradino’yu inceledi. Bu arada Cate dahil herkes Floransa seyircisinin, Roma’nınkinden daha sıcak olduğunu konuşuyordu.</p>

  <p>Corradino kendi düşüncesini söyleyince, “Sizler daha gevşeksiniz canım,” dedi Naldina sigara dumanını savurarak. Corradino ondan nefret etti. Nefretinin büyük bir nedeni de, onda Cate’den de bir şeyler olmasıydı: O samimiyet, o kendi kendine yetme hali, kadınlara özgü o ciddiyetle boş şeylerden konuşması gibi.</p>

  <p>Hepsi Naldino’nun çevresine toplanmış, hepsi kendi konularını konuşup duruyorlardı. Yalnızca Toscanalı adam onların sözlerinden bir şeyler yakalayıp, Corradino’yu da söyleşinin içinde tutmaya çalışıyordu. Corradino da ona, kendine çok yabancı konularda yanıtlar veriyordu. Cate onu gazeteci diye tanıştırmıştı, bir şeyler bulup söylemeliydi. Bay Pippo -herkes Pippo diyordu- orkestraların sendika savunmasına alınmasıyla ilgili bir sorun için kaygılanıyordu; Corradino, onun müzisyen olduğuna iyice ikna oldu. Arada bir Cate de gözlerini çevirip dinliyordu.</p>

  <p>Sonra Pippo ve Naldina dansa kalktılar, ama Naldina tam bu sırada yüzünü buruşturarak, “Sen izin verirsin, değil mi?” dedi ve hepsi gülüştü.</p>

  <p>Sonunda o akşam, ikisi girişteki bankta yalnız kaldılar. Cate sinirliydi ve susuyordu, birisini bekliyordu, Corradino’ya kısa yanıtlar veriyordu. Parco yarı yarıya boşalmıştı, Naldina ve Bay Pippo yarım saattir ortada görünmüyorlardı. Corradino her şeyi anlamıştı, son akşamdan beri anlamıştı: Yalnızca tek bir kuşkusu kalmıştı, saçma da olsa sormak istiyordu.</p>

  <p>“Şu Maestro Pippo’yu ne zamandan beri tanıyorsun?”</p>

  <p>Cate kızardı ve bunu neden sorduğunu merak etti.</p>

  <p>“Hiç,” dedi Corradino. “Ona çok güvendiğini görüyorum.”</p>

  <p>Bunun üzerine Cate canlı bir şekilde onu iki yıl önce tanıdığını, çok iyi bir dost olduğunu, çalışmaya can attığını ve arkadaşlarını ezmeden başarılı olanlardan olduğunu anlattı.</p>

  <p>“Peki burada, Torino’da ne işi var?” Bunun üzerine Cate ona, “Sen ona yardımcı olabilirsin,” dedi.</p>

  <p>Corradino ona nasıl yardım edebileceğini dinledi, ama radyodan hiç kimseyi tanımadığını söyledi. “O zata bir söz yetecektir,” diyen Cate bir yandan gözünü kapıdan ayırmıyordu. Corradino gülümsedi, “Sana gerçekten teşekkür etmeliyim,” dedi. ‘Yalnızca çocuğumuzu yüzüme vurmakla kalmayıp bir de senden kurtulmama yardım etmemi istiyorsun.”</p>

  <p>Cate alnını kırıştırdı. Bu sözlerden bir şey anlamadı ama anlamını çıkarttı. Bir an kafası karıştı, kızarmadı, çünkü yüzü zaten al aldı; ona kaçamak bir bakış fırlattı. “Corrado,” dedi, “suçumuz yok ki!” Ve onun bileğini tuttu.</p>

  <p>“Elbette senin piyanist bekârdır,” diye sürdürdü Corradino. Cate bakmadan başıyla onayladı.</p>

  <p>Bunun üzerine ikisi de sustu. Corradino kendini tutabilmek için gülümsüyordu. Cate’nin başka bir şey düşündüğünün farkındaydı, aklı Pippo’daydı. Bu anlamsız duygu heyecanı boşu boşunaydı. “İyi geceler,” dedi, Cate ona canlı bir ifadeyle baktı ve korkakça elini uzattı. “Hoşçakal,” diye kekeledi.</p>

  <p>Birkaç günlük bekleyişinin en kritik anlarında Corradino Cate’nin utanışını anımsamaktan keyif duydu. Kendi için almmaktansa gülmeyi başardığı o andan başlayarak olan biteni gözden geçirmek hoştu. ‘Bir kadını hiç beklemediği bir anda şaşırtmayı becerirsen,’ diye düşünüyordu, ‘onun efendisi olman çok kolay.’ Kimin efendisi peki? Şimdi arama sırası Cate’deydi ve iki uzun gün hiç telefon çalmadan geçti.</p>

  <p>Corradino kendine evin altındaki bahçeye gitmeyi de yasakladı. Kendini yatıştırmak için oğlanın Pippo’ nun çocuğu olduğunu düşünüyordu. Adam onu ihmal ediyordu, Cate Corradino’ya onu acındıracak, bir tanıdık bulup işe sokacak ve aralarını gene düzeltecekti, herhalde niyeti buydu. Ama bu durumda yazın yansı boyunca süren bekleyişi, yalnızlık içerisinde hazırlanması, değişik tarzdaki yalnızlık gereksinimi eriyip gitmişti. Corradino bunu kabullenmeye de razıydı, ama Cate’nin sertliğinden, onun ciddi basitliğinden vazgeçemiyordu: Şimdi savaşmak söz konusu olduğundan kıskançlık duymaya değecek bir Cate istiyordu. Dino’nun kendi oğlu olması düşüncesi kanım kaynatıyor, Cate’nin yüzüne bakma hakkını veriyordu ona. Bazı felaketleri insan kendi ister, der bugün hâlâ Corradino.</p>

  <p>Ama telefon susmayı sürdürüyordu. Üçüncü günün akşamında (iki gece daha vardı tatile), Corradino ofisten dönünce bizim telgrafımızı buldu. Onun mektubuna bunca değer vermem onu sevindirmiş, güldürmüştü; ama sonra yeniden okuyunca, utanmaya başlamış, alay edildiğini hissetmiş ve çok acı çekmişti. Neler yazdığını ve o sabahki utancını yeniden düşünmüş, bir evladı olup ona sahip olamamanın sıkıntısını yaşadığı geceyi, yüreğini anlamsız bir cömertlik duygusu sarmıştı. Demek ki bu duruma da alışmıştı. Onun gerçeği buydu işte: Sabah uyanınca böyle düşünmüştü. Taşıma gücü dayanamamıştı gene, bunda ağlayacak bir şey yoktu. ‘Bir şeyler yapmak istiyorum,’ dedi kendi kendine.</p>

  <p>Oysa hiçbir şey yapmadı. Yalnızca Parco’ya gitti, her zamanki gibi akşamı sanatçıların masasında geçirdi, şarkıları dinledi, dans edenleri seyretti. Yalnız kaldıkları bir anda Cate’ye Dino’dan ne haber diye sordu ve onun kaygılarını, oğlanın huyu ve alışkanlıkları üzerine düşüncelerini dinledi. Cate’nin mutlu olduğunu, bunları söylemekle biraz gurur bile duyduğunu hissetti. Birlikte dans ettiler.</p>

  <p>Sonra Bay Pippo ile bara yanaştılar, ona Cate’nin, durumdan söz ettiğini, ama pek de iyi açıklayamadığını söyledi, geçmişi hakkında daha ayrıntılı bilgi veremez miydi? Bundan sonraki konuşmadan, Corradino o adamın Cate’yi yalnızca iki yıldır tanıdığını anladı. Piyanist olarak, son derece duyarlı bir konuşması vardı ve bir ilah olmadığının da farkındaydı. Varyetede para için çalmıştı, ama daha ciddi bir eğitim almıştı. Konservatuvarda okuduğuna dair bir şeyler söyledi, özellikle de Parco şarkıcıları hakkında renkli görüşleri vardı. Bunları duyunca Corradino adamdan nefret etmekten vazgeçti. Cate onları arayarak yanlarına geldi.</p>

  <p>Onun yanında Corradino piyaniste, Cate’nin nasıl şarkı söylediğini sordu. Pippo hiç ses tonunu bozmadan varyete seyircilerinin daha beterlerini de gördüklerini söyledi. Cate yan kışkırtıcı, yan kızgın, herkesin bir Naldina olamayacağını söyledi. Pippo gülümsedi, Corradino da gülümsedi ve tam, ‘Bu akşam görünmedi mi daha?’ diyecekken Pippo, “O zavallıcığın öyküsü de hazin,” deyiverdi.</p>

  <p>Görülen oydu ki Cate ile <span style="font-style:italic;">-eğer kavga</span> etmişlerse bile-barışmışlardı. Corradino, piyanistin Dino’yu bilip bilmediğini ve bu konuda ne düşündüğünü merak etti. Konuşmanın tam ortasında, aniden iki gün sonra tatile çıkıp köye gideceğini söyledi.</p>

  <p>Cate, Pippo’nun önünde, “Yazık,” dedi.</p>

  <p>“Ama önce radyo ile konuşmaya çalışacağım,” diye ekledi Corradino.</p>

  <p>Köylerden söz ettiler ve Cate Dino’yu bu yaz köye götüremediği için üzüldüğünü söyledi öylesine.</p>

  <p>“Hiç dert etme,” diye sözünü kesti Pippo, “daha dün oğlan bana çok sıkıldığını ve okula gitmek istediğini söyledi. Çocuktur bunlar...”</p>

  <p>İçini kemiren kıskançlıkla Corradino’nun gözleri yaşla doluverdi. Bir an için gözlerinin önü bulutlandı ve ikisinin konuştuklarını bile duymadı. Kendini toparladığında birlikte masaya doğru yürüdüklerini fark etti. O sırada piyanistin bir adamla konuşmasını fırsat bildi, Cate’ yi elinden yakaladı ve dişlerini sıkarak şöyle dedi: ‘Yarın değil öbür gün gidiyorum. Bu arada seninle konuşmak istiyorum. Yarın sabah seni evimde bekliyorum.” Cate’ nin şaşkınca bakışları üzerine, “Hiç olmazsa telefon et,” diye mırıldandı Corradino.</p>

  <p>Ama Cate ertesi sabah gelmedi. Corradino gurur, kıskançlık ve aşağılanmanın acısı ile kıvrandı, haksız yere acı çektiğini düşününce biraz rahatladı, bunu hak etmediğini yineledi kendine. Hatta aşkın yoksunluğu ve Cate’ ye duyduğu kin bile çocuk için yaptığı bir özveri gibi geliyordu ona. İşte bu ruh durumunda bir tanıdığına telefon ederek Pippo’yu tavsiye etti; “Ciddi ve yeteneklidir,” dedi. Kendini pek cömert hissetti.</p>

  <p>Sanki bunu ödemek istermişçesine Cate öğleden sonra ofise telefon etti. Yapacak işleri olduğunu, ama ona mutlaka veda edeceğini söyledi. Bu akşam Parco’ya gelmiyor muydu?</p>

  <p>Corradino sesini yumuşattı ve Pippo için Radyo ile konuştuğunu söyledi. Cate bir an sustu: “Alo,” dedi Corradino. “Ne var?” Cate hemen neşeyle atıldı ve Pippo adına teşekkür etti. “Hayır, bu akşam gelmiyorum,” dedi Corradino. “Zaten orada ne işim var benim?” Cate bir şeyler geveledi ama Corradino konuşmayı sürdürdü: “Orası senin dünyan, benim hiç ilgim yok. Bu akşam sen bana gel.”</p>

  <p>“Gelemem Corrado.”</p>

  <p>“Yalnızım Cate.”</p>

  <p>Onun ciddi, suçlu, yere inik gözlerini, telefona yakınlaştırıp öper gibi fısıldadığı ağzını görür gibiydi. “Yarın geleceğim,” dedi Cate. “Öğlen.”</p>

  <p>Bir köşede buluştular ve Corradino onun yukarı çıkmayacağını hemen anladı. Meşgul bir hali vardı. Onu bir dükkâna doğru çekti. Nazik selamlaşmaya karşın kaçamakça baktılar birbirlerine.</p>

  <p>Yukarı çıkmayı önerdiğinde, genç kadın başını salladı. “Neden korkuyorsun?” dedi Corradino. “Çocuk değilsin ya!” “Çocuk olsam gelirdim Corrado,” dedi Cate.</p>

  <p>Bunun üzerine gidip bir kahveye oturdular. Cate susuyordu. Corradino’nun aklına Pippo geldi, ama söze onunla başlamak istemedi.</p>

  <p>Aynalarda kendine baktı, gördüğü o güneş yanığı adamı kendine benzetemedi. ‘Kimse bizim bir çocuğumuz olduğunu tahmin edemez,’ diye düşündü Cate. Saçlarını geriye atmış, kestane renkli gözlerini ona dikmişti. Bu pozda baştan çıkartıcı olduğunu biliyor muydu? Olduğundan genç duruyordu, onu gözlerken derin derin soluyordu.</p>

  <p>“Bana son kez bakıyor,” diye düşündü Corradino. “İkimiz de numara yapıyoruz.”</p>

  <p>Sonunda Cate kımıldadı, gülümsedi ve Corradino ona, “Seni ne kadar çok düşünürsem o kadar az tanıdığımı anlıyorum,” dedi. “Artık eski sen değilsin.”</p>

  <p>Bunun üzerine konuşmaya başladılar. Cate yaşlandığını söyledi, işte hepsi buydu. Corradino buna itiraz etmedi, kendinin de yaşlandığını söyledi yalnızca. “Sanki gümüş evlilik yıldönümümüzü kutluyoruz,” dedi ve gülümsedi Cate.</p>

  <p>Bir süre şakalaştılar, ona bu kış nerede şarkı söyleyeceğini sordu. Cate de bilmediğini, daha zaman olduğunu söyledi.</p>

  <p>“Dino yakında bir babaya kavuşacak, değil mi?” Corradino bunu umursamaz bir tavırla söylediyse de Cate şaşırmadı; bu kez sertçe bakarak, onun ne yanıt vereceğini bekledi.</p>

  <p>“Zaten var babası,” diye mırıldandı.</p>

  <p>“Var ama onu görmüyor.”</p>

  <p>Cate sustu. Bunun üzerine Corradino onunla evlenmek istediğini söyledi. Sanki başka birinden <span style="font-style:italic;">söz</span> edermişçesine sakindi, ne var ki sözünü bitirdiğinde, terlediğini, heyecanlandığını, altüst olduğunu hissetti.</p>

  <p>Ama Cate ona sakin bir sesle, “Bak,” dedi. “Şunu anlamalısın, ben eski ben değilim, oysa sen hep aynısın, hiç değişmedin. Benim için aradan çok zaman geçti. Sen Dino’nun oğlun olduğuna inanmıyorsun ve haklısın da. O gün sana bundan söz etmekle aptallık ettim.”</p>

  <p>“Peki ya inansaydım?” dedi Corradino. Cate o sözleri dinlerken dolmuştu.</p>

  <p>“Ya inansaydım?” diye yineledi.</p>

  <p>“Sorun bu değil,” dedi Cate ve gözlerini onun yüzüne dikti. “Biz değişik bir yaşantı sürüyoruz. Ne konuşulacağını bile bilemeyiz. Bu seni memnun etmez, inan.”</p>

  <p>“Memnun olmayacak biri varsa o sensin.”</p>

  <p>“Corrado,” dedi Cate, “eve gidelim mi? Saat on ikiyi geçti.”</p>

  <p>Ve bunun üzerine çıktılar, Corradino ona evinin kapısına kadar eşlik etti, dirseğinden hafifçe tutuyor, kaldırım değiştirdiğinde öbür yanına geçiyordu. Anlamsız ama nazikçe bir şeyler söylüyordu. Bir an Cate bir mimik yaptı, onun yüzünde sıradan bir gülümseme görmek Corrado’yu sevindirdi.</p>

  <p>“Sen kadın bile değilsin,” dedi ona.</p>

  <p>“Ya neyim?”</p>

  <p>“Şensin,” diye homurdandı Corradino.</p>

  <p>Törensiz, neredeyse utana sıkıla Cate’yle ve dalaşan Corradino, bahçeyi hiç durmaksızın geçti. Köşeyi döndükten sonra bir sigara yaktı. Yakarken de kahvede sigara içip içmediğini düşündü, ama anımsayamadı.</p>

  <h3 id="ufd43cc3c-daf5-4b6b-b631-9cbc23ff033f" style="text-align: center;"><span style="font-weight:bold;font-style:italic;">Kaçak</span> <span style="font-weight:bold;">(1944)</span></h3>

  <p style="text-align: center;"><span style="font-weight:bold;">Cesare Pavese, öyküler.</span></p>

  <p style="text-align: center;"><span style="font-weight:bold;">Einaudi Yayınları - 1953</span></p>

  <p>Bir süredir samanlıklara ve ahırlara kimseyi sokmak istemiyorlardı. Çünkü sonra ötekiler gelip misilleme yapıyorlardı. İsteyene bir tabak çorba ile bir dilim ekmek veriyorlardı, ama gidip uzakta yemesini söylüyorlardı, onları kapıdan sokmamak için epey dil dökmek gerekiyordu. Sık sık yağmur yağıyor ve köprülerin altına sığınmak durumunda kalınıyordu. Terk edilmiş o şapeli bulduğumda kimseye bir şey söylemedim ve çuvalıma yaprak doldurup orada uyudum. Kaçmaktan ve dinlenmekten bıkmıştım.</p>

  <p>Uyandığımda gündüzden çok geceydi ve o minik pencereden etrafı görecek kadar ışık girmiyordu. İyice hızlı yağmaya başlamıştı, bazı damlalar yüzüme bile çarpıyordu. Çuvalımın içinde yatıyor ve onun sıcaklığının tadını çıkartıyordum. Pek de uzak olmayan bir yerlerden köpek havlaması işitiliyordu, onun yağmur altında perişan bir şekilde yürüyüp, açlıktan kıvrandığını tahmin ediyordum. O kış karanlığında sanki bütün toprağın sesi oydu. Yarı uyuklar durumda titriyordum.</p>

  <p>Tanyeri ağarırken yağmur seyreldi ve çevremdeki bağları seçebildim. Her yan çamur ve kırmızı yaprak doluydu. Şapelde pembe bir pencere kalmıştı ve oradan da kırlar görünüyordu. Herhalde iyi havalarda burada, üzümlere bekçilik edenler barınıyordu.</p>

  <p>Bir olay patlak verecek olsa, burası sapa bir yerdi, el altında değildi. Günü köyde geçirdim. Pazardı ve insanlar taş oynuyordu. Ben duvara dayanıp onların yüzlerini seyredip tanımaya çalıştım, şakalaşıp, bağrışmalarını dinliyordum. Yukarıdan, sis altındaki vadi, geniş yol ve Po’ya bakan yamaçlar görünüyordu. Vadideki bir köy yanmıştı, halkı öldürülmüştü.</p>

  <p>Herkes bir şeyler söylüyordu, ama konuşmalara kulak kabartan bir çocuk hemen şöyle dedi: “Geçmek isteyene en iyi yol orasıdır; yaktıkları yerde gözcü bırakmıyorlar.”</p>

  <p>Karanlık basınca şapele döndüm, huzursuzdum, yağmur yağsın istiyordum. Oysa güçlü bir rüzgâr çıkmıştı. Sanki yıldızları birbirine çarpıyordu, tepelere tırmandığım o geceyi anımsatıyordu. Rüzgârla her şey netleşmişti, karanlıkta yaprakların savrulması işitiliyordu. Hemen uyudum.</p>

  <p>Rüzgâr birkaç gün sürdü. Hiç olmazsa kırlar kuruyordu. Köyden nasıl aynlacağım bilemiyordum. O son tepe sırası beni korkutuyordu.</p>

  <p>Derken taş oynayanların arasındaki çocukla karşılaştım. Az konuşuyordu ama lafı havada kapıyordu. Beni evinin arkasındaki bahçeye götürdü ve oradaki kadınlarla anlaşıp bana bir tabak çorba getirdi. Sonra savaşın ne zaman biteceğini merak eden kadınlara birtakım öyküler anlatmak zorunda kaldım.</p>

  <p>“Bir yüzyıl da sürse sizden rahatı yok,” diyordum onlara.</p>

  <p>Kestikleri bir domuzun kanı daha eşiğin önünde duruyordu. “Görüyor musunuz?” diyordu benim delikanlı, “hepinizin sonu bu olacak.”</p>

  <p>Daha sonra avluda, yalnızca konuşmaktan utanmıyor mu diye sordum. Bana baktı, güldü, evi ve aydınlık pencereyi işaret etti.</p>

  <p>“Benim de bir evim vardı,” dedim.</p>

  <p>Ona gece nerede uyuduğumu gösterdim. Karanlıkta bana eşlik etti. “Kilisede uyumak insanı korusa, hepsi dolup taşardı,” dedi sonra da.</p>

  <p>“Burası artık kilise değil,” dedim, “sunak masasında ceviz kırmışlar, yerde ateş yakmışlar.”</p>

  <p>“Çocukken gelip oynardık burada,” dedi. Sonra da bana köyün halini anlattı. “Herkes yolda bir asker ateş açacak ya da bir kamyonu durduracaklar korkusuyla yaşıyordu,” dedi. “Hatta O.’da kiliseyi de yaktılar,” dedim ben de.</p>

  <p>Ama gördüğüm bütün kiliseler içinde en güvenlisi benimkiydi. Bulabildiğimiz bütün dalları topladık, yere atılmış mısır koçanlarıyla pencerenin altındaki sığınakta ateş yaktık. Sonra çocuklar gibi oturduk alevlerin karşısına. “Ortalığı ateşe vermeyi biz de biliyoruz,” diyorduk şakayla. Başlangıçta pek sakin değildim, dışarı çıkıp pencereye baktım, ama ateş pek az yansıyordu, zaten onu da duvar örtüyordu.</p>

  <p>“Görülmüyor, yok, hayır,” dedi Otino.</p>

  <p>Bunun üzerine bir kez daha köyün insanlarından, bizden daha çok korkanlardan konuştuk. “Onlar da yaşamıyor. Yaşamak sayılmaz bu. Onlara da sıranın geleceğini biliyorlar.”</p>

  <p>“Hepimiz siperde sayılırız.”</p>

  <p>Otino gülüyordu. Uzaktan bir tüfek sesi geldi.</p>

  <p>“Başlıyorlar,” dedim.</p>

  <p>Kulak kabarttık. Şimdi rüzgâr susmuş, köpekler havlamaya başlamıştı. “Eve gidin,” dedim.</p>

  <p>Hemen ateşi söndürdüm. Geceyi duman kokusu altında, düşüncelerimle korkudan titreyerek geçirdim. Çuvalımın içinde kımıldadıkça yaprakların hışırtısı her yanı sarıyor gibi geliyordu.</p>

  <p>Ertesi sabah beni bekleyen tepeler zincirini inceledim. Rüzgâr ve mevsim onları çıplaklaştırmıştı, göğün altında pırıl pırıl parlıyorlardı. Tehlike o tepelerde değildi, köprülere ve ovalara giden yollardaydı. Kimseler bana yolların özgür olup olmadığını söyleyemezdi. Ormanları kontrol eden bizimkiler, çıkışlarda belli bir korku salmışlardı. Şapeli bırakıp oralara inmek temkinli bir iş olur muydu?</p>

  <p>Köyden ekmek almak için o dar yolu tırmandım. İnsanlar kuşku ve merakla eşiklerinden beni gözlüyorlardı. Bazılarına selam veriyordum. Alanda başımı kaldırıp bakınca neredeyse mavi bir renge bürünen başka dağları görüyordum. Güneşin altında, kiliseye karşı durdum. Bütün bu olanlar bana olanak dışı görünüyordu. O sıcaklık ve sessizlikte bir umut düşüncesi filizlendi. Yaşam günün birinde, şu an olduğu gibi güvenli ve sakin bir şekilde kaldığı yerden devam edecekti. Kan ve kundaklamalar sonsuza kadar süremezlerdi. Bir süre sustum, kiliseye dönüp durdum.</p>

  <p>İçeriden bir kız çıktı. Çevresine bakındı ve yoldan aşağı indi. Bir an için o da umuda kapıldı. Çocukların üzerinde çevresine bakınarak yürüyordu. Ama dönüp bana bakmadı.</p>

  <p>Küçük alanda kimsecikler yoktu, birbiri üzerine yaslanan ve düne kadar bana güvenli bir sığınak gibi görünen kahverengi çatılar şimdi birer tuzak gibi görünüyordu. Sanki içimdeki hayvanın ateşi yakarak çıkartıldığı inler gibiydiler.</p>

  <p>Sorun, günün birinde sönecek olan ateşi diriltmekteydi. Hiç bozulmamış bir umut günü bulana kadar direnmek gerekiyordu.</p>

  <p>Akşam, şimdiye dek hiçbir felaketle karşılaşmamış olan ve yandaki vadide yer alan bir köye yapılan saldırının söylentisi sardı ortalığı. Yemin bile ediyorlardı. Ne var ki tek bir silah sesi bile duyulmamıştı; ahırların kundaklandığı, samanlıkların yakıldığı anlatılıyordu. Ormanlara kaçan insanlar danalarının seslerini işitiyor, ama yardıma koşamıyorlardı. Sabahın ilerleyen saatlerinde, benim kiliseden oraya baktığım saatte olmuştu.</p>

  <p>Tarlaya gidip Otino’yu aradım. Öküzün birini kuyruğundan çekip durdurdu ve bana şöyle dedi: “Şimdi kuvvetliler. Bugünler çabuk geçer. Hava bozar, gücü olan çalışmalı.”</p>

  <p>Ona, günün birinde sıranın kendisine de gelebileceğini söyledim.</p>

  <p>“İşte bunun için zaten,” dedi, “gayret ediyorum. Marta kadar kapanıp kalacağız.”</p>

  <p>O gün, bulutlara benzeyen dağları gözleyen bir tek ben değildim. Otino’nun ev sahibesi çanların arasına çıkmış, bir an durmuş, bakakalmıştı. Sonra eve girerken su kovasını mutfağa asmış, küçük Guido için ateşe süt koymuştu. Bir süre önce Otino öküzlerle geçmişti, ama Guido uyuduğundan arabaya binmemişti. Kadın pencereden bakmış, Otino’ya benim hâlâ köyde olup olmadığımı sormuştu.</p>

  <p>“Hâlâ San Grato’da mı uyuyor? Peki ya kim o?” Bunun üzerine Otino benimle konuşabildiğini, ama ‘Sen kimsin?’ diye soramadığını söylemişti.</p>

  <p>“Dağdan mı geldi? Yoksa yukarılarda mı o?” diye sormuştu ev sahibesi.</p>

  <p>“Dağ ayakkabıları var,” demişti Otino.</p>

  <p>Öğleden sonra Otino’nun kız kardeşleri ile son elmaları toplamaya gitmişlerdi. Guido önden sepetle koşmuş, kaçakların atlarının tozu dumana katmasına şaşmıştı. Sanki kamyon gibi bir uğultu koparmışlardı. Guido eğildi, kaçaklara taş attı, ağzıyla da mitralyöz gibi ses çıkarıyordu: ta-tata-tata.</p>

  <p>“Kurnazlık etmeye kalkma,” dedi kadın ona, “bu yıl büyüdün artık.”</p>

  <p>Kızlar gülüşüyordu. “Sizler yaşlandınız,” dedi Guido. “Dans etmeye de bayılıyorsunuz. Savaş bitse de dans etmeye başlasak diye can atıyorsunuz.”</p>

  <p>“Sen istemiyor musun savaşın bitmesini?” dedi kızların biri.</p>

  <p>“Bitemez,” dedi Guido, “savaş şimdiki gibi her yana yayılırsa bitemez.”</p>

  <p>Ev sahibesi de, “Haydi şu elmaları toplayalım,” dedi.</p>

  <p>Guido bağlardan Otino’nun tarlasına kadar koşmuş, taşların arasında düşe yuvarlana gitmiş, beni sormuştu. “Kimi arıyorsun?” diye bağırmıştı Otino.</p>

  <p>“San Grato’da uyuyan o adamı. San Grato’da!” “Gitti. Uzaklara gitti... diye yanıtladı onu Otino, sabanını durdurmadan.”</p>

  <p>“Ona bizim eve gelmesini söylemeliydin.”</p>

  <p>“Neden?” diye bağırdı Otino gülerek.</p>

  <p>“Çünkü kadınlar artık ihtiyarlar, ihtiyar!”</p>

  <p>Bunu söyledikten sonra Guido yamacın eteklerine kadar koştu, tarlaların en altına kadar indi, artık tepeleri uzaktan, kamışların arasından seçebiliyordu.</p>

  <p>Burada sazların arasına saklandı, bir çarpışma başlayacağını sanıyordu, gömleğinin içine doldurduğu elmaları yokladı, bunları yese mi, yoksa kurşun gibi fırlatsa mı, karar veremiyordu. Sonra başladı elmaları yiyip koçanlarını kuşlara atmaya. Grato’ya uğrayıp orada uyuyanla dostluk kurmaya çalıştı, topraklarda sürünerek yanaştı. O saatlerde ben ormanın içinde tepeden aşağı iniyordum, sonra öte tepeye tırmanıp vadiyi inceliyordum.</p>

  <p>Yukarısı ağaçlar arasına gizlenmiş yollar ve sığınaklarla dolu idi. Tepeden bakarken kahverengi tarlada Otino’nun öküzlerini görmüştüm, sanki kımıldamadan duruyorlardı. Serin havada hoş sesler duyuluyordu, eğer bir çığlık, bir silah sesi, bu sessizliği delip geçse bile o öküzler yerlerinden kımıldamayacaklardı. O akşam mutluydum; Otinoların avlusunda bir tabak çorba içmeli, sonra eski şapelime dönüp gizlenmeliydim. Düşünüyordum ki eğer silahlı adamlar o yolları bir çıkmaya kalksalar benim sığınağım oyuncak gibi, bir tatil manastırı gibi duruyordu orada. Yukarıda, tepede o umudu, o özgürlüğü bulmuştum ben ve biliyordum ki bunları yaşayabilmek gerçek olduklarına inanmaktan geçiyordu. Burada tehlikenin köşecikte beklediği evler, tavan araları, alanlar yoktu. Burada beni kimse ölümcül bir randevu için beklemiyordu. Burada yalnızca toprak ve tepeler vardı ve toprağa yapışıp yatmak, hâlâ hayatta kalabilmek için yeterliydi.</p>
</body>
</html>
