<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p>“Torino’ya dönüyorum,” dedi Giulia. “Hoşçakalın.”</p>

  <p>“Ötekilere söyle, yukarıya gelsinler,” diye seslendi yaşlı kadın. “Fonso’ya, o delilere söyle. Kötü günler eşikte.”</p>

  <p>“Yok bir şey,” dedi Cate coşkuyla. “Bu kez gerçekten bitti. Birkaç gün daha dayansak tamam.”</p>

  <p>“Artık hava akımları olmayacak,” dedim ben.</p>

  <p>Yemeğe gitmek üzereydim ki, Dino hepimizi güldürdü: “Savaş bitti mi?” dedi o incecik sesiyle.</p>

  <p>Ertesi sabah şafakla beraber ayaktaydım. Roma’dan hiç haber yoktu. Bizim radyo şarkılar çalıyordu. Yurt dışından her zamanki savaş bültenleri geçiyordu: Salerno’ ya çıkartma, suyun üzeri kaynaşıyordu, operasyon hâlâ sürüyordu. Elvira, gergin ve solgun bir yüzle yanımda dinliyordu. Radyonun önünde gruplaşmıştık. Bir anda şöyle deyiverdim: “Ne zaman dönerim, bilmiyorum,” ve çıkıp gittim.</p>

  <p>Bu boş sabahı doldurmak için Torino yoluna çıktım. Arada bir gelen geçene rastlıyordum, bir bisikletli yorgun argın tırmanıyordu. Ta aşağıda Torino sakin sakin tütüyordu. Neredeydi savaş? O ateş geceleri çoktan uzakta kalmışlardı, inanılması bile güç geliyordu şimdi. Askeri kamyonların sesi duyuluyor mu diye kulak kabarttım.</p>

  <p>Torino’da gazeteler büyük puntolarla duyuruyorlardı teslim haberini, ama sanki herkes kendi küçük sorunlarına dalmış gibiydi. Dükkânlar açılmıştı, şehir muhafızları gruplaşmışlar çene çalıyorlardı, tramvaylar işliyordu. Kimsenin barıştan söz ettiği yoktu. İstasyonun köşesinde silahsız bir grup Alman bir kamyona eşya yüklemekteydiler. İşsiz gençler taşmana el veriyorlardı demek. ‘Bizimkiler ortalıkta görünmüyor,’ diye geçirdim aklımdan. ‘Hepsi silahlı kuvvetlerin yönetime el koyması nedeniyle kışlalarına teslim oldular anlaşılan.’</p>

  <p>Kulaklanmı diktim, gelen geçenin gözlerinden bir anlam çıkarmaya çalıştım. Herkes içine kapanmış, kaçamak gelip gidiyordu. ‘Belki de dünkü haber yalanlanmıştır ve hiç kimse ona inanmış olmayı kabullenemiyordur.’ Ama Cristallo’nun girişinde iki delikanlı bir öbek insanın ortasında bağırarak gazete yakıyorlar, garsonun biri de gazeteyi ellerinden almaya çalışıyordu. Onlara gülenler vardı.</p>

  <p>“Bunlar faşist,” dedi bir başkası köşeden sakince.</p>

  <p>“Dövün onları, öldürün,” diye haykırıyordu bir kadın.</p>

  <p>Olan biteni barın kapısından öğrendim. Almanlar kenti işgal ediyorlardı. Acqui, Alessandria, Casale düşmüştü bile. “Kim söylüyor bunu?” Oralardan gelenler.</p>

  <p>“Doğru olsa, trenler gitmezdi,” dedim.</p>

  <p>“Almanları tanımıyorsunuz siz.”</p>

  <p>“Peki ya Torino?”</p>

  <p>“Gelecekler,” dedi bir başkası, “onun da sırası gelecek. Her şeyi düzeniyle yapıyorlar. Yararsız kargaşa istemiyorlar. Katliamları da yavaş yavaş yapıyorlar.”</p>

  <p>“Peki hiç kimse karşı koymuyor mu?” dedim.</p>

  <p>Kapının önünde sesler ve hareketler arttı. Dışan çıktık. İki gençten biri, bir sehpanın üzerine çıkmış halka nutuk çekiyordu, dinleyenlerse onunla alay ediyorlardı. İki kişi bir sütunun dibinde dövüşüyordu, bir kadın da anlamsız sözlerle araya girmeye çabalıyordu.</p>

  <p>“Bu utanç hükümeti,” diye bağırıyordu konuşmacı, “ihanet ve beceriksizlik hükümeti, sizden memleketin katlini istiyor.” Sehpa sallanıyordu; dinleyenler saldırganca laf atıyorlardı.</p>

  <p>Almanlara, “Satılmışsınız siz,” diye bağırıyorlardı.</p>

  <p>Yaşlılar, hizmetçi kızlar, çocuklar, bir de asker vardı ortalıkta. Tono’yu ve onun burada ne diyebileceğini düşündüm. Ben de konuşmacıya bir şeyler bağırdım, o anda kalabalık dalgalandı ve dağıldı. Birileri hâlâ bağırıyordu: “Ya dağılın ya da sizi öldüreceğim!” Derken giriş kapısının önünde iki el silah atıldı; insanlar yere yattı, ortalık boşaldı; camlar şangırtıyla kırıldı ve uzakta, alanın ortasında hâlâ o iki delikanlının dövüştüğünü, kadının onlara saldırdığını görüyordum.</p>

  <p>O iki patlama uzun süre beynimde yankılandı. Kendimi ele vermemek için oradan uzaklaştım, ama şimdi insanların neden konuşmadıklarını, düşüncelerini neden gizlediklerini anlamıştım. Okuluma gittim, sokaklar boş ve sakindi. Bililerini bulmayı, tanıdık yüzlerle karşılaşmayı umut ediyordum. ‘Bir ay sonra sınavlar başlar,’ diye düşünüyordum. Yaşlı Domenico kapıdan başını uzattı.</p>

  <p>“Ne haber Öğretmen Bey? Bize barış mı getirdiniz?” “Barış bir kuştur. Geldi ve yeniden uçup gitti.” Domenico başını salladı. Elini gazetesine vuruyordu.</p>

  <p>“Bazı şeyleri söylemek yetmiyor.”</p>

  <p>Almanlar hakkında hiçbir şey duymamıştı.</p>

  <p>“Onlar işini bilir,” dedi hemen, “bilirler. Ah hocam, öteki varken ne günler yaşadık değil mi?” Başını eğdi ve sesini alçattı: “Neler söylediklerini duydunuz mu? O geri gelmeli diyorlar.”</p>

  <p>Bedenime batan bu yeni dikenle uzaklaştım oradan. Cate ile aramızda bir anlaşma oluşmuştu, her gün tramvaydan iniyor, Torino’ya inmiş miyim diye çevresine bakmıyordu.</p>

  <p>Köşede durup beklemeye koyuldum. Saati geçti ama o gelmedi. Bu arada başka konuşmalar çalındı kulağıma: Almanların kentleri işgal edip bizimkilerin silahlarına el koydukları söylentisi yayılmıştı.</p>

  <p>“Peki bizimkiler direniyor muymuş?” “Kimbilir? Novi’de yeni bir çarpışma olmuş.” “Demek öyle. Şimdi Settimo’ya varmışlar. Zırhlı birlikler ilerliyorlarmış.”</p>

  <p>“Ya bizim kumandan ne yapıyor?”</p>

  <p>Bitişikte bir kahve, radyosunu açtı, pek çok cızırtıdan sonra bir dans müziği başladı. Bir grup insan toplaştı. “Londra’yı aç,” diye bağırıştı. Derken Londra Radyosu Fransızca yayını başladı; sonra başka cızırtılar duyuldu. Tunus’tan İtalyanca bir ses işitildi. Heyecanla bir bülten okudu; her zamanki haberlerdi. Rusların ilerlemesi, Salerno’ya çıkartma, şu anda yürütülmekte olan operasyon. “Roma’da ne diyorlar?” diye bağırdık. “Bizim oralarda neler oluyor? Alçaklar!”</p>

  <p>“Roma’da faşistler var,” diye çınladı bir ses.</p>

  <p>“Alçaklar, satılmışlar.”</p>

  <p>O anda biri kolumu tuttu. Cate idi. O eski gülümseme yüzünü sarmıştı. Kalabalıktan ayrıldık.</p>

  <p>“Demek hatırladın,” dedim.</p>

  <p>Alanı geçtik. Cate alçak sesle konuşuyor ve soğuk soğuk gülümsüyordu.</p>

  <p>“Durum karmakarışık,” dedi. “Savaşın en korkunç günü. Hükümet yok. Almanların eline düştük. Direnmek gerek.”</p>

  <p>Dora’dan öte yana koşuyorduk. “Ne yapacaksın?” diyordum ona. “Bu, gün meselesidir. Elini çabuk tutması gereken İngilizlerdir. Bizden çok onların yararına bu durum.”</p>

  <p>“Alman Radyosu’nu duydun mu?” diye sordu Cate. “Eaşist marşları çalıyor.”</p>

  <p>O komitenin toplandığı avluya vardık. Daha dün gibi geliyordu bana, ama bir aydan fazla geçmişti. Hiç kimseler yoktu ortalıkta. Cate balkondaki komşularla konuştu.</p>

  <p>Sonunda Giulia ve Nando’nun karısı geldiler. “Dönmediler mi daha?” Nando’nun karısı bitkince duvara dayandı. “Üzülme,” dediler. “Böyle bir günde bir erkek eve dönecek de ne yapacak? Arnavutluk’ta durum biraz daha kötüydü.”</p>

  <p>O da haykırdı bunun üzerine: “Çocuk bunlar, deli bunlar.”</p>

  <p>Radyoyu yeniden açtık. Hiç haber yoktu. “Bir yakalanırlarsa,” diye inliyordu yeni gelin, “Almanların eline düştüler demektir.”</p>

  <p>“Aptal,” diye bağırdı Cate ona, “daha yakalanmadılar bile.”</p>

  <p>O zaman Cate bana, gece bir birliğin bir çeteyi ele geçirdiğini ve Tono’nun tutuklandığını söyledi. “Onu kurtarmaya çalışacaklar,” dedi Giulia, “göreceksin.”</p>

  <p>Cate hastaneye dönmek zorundaydı. Yatağın üzerine oturup bir şeyler yedik.</p>

  <p>“Ben de geliyorum dedim.” Yeni gelin bir lokma bile yememişti, odanın içinde bir ileri bir geri yürüyordu. ‘İçlerinde en cesur bu kız görünüyordu,’ diye düşündüm. Hiç de evlenilecek zaman değilmiş. Kimseye âşık olmayan Cate’nin durumu daha iyi bari.</p>

  <p>Birlikte tramvaya doğru yürüdük, Cate bana: “Eve mi dönüyorsun?” diye sordu.</p>

  <p>Sonra çevresine bakınarak: “Kimsenin kımıldamaya niyeti yok. Askerlerin bile. Ne iğrenç!”</p>

  <p>“Biz savaş alanı olmaktan başka neyiz ki? Boşuna heveslenme.”</p>

  <p>“Senin umurun değil,” diye mırıldandı bana bakmadan, “ama haklısın. Sen ne açlık çektin, ne de evin yandı.”</p>

  <p>“Sana bunlar mı cesaret veriyor peki?”</p>

  <p>“Nine de sana bunu söylüyordu. Sizler bunu anlayamazsınız.”</p>

  <p>“Sizler değilim ben,” diye kestim sözünü. “Ben yalnızım. Olabildiğince de yalnız olmaya çalışıyorum. Şimdi yalnızca yalnız olanların delirmediği günleri yaşıyoruz. Bak Nando, nasıl acı çekiyor.”</p>

  <p>Cate durdu ve öfkelendi. “Hayır, sen Nando gibi değilsin,” dedi, “sen rahatını hiç bozmuyorsun. Akşama görüşürüz.”</p>

  <p>“Çabuk dön,” diye bağırdım.</p>

  <p>Yeniden aynı sokaklar, meyve bahçesi, kadınlar. Serin ve sakin tepeler, her zamanki konuşmalar. “Belki Almanlar buraya kadar gelmezler,” dedim Elvira’ya. Egle’ yi sordum, hâlâ her şeye burnunu sokuyor muydu? “Neden?”</p>

  <p>“Bunu çok iyi biliyorsun,” dedim.</p>

  <p>Güçlükle de olsa Münih Radyosu’nu dinleyebildim.</p>

  <p>Faşistler gerçekten de yeniden başkaldırıyorlardı. Öfkeli, tehditkâr sesler duyuluyordu. Halkı galeyana getiriyorlardı. “Demek hâlâ Almanya’dalar, bu iyiye işaret.” Roma Radyosu’nun yayın yapmaması neredeyse hoşuma gitti. Demek ki hâlâ direniyorlardı, Almanların eline geçmemişlerdi. Yaşlı kadın tek sözcük bile etmiyordu. Korkuyla bize bakıyordu.</p>

  <p>Fontane’de Cate’yi buldum gene, bana Fonso ve Mando’dan haber getirmişti, “Sapasağlam dönmüşler,” dedi. “Ama hiçbir şey becerememişler. Tono ve ötekiler, Nuove’de kapalılar.”</p>

  <p>Ne var ki bir haber daha sardı: Bizim askerler kaçıyorlardı, kimse direnmeyi hayal bile etmiyordu.</p>

  <h3 id="ueb74708c-16b7-4e71-afc5-cd6f5da0fb5d" style="text-align: center;"><span style="font-weight:bold;">XII</span></h3>

  <p>Bu kez de omuz silkmekle yetindim. Bugünlerde bu davranışı çok sık yineler olmuştum. Uzun zamandır beklenen kıyamet günü gelmişti işte. Uzaktan sakin görünen Torino, ormanlardaki yalnızlık, meyve bahçesi, artık hiçbirinin anlamı kalmamıştı. Ne var ki her şey aynen sürüyordu. Sabah güneş doğuyor, akşam karanlık çöküyor, meyveler olgunlaşıyordu. Şimdi bir umuda kapılmıştım, ayakta kalmak için bir merak geliştirmiştim: Kıyameti atlatabilmek, sonraki dünyayı yaşayıp öğrenmek istiyordum.</p>

  <p>Omuz silkiyordum, ama tüm söylentileri yutarcasına dinliyordum. Arada bir kulak tıkıyorsam bunun nedeni, bu sözün arkasından gelecek olanları çok iyi bildiğimdendi ve bunu söyleyenin yüzüne bakacak cesareti kendimde bulamıyordum. Kurtuluş sanki gün meselesiydi, belki de saat, bu yüzden radyoya yapışmıştık, gözlerimizi gökyüzünden ayıramıyorduk ve her yeni sabah yeni bir umut fısıltısıyla uyanıyorduk.</p>

  <p>Kurtuluş gerçekleşmedi. Mırıltılar arasında ilk kanlı haberler geldi. Pino’nun meyhanesinde, bir temmuz günü seslerin son kez alçaldığını hatırladım, arkama baka baka, adım adım oraya geri döndüm. Şimdi burada herkes arkasına bakıyor, kulak kabartıyordu. Henüz kapanacak yerler açıklanmamıştı, ama şimdiden tehditler, beklenmedik davranışlar her köşeyi kuşatmıştır. Yollar ve tarlalar kaçaklarla doluydu; askercikler yağmurluklar, yırtık pırtık giysiler, ceketlerle kentten ve Almanlarla, yeni ekiplerin öfkeyle doldurdukları kışlalarından kaçıyorlardı. Torino hiçbir çarpışma olmadan işgal edilmişti, sanki sellerin bir köyü basması, kaplaması gibi oluvermişti bu; iri kemikli, kertenkele yeşili Almanlar istasyonlara, kışlalara yerleşmişlerdi; insanlar hiçbir şeyin olmamasına, değişmemesine şaşarak gidip geliyorlardı, çatışma yoktu, sokaklarda kan yoktu: Yalnızca durup dinlenmeden, sessizce, yeraltından nehirler gibi akıp giden firariler, sürüler halinde ana sokakları, kiliseleri, trenleri dolduruyorlardı. Başka tuhaf şeyler de olmaktaydı. Bunları Cate’den, Dino’dan, onların fısıldaşmalarından, anlamlı göz kırpmalarından çıkartıyordum.</p>

  <p>Fonso ve ötekiler silah karaborsacılığı yapıyorlar, depoları, gizli köşeleri talan ediyorlardı. Fontane’ye de bir şeyler sakladılar. Varoşlarda, kaçak askerler için pencerelerden sivil giysiler yağıyordu. Peki Almanlardan kaçanlar nereye gidiyordu? Elbette, kimi evine ulaşabiliyordu; ama ötekiler, evlerinden çok uzakta olanlar, Calabrialılar, SicilyalIlar, savaşın bitip tükettiği bu gençler, gecelerini, gündüzlerini nerede geçiriyorlardı, nerede yiyecek buluyorlardı? “Savaş burada hemen bitmezse,” dedim Egle ve Elvira’ya, “hepimiz haydut olup çıkacağız.” Bunu onlara hareketlendirmek için söylemiştim. Ve şöyle ekledim: “Kentsoyluların, Almanlarla işbirliği yapan generallerin evinde yaşayanların rahatı yerinde,” ama sonra Cate ile konuşurken, o bana kesmemi söyledi. Hep sokakta olan Dino’dan öğrendiğime göre Fontane’ye girip çıkan çok oluyordu. Bazılarına ben de rastladım, belli saatlerde; sakallı, üstü başı perişan, aç gençlerdi bunlar. Burada daima ya Giulia, ya Nando’nun karısı bulunuyordu, kaçaklar da anlatıyorlar, gizlice dertleşiyorlar, ekmek yiyorlardı.</p>

  <p>Dino, yalnızca ‘ciao’ demeyi bilen savaş esiri bir İngiliz’in bile buraya uğradığına yemin ediyordu. Artık alıştığımız bu kargaşa, bu sessiz tartışmalar ve yıkılmalar, sanki bir tür rahatlama, radyo ve gazetelerden yağan dayanılması çok zor kötü haberlere bir tür dayanma şekli olmuştu.</p>

  <p>Savaş uzakta kurallı ama yararsız bir şekilde gümbürdüyordu. Şimdi daha da uzmanlaşmış ve daha da kanlanmış olan Almanların eline düşmüştük, artık kurtuluşumuz olanaksızdı. Dünün neşeli efendileri bugün vahşileşmişlerdi, canlarını ve son umutlarını koruyorlardı yalnızca. Bizim içinse kaçış yalnızca kargaşada, her bir yasanın çöküşündeydi. El konulmak ve etiketlenmek ölümdü. Banş, herhangi bir barış, hani o yazın çok yakınımızda olduğunu sandığımız barış, şimdi bir şaka gibi geliyordu. Bu yazgımıza en sonuna dek katlanmak zorundaydık. O gece akınları nasıl da uzak görünüyordu. Şimdi başlamakta olan ise, o yangınlardan ve gece yıkımlarından daha kötü bir şeydi.</p>

  <p>Yolumun üstünde olduğundan pek sık uğradığım Pino’nun meyhanesinde konuşulanlardan çıkarmıştım bunu. Almanlar ya da faşistler görülmüş mü diye kulak kabartıyordum. Orada bir sabah rastladığım ve hâlâ botları ve sargıları üzerinde olan asker, çıplak bedenine bir pardösü giymişti. Toscanalı bir delikanlıydı. Gözlerinin ta içi gülüyordu. Benim gibi orada bulunan herkesle konuşuyor, çene çalıyor, Fransa’dan nasıl o gün yürüyerek kaçtığını anlatıyor, arkadaşlarının adını sayıyor, gülüyor, Valdarno’ya varmayı umut ediyordu. Bizden ne yiyecek ne içecek istedi. Yüzü solgundu, sakalı birkaç günlüktü, ama tezgâhta çalışan kızı gözüne kestirmişti bile, bakışıp duruyorlardı.</p>

  <p>“Vadinin altını tutmuş o piçler,” diyordu, “asla çıplak topraktan geçemezsin. Hemen ateş ediyorlar. Pek çok köyün yandığını gördüm.”</p>

  <p>“Sanki yukarıda, dağda savaş olmadı mı?” diyordu başka bir adam.</p>

  <p>“Ne savaşı yahu! Misilleme derler ona,” dedi bir başkası. “Bir köy tek asker saklarsa Almanlar orayı ateşe veriyor.”</p>

  <p>“Bir gece, bir köprünün üzerinde...” diye anlatıyordu Toscanalı ve kıza bakıyordu.</p>

  <p>Hepimiz suspus olmuş, dinliyorduk. Toscanalı eğlenerek, bir çiklet istedi. Derken başka öyküler peşi sıra anlatıldı. Başka serüvenler yaşayanlar, huzurlu köylüler de söze karıştılar. Soğuk, inanılmayacak öykülerdi: Bir erkeği tutuklamak için yakalanan kadınlar, çocuklar, dayak yerken kendini merdivenlerden atanlar, yakılan ekinler, soygunlar, çikleti dudaklarına yapışmış durumda alanlara atılmış cesetler...</p>

  <p>“Savaş bundan iyiydi,” diyorlardı, “ama hepimiz biliyorduk, savaş buydu işte.”</p>

  <p>“Umarım zaman iyi şeylere gebedir,” dedi Toscanalı.</p>

  <p>Sık sık kendimi o aşina sokaklara atıp yalnız başıma yürüyordum. Fontane’den Dino’dan, Cate’den ve onun konuşmalarından uzak kalmak istiyordum; ama şimdi artık nasırlaşmış olan tartışmalar ve acılar, o zaman her bir yandan fışkırmaktaydı, bir inanılmazlık heyecanı, bir umut kırıntısı, hâlâ yasal sayılan bir bencillik buna yol açıyordu. O günlerin bile bir rüya gibi geldiği ve kurtulmanın bir anlamı kalmadığı şu anda, her karşılaşmanın ta derinlerinde, her yeniden uyanışta umutsuz bir huzur, bir gün daha, bir saat daha canlı kalmanın şaşkınlığı var ve bu da insanı neşelendiriyor. Artık ne kendimize, ne başkalarına fazla itibar göstermeye gerek yok. Kayıtsız bir şekilde dinliyoruz birbirimizi, o kadar.</p>

  <p>İstemeden de olsa şafakla uyanıyor ve radyoya koşuyordum. Elvira ve annesi ile bundan hiç söz etmiyordum. Gazeteye göz gezdiriyordum. Her haber, beklenen sonu, aylar sonrasına uzaklaştırıyordu. Vadinin dibindeki Torino beni korkutuyordu. Artık yangınlar ve yıkımlar bile, -pek olmuyordu bu-bizi korkutamıyordu. Savaş aramıza inmişti, evlerin içine, sokaklara, hapisanelere. Tono’yu, onun o eğik koca başını düşünüyor ve ona ne olduğunu sormaya cesaret edemiyordum.</p>

  <p>Elvira ve annesi bana tam bir anne gibi davranıyorlardı. Kimi zaman kızıyorlar, kimi zaman alttan alıyorlardı. O evde bir huzur, bir sığmak, çocukluğa ait bir sıcaklık vardı. Bazı sabahlar pencereden ağaçların tepelerine bakarken bu ayrıcalığımın daha ne kadar süreceğini sorardım kendi kendime.</p>

  <p>Bembeyaz perdeler, ta derinlerdeki yapraklara, ormanın ortasındaki çayırın ufuktaki görüntüsüne açılıyordu. Kimbilir belki de oradaki bir ağılda uyuyan biri vardı. Kaç yıldır her sabah bu çimen yeşilini ya da karın beyazını görüyordum. Sonra da böyle şeyler kalacak mıydı?</p>

  <p>Ders çalışmaya, kitap okumaya çaba gösterdim. Dino ile oturup, ona fen çalıştırayım diye düşündüm. Ama Dino da bu altüst olmuş dünyanın bir parçası olup çıkmıştı, içine kapanmıştı, kendini ele vermiyordu. Benle olmaktansa, Fonso’yu veya Nando’yıı yeğliyordu. Cate’ye, onu her sabah bana, villaya yollamasını söylemiştim; onu sokaklarda bırakmamalıydı: Benimle masa başına oturur, biraz çalışırdı. Zaten artık okullar bile açılamayacaktı.</p>

  <p>“Tabii,” demişti Nando, “ayak altından çekilir biraz. Ders çalışması da gerekli zaten.”</p>

  <p>O akşam serinlik çıkmıştı. Mutfaktaydık, tencereler ve lavabo arasında oturuyorduk.</p>

  <p>Fonso’da kızlar da yoktu. Fonso olmayınca konuşmalar bölük pörçük kalıyordu. O günlerde artık hiç kimse tartışmak için konuşmuyordu.</p>

  <p>Böyle birlikte olduğumuzda, ışığın altında göz ucuyla onları inceliyordum. Dino’nun mimiklerini, kadınların sessizliğini - ve en canlı, en aydınlık şey Nando’nun cesur gözleri idi, o genç gözlerde, görmüş olduğu savaşın izi bile okunmuyordu. Karısı şimdi gebeydi. Evleri de yoktu, yatakları da, ama bunu becermişlerdi ve bunun coşkulu heyecanı ona politikayı unutturmuştu.</p>

  <p>“Öğretmen Bey, benim çocuğumu da okutacak mısınız?” diyordu gülerek, ama neşesi de, umudu da gergindi, yenikti; karısı bize kötümserlikle bakıyordu.</p>

  <p>Ağustosböcekleri ötmeye başlayınca gidiyordum; sokağa çıkma yasağı yukarıda uygulanmıyordu, ama uzun zamandır bu patikalar ürkütüyordu beni. Torino’nun yollarında, geceleri saldırgan silah sesleri işitiliyordu, kim olduğu belirsiz serseriler, düzeni sağlayan haydutlar ortalıktaydı, artık oyunlar ve şakalar bile kan kokuyordu. Çoktan beri o adamların ellerine düşmüş olan Tono’ yu, ondan söz ederken utangaçça gülümseyen Fonso’yu düşünüyordum. Fonso bir anda Fontane’de beliriverdi, bazen gün ortası çıkageliyordu; ona atölyede çalışma saatlerini özellikle mi değiştirdiler, diye sordum. Bana göz kırptı ve cebinden bir kâğıt çıkarttı. İki dilde yazılmış bu pusulada postacı ve gece bekçisi olduğu yazılıydı. Bu son ayda öfkesi burnunda olmayan bir o kalmıştı, alaycılığı daha keskinleşmiş, daha da eğlenceli bir tip olmuştu. O ilk zamanlardaki huzursuz çıkışları, yararsız saldırgan konuşmaları, şimdi keskin bir gülüşe dönmüştü. Bir işi olduğu, ciddiye aldığı bir görevi olduğu belliydi, ama bundan söz etmiyordu. Zamanı olduğunda konuşkandı. Ama meşgul bir adamdı.</p>

  <p>Fonso’nun olmadığı bir akşam, savaşı, gazete haritaları ve Dino’ya göstermek için getirdiğim atlas üzerinde tartıştık. Onu artık başka hiçbir konu ilgilendirmez olmuştu; uzun zamandır bütün kaprisleri Fonso’nun ve öteki delikanlıların bulunduğu kente, Alınanlara ve savaşa yönelikti. Fonso’nun ona verdiği sırlar, Nando’nun Balkanlardaki çarpışmalarla ilgili öyküleri, onu benden ve kadınlardan uzaklaştırıyordu. Nando bize Sırp dağlarındaki gaddar tuzaklar ve misillemeler konusunda feci şeyler anlatıyordu: “Her tarafta, Almanların varmasıyla böyle şeyler yaşanıyor, insanlar birbirlerini boğazlamaya başlıyor.”</p>

  <p>“Bu pek Almanların suçu değil,” dedim. “Oraları barış zamanında da pazara bile silahla gidilen yerlerdi.”</p>

  <p>Yaşlı kadın, Cate’nin ninesi, lavabo başından bize çevirdi başını.</p>

  <p>“Yani Almanlar yapmıyor mu?” diye homurdandı Fonso’nun kız kardeşi.</p>

  <p>Yaşlı kadın da: “Almanların suçu değil mi bu?” “Almanların suçu değil,” dedim. “Almanlar yalnızca zincirleri kırdılar, eski efendilerin güçlerini ellerinden aldılar. Bu savaş göründüğünden daha büyük. Şimdi insanlar, eskiden yöneten insanların kaçışını gördü, yaşadı ve artık halkı kimse tutamaz. Ama dikkat edin, insanların zoru yalnızca Almanlarla değil, ya da yalnızca Almanlarla değil: eski efendileriyle zorlan. Bu bir asker savaşı değil, öyle olsa yarın bile biterdi; bu yoksulların savaşı, umutsuz insanların açlıkla, sefaletle, hapisle, iğrençlikle savaşı.”</p>

  <p>Yeniden herkes, Dino bile beni dinliyordu. “Bizimkileri ele alın,” dedim sonra. “Neden kendilerini savunmadılar? Neden kendilerini yakalatıp Almanya’ya gönderttiler? Çünkü subaylara, hükümete, önceki efendilerine inandılar. Şimdi yeniden faşistler başa geçti ya, yeniden kımıldanıyorlar ve dağlara kaçacaklar, tutukevini boylayacaklar. Savaş, asıl savaş, umutsuzların savaşı şimdi başlıyor. Ve bu anlaşılır tabii. Almanlara teşekkür etmek gerekiyor.”</p>

  <p>“Ama beyinlerini patlatmak da gerekiyor,” dedi Nando.</p>

  <p>Dino sürekli bana bakıyordu, beni dinleyen herkesin gömüldüğü sessizlikten etkilenmişti.</p>

  <p>“Eğer ötekiler ellerini çabuk tutmazlarsa,” diye mırıldandım, “biz de Montenegro’dakiler gibi olacağız.” Yaşlı kadın bize öfkeli gözlerle bakıyor, bir yandan da yıkanacak tabaklar ile boğuşuyordu.</p>

  <p>“O gün de gelecek,” dedim kalkarken, “burada tepede ölülerimizi çukurlara atacağız.”</p>

  <p>Cate bana bakıyordu, ciddiydi. “Çok şey biliyorsun Corrado,” dedi yavaşça, “ama bize yardım etmek için hiçbir şey yapmıyorsun.”</p>

  <p>‘Yarın Dino’yu benim evime gönder,” dedim gülerek, “ona bunları öğreteceğim.”</p>

  <h3 id="ue1a9369c-d17f-4989-9c4c-f108732887e8" style="text-align: center;"><span style="font-weight:bold;">XIII</span></h3>

  <p>Artık hiç kuşku yoktu. Yıllardır bütün Avrupa’da yaşananlar şimdi bizde yaşanıyordu. Göğün altında, ordularca ve korkunç seslerce işgal edilen kentler ve köyler acıyla kıvranıyorlardı. O günlerde ölen yalnızca sonbahar değildi. Torino’da bir yıkıntı yığını üzerinde kocaman bir fare görmüştüm, güneşin altında sakin, huzurluydu. O kadar sakindi ki ben yaklaşınca bile ne kımıldadı, ne kaçtı. Bacaklarının üzerinde dimdik duruyor, bana bakıyordu. Artık insanlardan korkmuyordu.</p>

  <p>Kış geliyordu ve <span style="font-style:italic;">ben</span> korkuyordum. Soğuğa -fareler gibi, herkes gibi- alışmıştım, bodruma inip ellerime üflemeye alışmıştım. Rahatsızlıklar, felaketler, hatta gökten yağan ölüm tehdidi bile yoktu sanki; ama en sonunda kavranacak olan sır, tatlı tepelerin, sisler altında bir kentin, mutlu yarınların yanında her an, fısıldanan vahşi şeylerin de bulunmasıydı.</p>

  <p>Kent, benim ormanlarımdan daha vahşi bir yer olmuştu. Sığıntı gibi yaşadığım, varlığını kabul ettiğime inandığım, huzursuz bir barış imzaladığım o savaş beni yaralıyor, en derinlerden ısırıyor, sinirlerime ulaşıyor, beynime giriyordu. Artık korkak bir tavşan gibi çevreme yürek çırpıntısı ile bakar olmuştum. Gece sıçrayarak uyanıyordum. Tono’yu, Fonso’nun alaycı gülüşlerini, ayaklanmaları, işkenceleri, yeni ölümleri düşünüyordum. Beş yıldan fazladır bu koşullarda yaşayan ülkeleri düşünüyordum.</p>

  <p>Gazeteler de -hâlâ vardı gazeteler- dağlarda, şurada burada direniş olduğunu ve bunun sürdüğünü kabul ediyorlardı. Ceza, af veya işkence vaat ediyorlardı. “Şuraya buraya dağılmış askerler,” diyorlardı, “vatan sizi anlıyor ve sizi çağırıyor. Şimdiye dek yanıldık,” diyorlardı, “size daha iyi koşullar vaat ediyoruz. Tanrı aşkına gelin kendinizi kurtarın, gelin bizi kurtarın. Siz halksınız, siz çocuklarımızsınız, siz alçak, hain, korkaksınız.” Bir zamanların bu boş sözlerinin artık beni güldürmediğini fark ettim. Zincirler, ölüm, ortak umut artık günlük ama korkunç bir anlam kazanmıştı. Eskiden havada kalan sözler şimdi ta yüreğimizin derinlerine işliyordu. Sözlerde edepsizce bir şeyler vardı. Bazı anlarda utanmak isterdim.</p>

  <p>Oysa susuyordum. Bir fare gibi gözden kaybolmak isterdim. ‘Hayvanlar,’ diye düşünüyordum, ‘olanları bilmiyorlar.’ Hayvanları kıskanıyordum. Benim evdeki kadınların savaş hakkında hiçbir şey öğrenmemek, bilmemek gibi bir mutlulukları vardı. Elvira bu ayrıcalığının çabuk farkına vardı. Şimdi soğuk yüzünden eve kapanıyordum, Torino’dan, meyve bahçesinden, yapraksız, sarı tepelerde yaptığım boş yürüyüşlerden döndüğümde, evin o sıcak havasında ezeli tekdüze endişe ve korkumu unutuyordum, hatta kendimi mutlu bile hissediyordum. Bundan da utanabilmek isterdim.</p>

  <p>O kasım sabahlarında Dino geliyordu, onun kitaplarından çalışıyorduk, bildiklerini anlatıyordum ona. Bir anda dersi kesiyordu ve son söylentileri anlatmaya koyuluyordu, bir yolcunun Almanlar hakkında, vatanseverler hakkmdaki gözlemlerini öğreniyordum. Gerçek olmayan tüm atışlar, vuruşlar, casusluk yaparken yakalanıp öldürülenler hakkmdaki en yeni haberleri biliyordu; Elvira içeri girer girmez susuyordu. Her yeni haberle, o günlerde yaratılmakta olan o dehşetli efsaneyi ve en ufak tefek şeye bile şaşıran bir çocuğun, bu olayları hiç şaşmadan yaşamasını düşünüyordum. Benim Dino gibi bir çocuk olmamam yalnızca bir rastlantıydı; yirmi yıl önce çocuk olmuştum ve benim o zamanki hayretlerimi onunkilerle karşılaştırınca ne kadar boş geliyordu. ‘İşte,’ diyordum, ‘ben bu savaşta ölürsem, benden geriye yalnızca bir çocuk kalır.’</p>

  <p>“Artık o beyaz bahriyeli giysini giymiyor musun?” diye sordum.</p>

  <p>“Onu okulda giyiyorum. Okullar yeniden ne zaman açılacaklar?”</p>

  <p>Elvira da ders bittikten sonra onu büfenin yanına çağırıyor, ona tatlılar veriyor, ne zaman okula başlayacağını, kız kardeşi olup olmadığını, babasını hatırlayıp hatırlamadığını soruyordu. Dino ona biraz alayla, biraz sıkıntıyla yanıtlar yetiştiriyordu.</p>

  <p>“Bana benziyor,” diyordum Elvira’ya. “Ben de çocukken biri beni öptü mü, gömleğin koluyla yüzümü silerdim.”</p>

  <p>“Çocuklar,” diyordu o, “bugünün çocukları. Annesi çalışıyor, o da kendi kendine büyüyor.”</p>

  <p>“Annesi çalışmayan çiftçi çocuğu yok ki,” diyordum. “Hep böyle olmuştur.”</p>

  <p>“Peki bununki hemşirelik mi yapıyor?” diye soruyordu. “Meyhanede mi yaşıyorlar?”</p>

  <p>“Bir meyhaneleri var, ama bu yaşananlarla...” O günkü gözyaşlarından sonra, Elvira bir daha ihanet etmedi. Bu olan bitenle, benim için öfkelenmek, bağırmak çok kolaydı; bu ölüler, yangınlar, savaş esirleri, kış ve açlık, bir küçük kaprisle umutsuzluğa kapılmaya itiyordu insanı. Aşktan, onun o anlamsız aşkından bir daha konuşmamıştık. Meyve bahçesindeki o kıpkırmızı çiçekleri ölmüştü, bütün meyve bahçesi solgun ve kuruydu. Büyük bir rüzgâr esti ve kuru yaprakları silip süpürdü. Ben Elvira’ya, bir evi, yanan ateşi, sıcak yatağı ve çorbası olduğu için şükretmesini söylüyordum. Şükretmeliydi. Daha beter durumda olanlar vardı.</p>

  <p>“Hep görmüşümdür,” diyordu inatla, “felaketler arayanları bulur.”</p>

  <p>“Sözgelimi İtalya’nın savaşa girmesi değil mi?”</p>

  <p>“Bunu söylemiyorum. Görevini yapsın yeter. İnanmalı...”</p>

  <p>“Boyun eğmek ve dövüşmek,” dedim, “yarın bir kama ve kesik bir başla dönerim.”</p>

  <p>O bana gözlerini kısarak korkuyla bakıyordu.</p>

  <p>Hava hayret verici bir şekilde bozulmamıştı. Her sabah biraz buhar, biraz sisten sonra altın gibi bir güneş görünüyordu. Kasım ayındaydık ve o Valdamolu kaçağı düşünüyordum. Acaba yerine varmış mıydı? Bütün ötekileri, umutsuzları, evsizleri düşünüyordum. Neyse ki hava yardım ediyordu. Tepe güzeldi, artık sert, çıplak, yoksul toprak ortaya çıkmıştı. Ormanlar çıtırdayan ölü yapraklardan döşeklerle örtülmüştü. Gerekirse sık sık oraya sığınabileceğimi düşünüyordum. On sekiz-yirmi yaşındaki delikanlıları kıskanıyordum. Pino’da askeri ilanlar boy göstermeye başlamıştı. Cumhuriyet yeni bir ordu kuruyordu. Savaş sıkıştırıyordu.</p>

  <p>Sonra okullar yeniden açıldılar. Bir meslektaşım olan Fransızca öğretmeniyle, o şişman ve kederli adamla uzun zamandır konuşmuyordum, ama o gelip beni bulmuştu. Eve geldiğimde salonda Elvira’yla karşılıklı koltuklarda oturmuş beklediklerini gördüm.</p>

  <p>“Oh, Castelli.”</p>

  <p>Castelli çevresine bakındı ve buranın gerçek bir ev olduğunu söyledi. O, kentte kiralık bir odada yaşıyordu, ev sahipleri köye gitmişler, onu yalnız bırakmışlardı.</p>

  <p>“Burada hiç olmazsa sobanız var,” dedi gülümsemeden.</p>

  <p>Sonra Elvira bize kahve yapmaya gitti. Ben okula ait bir şeyler söyledim, şakalar yaptım. Castelli dinliyordu, sanki aklında bir şeyler vardı. Şişmanlığı, sıkılganlığı beni bu kez de üzüyordu.</p>

  <p>Kahve geldiğinde, daha asıl konuya gelememiştik. Elvira’ya şöyle dedi: “Az koyun lütfen. Bunu hak etmiyorum.” Kahvesini yudumlarken düşünüyordum: ‘Zavallıcık. Bir ailesi de varken neden yalnız yaşar ki?’</p>

  <p>Tam kapıdan çıkarken sordum: “Söyle Castelli, ne oldu?”</p>

  <p>Ancak dışanda, o soğukta açıldı. Ben de pardösümü giydim, çakılların üzerinde gezindik. Bana savaş çabuk biter mi diye sordu. Bunu salonda da sormuştu. “Seni askere almazlar merak etme,” dedim. “Benden de büyüksün.” Ama Castelli’nin düşündüğü bu değildi: “Sersemler,” diye homurdandı yan gücenik. Bu siyasi bir yargı değildi. Castelli siyasetle ilgilenmezdi. Yalnız yaşardı. Ama ona, okulda öğretmen olmanın, cumhuriyeti, yeni hükümeti tanımak, kabul etmektir anlamına gelmesi gerektiğini bildirmişlerdi.</p>

  <p>“Bunlara güvenilir mi?” dedi bir anda. “Hiç olmazsa kimlerin elinde olduğumuzu bilsek.”</p>

  <p>“Öncekilerin,” dedim ona, “hepsi masal, yalnızca şimdi daha bir canlandılar.”</p>

  <p>“Peki bu iş nasıl bitecek?” diye ısrarla soruyordu. “Kim soktu senin aklına bu kuruntuları?” Anlamıştım, jimnastik hocasının işiydi bu, eski faşist ve demek başkanıydı. Kendini ele vermemek için beklentilerini açıklamıyordu ve bütün herkesi fırsatçılıkla ve faşist savaş konusunda utanılacak bir hafiflikle suçluyordu. “Karar vermek gerekli,” diye açıklamıştı ona, “vatan kişisel duygulardan önce gelir.”</p>

  <p>“Lucini bu işlere ne diyor?” diye sordum Castelli’ye. “Demek ki o ya casus ya da savaş gerçekten bitti.”</p>

  <p>Sonra da bunu söylediğime pişman oldum. Castelli uyuşuk uyuşuk gitti ve anladım ki kuşkular, korkular, binlerce kararsızlık yüreğimi sıkıştırıyordu. İki büklüm yürüyerek uzaklaştı ve gene Tono’yu düşündüm.</p>

  <p>Konu, okulda bir daha açılmadı. Öğretmen arkadaşları, Lucini’yi yeniden gördüm, dersler başladı: Üst sınıflardan bazı çocuklar eksikti. Çıkışta hademeleri görmek, çocukların sesini işitmek, ödevleri vermek tuhaf geliyordu. Zil sesi eski günlerdeki gibiydi, her sefer beni yerimden sıçratıyordu. Sınıflar soğuk olduğundan paltomuzu çıkartamıyorduk, göçebe bir halimiz, geçici bir yaşantımız vardı sanki. Yeniden aynı lokantada yemeye başladım, doğrusunu söylemek gerekirse, burada Cate ile karşılaşıyordum.</p>

  <p>Akşamları, onunla ve Dino ile tepeye çıkıyordum. “Para sahibi olmak,” dedim Cate’ye, “ve kimseye bağımlı olmamak isterdim. Bir köy evine tıkılmak ve bir daha kımıldamamak.”</p>

  <p>“Sanırım her şey sahipsin,” dedi Cate. “Senden iyisi var mı?”</p>

  <p>Kızardığımı hissettim. “Bunlar istekler yalnızca, protesto değil,” dedim aceleyle. “Şaka yapıyordum.”</p>

  <p>“Ve bu savaşı düşünmemek istemez miydin?” dedi Cate. “Ama bu olanaksız.”</p>

  <p>Sessizce yürüdük bir süre. Dino yolda, yanı başımda sıçrıyordu.</p>

  <p>‘Yalnızca bitmesini isterdim, o kadar.”</p>

  <p>Cate canlı bir edayla başını kaldırdı. Tek söz bile etmedi. “Evet, biliyorum,” diye homurdandım. “Bunun tek yolu düşünmek ve çalışmak. Fonso gibi, ötekiler gibi. Soğuğu işitmemek için suya atlamak gerekli. Ama ya yüzmeyi sevmiyorsan? Ya böyle bir şeyi göze alamıyorsan? Ninenin dediği gibi: Tıkın yerinde olanın umurunda mı olur?”</p>

  <p>Cate susuyordu.</p>

  <p>“Sen de düşünceni söyle, hanımefendi.”</p>

  <p>Cate bana gizlice ve belli belirsiz göz kırptı. “Ne istediğimi çoktan söyledim sana.”</p>

  <p>Gözlerini Dino’ya çevirdi. Bir anlık kuşku, bir işaret, anlık bir ima idi sanki bu. Belki de istemsiz bir refleks, bir vaatti.</p>

  <p>‘Sen kendini yalnız sanma,’ diyebilirdi. ‘Dino da var...’ Bir süredir düşünüyordum bunu. Ama bu tip şeyler söze dökülemiyor. Zaten o ufacık kuşku bile beni rahatsız ediyordu. ‘Her şey bir yana,’ diye düşündüm. ‘Kim inanır ki? Bana ne Dino’dan!’</p>

  <p>“Bu tip şeyleri yapmak ya da yapmamak,” dedim yüksek sesle, “her zaman bir rastlantıdır. Kimse ilk adımı atmaz. Vatanseverler ve kaçakların hepsi dağınık, kaytancı ve tehlike altında insanlar. Çoktan suya düşüp boğulmuş insanlar onlar.”</p>

  <p>Cate bunun üzerine şöyle dedi: “Her gün, yeni biri evinde sakin sakin oturabilecekken bu sulara gömülüyor. Tono’yu al ele...”</p>

  <p>“Ama burada yaşlı kadın haklı,” diye haykırdım, “bir sınıf kaderi var. Sizi oraya sürdürdüğünüz yaşantı sürüklüyor. Gelecek, fabrikalardadır denmiyor, boşuna! Bu yüzden hoşuma gidiyorsunuz işte.”</p>

  <p>Cate bir şey söylemedi, gülümsüyordu.</p>

  <h3 id="uefeefe85-8568-4bc2-baa8-cc66ce766828" style="text-align: center;"><span style="font-weight:bold;">XIV</span></h3>

  <p>Cate öğleden sonra bir saatini evde geçiriyordu, ama artık oraya gitmekten vazgeçmiştim. Vazgeçmiştim, çünkü Fonso ve Nando hep dışarıdaydılar -daha doğrusu kent dışındaydılar- ve dediğim gibi bu işlere ya bulaşılır, ya da bundan sonra başlamanın bir anlamı yoktur. Oyun olsun diye başlamak çok aptalca olur. Ama artık tehlike dört bir yandaydı. -Ne kadar ödlek olursa olsun- hiç kimsenin yarın yatağında uyanacağının garantisi yoktu. Hani o hava akımlarında olduğu gibi. Benim ihtiyar haklı. Rahipler haklı. Hepimiz suçluyuz; hepimiz bunun bedelini ödemek zorundayız.</p>

  <p>En önce ödeyen, en suçsuz olandı: Castelli. Çocukların huzursuzluğuna, müdürün sahtekâr konuşmalarına karşın, bizi fareler gibi bodruma tıkan yeni, vahşi bir hava akımına karşın, sınıfların açıldığı geniş koridorlar, çıplak avlu, alışılmış sessizlik, okulu hâlâ bir sığınak ve eski bir manastır gibi rahatlatıcı bir yer kılıyordu. Bazılarının huzuru ve iyiliği başka yerlerde bulacaklarını sanmaları tuhaf geliyordu bana.</p>

  <p>Ama o adi Lucini karşısında şeytan kesilen ve bu arada bir iki özel ders de veren Castelli, Lucini’ye, nasıl olup da hâlâ bir yerlere katılmadığını sormadı. Birlikte avluda geziniyorlardı; Lucini kaşlarını çatıyor, o bodur ve saldırgan adam, dişlerini göstererek bir şeyleri onaylıyor gibiydi. Castelli, müdürle kısa bir toplantı yaptı ve günlerden bir gün dilekçesini sundu.</p>

  <p>Bunu bana kuşkulu bir edayla söyleyen sekreter oldu. Şöyle yorumluyordu: “Ne mutlu şeker hastası olanlara!” Ama işler pek kolay yürümedi. Ben de müdürlüğe çağrıldım. Müdürün ses tonundan bir şeyler döndüğünü hissettim. Yanlış anlaşılmasın, bu bir soruşturma değildi. Buna gerek olduğunu sanmıyordu. Yalnızca, bir meslektaşımın karan hakkında bir şeyler biliyor muyum diye öğrenmek istiyordu, acaba bir şeyler konuşulmuş muydu, acaba bazı dış etkenler var mıydı?.. Sonra gücenmiş bir tavırla ekledi: “Hepimiz yuvamızda kalmak isteriz. Bugünlerde herkesin işine gelir bu. Ne iyi bir düşünce! Ama hepimiz için olası değil bu. Biz müdürler en göz önünde olanlarız. Sizin ve bizim her sözcüğümüzün hesabını vermek zorundayız...” Bir olayı hatırladım: Geçen yıl, kurulda bize müdüriyet ve öğretmenler arasında bu zor günlerde olması gereken güven ortamından dem vurmuştu. O zamanlar Lucini hâlâ faşistti.</p>

  <p>Ben de kendimi tutamadım ve onun adını verdim. Sonra da dilimi ısırdım. Müdürün yüzü önce şöyle bir karardı, sonra gülmeye başladı. “Lucini Lucini’dir,” dedi bana. “Lucini’nin kim olduğunu hepimiz biliyoruz.”</p>

  <p>“Ama ondan söz edilmiyor muydu?” dedim kızgınlıkla.</p>

  <p>Şaşkınlıkla birbirimize baktık. O zaman müdür, sanki çok aptal bir öğrencinin karşısındaymış gibi derin bir nefes aldı.</p>

  <p>“Castelli,” dedi bana, “Castelli. Haydi bakalım...” Dudaklarımı büzdüm ve ona baktım:</p>

  <p>“Castelli mi?” dedim. “Castelli bir melektir.” Karşımdaki adam ayağa kalktı, kapıya gitti, dokundu ama yavaşça geri döndü. Bir adım atıp durdu, alnını kaşıdı. Sabırsızca soluk aldı. “Castelli, bana tedbirsizce bir konuşma yaptı,” dedi. “Burada bir felaket var, eminim. Tehlike çocuklar. Siz biliyor musunuz, çocuklarla konuştu mu?”</p>

  <p>“Bunu size yalnızca Lucini söyleyebilir. Hep kol kola geziyorlar.”</p>

  <p>“Tamam yeter,” diye atıldı. “Lucini’yi bu işe karıştırmayalım.”</p>

  <p>“Nedenmiş o?” dedim alaycı bir tonla. O zaman müdür suskun ve düşünceli baktı. Dönüp masasının arkasındaki yerine oturdu, ellerini kavuşturdu ve göbeğine koydu. Sanki teslim olmuş gibiydi.</p>

  <p>“Sizinle açık konuşacağım,” dedi yavaşça. “Bu sıralarda hepimizin sinirleri gergin. Bir öğretmenin bir meslektaşına söyledikleri, bir odada baş başa konuştuklarımız, buradan çıkmaz. Hepimizin bir aile olduğuna inanmaya cesaret ediyorum. Ama bir görevimiz, tamamlanmak isteyen bir misyonumuz var. Çocuklara, ailelere, ve hatta bu zavallı ülkenin ulusuna karşı bir örnek oluşturmalıyız, anlatabiliyor muyum? Atakça davranışlarda bulunmak, durumumuzu tehlikeye sokacak adımlar atmak... vicdan konusunda sonradan konuşuruz isterseniz... etkili olabilir... dikkat çekebilir, ortalığı karıştırabilir. Pek çok kişinin gözleri, yalnızca çocukların değil, bizim üzerimizde... Anlatabiliyor muyum?”</p>

  <p>Vicdandan söz etmedik. İkimizin de işine geliyordu. Ona Castelli’yi dilekçesini geri almaya razı edeceğim konusunda söz verdim. Oysa Lucini’ye gittim ve ciddi ciddi, sağlığı nasıl, diye sordum. Lucini ne dediğimi anladı ve alındı. Bana terlikle gezilecek zamanın olmadığını, karaciğeri hasta olanın kendini tehlikeye sokabileceğini söyledi.</p>

  <p>“Nasıl bir tehlikeye girmek?”</p>

  <p>“Bu savaş,” dedi bana, “anlaşılamadı. Çürük bir rejimle yola çıktık. Herkes ihanet ediyordu, hâlâ da ediyor. Ateş sınavında herkesin rengi belli oldu. Bir devrim yaşamaktayız. Geç kalmış bu cumhuriyet...”</p>

  <p>Pek önemli şeyler söylemedi, ama konuştu, bitirdi. Anafıkir, zamanın az kaldığı, savaşta bir taraf tutmak gerektiği, devrimi yapıp barışı getirecek o karşı tarafın yanında yer almak gerektiği şeklindeydi.</p>

  <p>“Peki kim kazanacak?” diye homurdandım. Bana şaşkınlıkla baktı ve omuzlarını üşürmüş gibi öne büzdü.</p>

  <p>Castelli’ye evine kadar eşlik ettim, ona müdürün korkularından söz ettim. Beni dikkatle dinliyordu. Ona Lucini’yle birlikte dilekçe verip vermediklerini de sordum. “Bari,” dedim, “günün birinde okula gelmekten vazgeçseydin, daha iyiydi. Bunlardan bıkıp usandığını herkese ilan etmenin ne gereği vardı ki?” Dilekçesinin nedeni şu üç kuruşluk maaşa gereksinmesi olmasıydı. “Lucini,” dedi bana, “işten uzaklaştırılmasını isteyemez, çünkü o çekilirse başka ne dersi verebilir ki?”</p>

  <p>Bu öykü gittikçe saçmalaşıyordu. Ona anlatmaya çalıştım ki, hiç kimse bizi bu hükümete hizmet etmekle suçlayamaz, bunu yüzümüze vuramazdı. “O zaman herkes işi bırakırdı,” dedim. “Tramvaycılar, yargıçlar, postacılar çalışmasa iyi mi olur? Yaşam dururdu.”</p>

  <p>O gene aynı inatla gerekenin de bu olduğunu savundu. “O zaman maaşını da alma. O da hükümetin parası,” dedim sonunda.</p>

  <p>Başını sallayarak yürüdü gitti. Sarsılmış ve mutsuz bir şekilde döndüm eve. Kadınların, Cate’nin yüzünde sanki ben de böyle bir davranışta bulunmuşum gibi bir ifade vardı. Belki de böylesi hoşlarına giderdi. Elvira da sevinirdi bu hükümete çalışmama karanma, ama başka bir nedenle. İşte bütün akşam bunları düşündüm. Gerçekten riske giren, gerçekten bir tepki gösteren böyledir, sonrasını düşünmez diyordum kendime. Hastalanıp da bir türlü ölmeyen bir çocuk gibi. Hem kendinden utanıyor, hem paracıklara hayır diyemiyor. Kendi çıkarını herkes gibi, bir başkası gibi kolladığını sanıyordu.</p>

  <p>O günlerde evimden bir Noel mektubu aldım. Kız kardeşim yazmıştı. Bana toprakların hesabını veriyordu, bu yıl da kentte kaldığım için yakınıyordu. Tabii yolculuklar zordu, trenler rahatsızdı, korku doluydu. Yaşam her anda, her yanda çirkin diyordu, orada da yeni bir haber yoktu. Mektup meyve ve et dolu bir sepetin içinden çıkmıştı. Noel tatlısı bile vardı.</p>

  <p>Sepetin yarısını, Cate ile birbirimize söz verdiğimiz yıl sonu yemeği için Fontane’ye götürdüm. Herkes gelecekti. Nine ve kızlar bütün gün mutfakta yemek yaptılar. Dino benle dağlarda dolaştı, kestane ve devedikeni topladık! Soğuk ama güneşli bir gündü; bu yıl daha kar yağmamıştı. Dino bana kentte üç vatanseverin kaldırımda öldürüldüğünü anlattı; hâlâ yerde kan izi varmış; eğer bir gün önce gitse Dino da cesetleri görebilecekmiş. Gelip geçenler o noktada yerleri görünce adımlarını sıklaştırıyormuş. Ona bu konuyu unutup bayramımızı düşünmesini söyledim. O bana hâlâ duvarda kurşun izleri görüldüğünü anlatıyordu.</p>

  <p>Fontane’de onu bekleyen bir paket kitap ve bir cep feneri vardı, dönüşte bulacaktı armağanlarını. Cate bana çoktan teşekkür etmişti. Dino’nun hoşuna gidecek miydi, pek bilmiyordum. Daha önce hiçbir çocuğa armağan vermemiştim. Ama bir tabanca alacak değildim ya!</p>

  <p>Soğuktan uyuşmuş ama mutlu bir şekilde döndük eve. Mutfakta tatlı bir sıcaklık vardı. İhtiyarlar oradaydı, Giulia, Nando hepsi gelmişlerdi. “Burası güvenli bir yer,” diyorlardı. “Torino’daki hayhuy yok burada.”</p>

  <p>“Düşünün,” diyorlardı, “bodrumda hepimize yetecek kadar yer var. Size bile nine...”</p>

  <p>Kızlar gülüşerek sofra kuruyorlardı. “Şimdi Noel zamanıdır, kesin bu konuşmaları,” dedi birileri.</p>

  <p>Tono’dan söz ettik. Almanya’da toplama kampındaydı. Benim tanımadığını başka arkadaşlarından, kaçışlardan söz ettiler.</p>

  <p>“Şu anda evlerinde olanlardan çok dağlarda insan var,” dedi Nando’nun kansı. “Kimbilir Noel’i nasıl geçiriyorlar?”</p>

  <p>“Sakin ol,” diye homurdandı Fonso, “ona şarap bile gönderdik.”</p>

  <p>Ben yaşlı Gregorio’ya bakıyordum, koca göbeği, düşük omuzlarıyla huzurlu huzurlu lokmasını çiğniyordu.</p>

  <p>Konuşmuyordu, sanki dinler gibiydi, doğduğundan beri bu konulan, konuşmaları dinlermiş gibi kayıtsızdı.</p>

  <p>Bizim neşemizdeki tedirginlik onda yoktu. Bana köyümü anımsatıyordu. İçimizde bütün ömrünce tepede yaşamış olan bir tek oydu.</p>

  <p>“Havalar düzelince,” diyordu Fonso, “dağdan ineceğiz.” “Sizi hemen yakalarlar,” dedim. “Dağda kalsanız daha iyi edersiniz.”</p>

  <p>Cate de bana hak veriyordu. “Gelecek yaz,” dedi Fonso, “çıkıp bizi dağlarda arayacaklar. Onlara zaman bırakmamalıyız.”</p>

  <p>“İngilizler bize yardım etmedikleri sürece,” dedi Nando gülerek, “iyi silahlarımız olamayacak. Almanlar ve faşistler cephanelik gibiler. Bize silah gelmezse, inip onlarınkini almamız gerekecek.”</p>

  <p>“Ne savaş, ne savaş,” diye bağırdı kızın biri, “önce kaçabilen kazanıyor.”</p>

  <p>Gülüp söylüyorduk. Dino da şarap içtiğinden çılgınlaştı, masanın çevresinde koşmaya başladı, el fenerini bir silah gibi doğrultup üzerimize ışık sıkıyordu.</p>

  <p>Ben onlara Almanların dört yılda gerilla savaşında uzmanlaştıklarını ve boşuna hayal kurmamaları gerektiğini söyledim.</p>

  <p>“Ah, onları burada bir görsek,” dedi Nando.</p>

  <p>Hiç kimse sondan söz açmadı. Artık hiç kimse zamanlı tasanlar yapmıyordu. İhtiyar kadın bile. ‘Başka bir yıl’ ya da ‘gelecek yaz’ derken sanki hiçbir şey olmamış gibi davranıyorlardı, sanki artık kaçışlar, kan ve tuzakta bekleyen ölüm olağan yaşantıydı.</p>

  <p>Meyve ve tatlı sofraya geldiğinde benim köyümden ve oradaki çetelerden konuşuldu. Cate bana anne-babamı sordu. Torino’da ve dağlarda etkinlikler düzenleyen Fonso, tepelerdeki gizli çalışmalar hakkında bir şeyler söyledi. Fazla bir bilgisi yoktu, çünkü o başka bir grubun işiydi, ama pek çok asker kaçağının artık savaşmaktansa tarlalarda çalışmayı yeğlediklerini anlattı.</p>

  <p>“Demek bizimki gibi tepeler. Onlar da...” dedim, “peki, kışın da tepede saklanılabiliyor mu?”</p>

  <p>“Bu her yerde mümkündür,” dedi bana, “saldıran güçleri bölmek için şart bu. Her evin, her köyün, her tepenin aranması gerekirse, söylesene kara gömlekliler nasıl başa çıkarlar bununla?”</p>

  <p>“Pusuya düşürdüğümüz her Alman,” dedi Nando, “Cassino’da savaşanlardan bir kişinin azalması demektir.”</p>

  <p>Bu tepeleri ve bağları düşünerek olanlara zar zor akıl erdirebiliyordum. Buralarda da çatışma olabileceğine, kaçakların sığınabileceğine, evlerin yanıp insanların öleceğine hiç inanamıyordum, bana olanaksız gibi geliyordu.</p>

  <p>“Sonra söylersiniz bana,” diye araya karıştı Nando’ nun karısı, “bakalım İngilizler size teşekkür edecekler mi?”</p>

  <p>“Hadi canım,” dedi Fonso. “Biz İngilizler için dövüşmüyoruz ki!”</p>

  <p>Oda şarap ve sigara dumanı kokuyordu. Cate de bir sigara yaktı. Radyoyu açtılar. Gürültü arttı, bu sıcak odada sobaya dayanmış, sesleri dinlerken mutluyduk. Bir dakika önce Dino ile avluya çıkmıştım, o karanlıkta saklanırken, bir an yıldızların ve boşluğun içinde kendimi yitirmiştim. Bunlar çocukluğumun yıldızlarıydılar, kentlerin ve cephelerin, ölülerin ve dirilerin üzerinde hep aynı yıldızlar ışıldıyordu. Bu tepelerde bir türkücük olsun söyleyen yok muydu, huzurlu bir avlu, hiç olmazsa bu gece yıldızları korkmadan seyredebilenler yok muydu? Kapıdan içerdekilerin sesleri sızıyordu, ben ölümün ayaklarımızın hemen dibinde olduğunu seziyordum. Sonra Dino seslendi, eve girdik, sıcaklık sarmaladı bizi de. Kızlar şarkı söylemeye başladılar.</p>

  <p>Ertesi gün Torino’ya indim. Okula uğradım, beresi gözlerine kadar inen Fellini’yi gördüm. Bayramımızdan söz etti, sonra da, “Noel’i berbat geçenler de var elbet,” dedi.</p>

  <p>Devamını bekledim bu sözün ve bu gecikmedi:</p>

  <p>“Castelli’ye olanları bilmiyor musunuz? İşten alındı ve içeri atıldı.”</p>

  <h3 id="u01dd4594-9ae0-4e78-a601-6b0e365ad6b0" style="text-align: center;"><span style="font-weight:bold;">XV</span></h3>

  <p>Yıl karsız sona erdi, dersler başladı, öğretmen arkadaşlar hep Castelli’den söz ediyorlardı. “Neyse ki hava soğuk değil,” diyorlardı. “Gerçekten şeker hastasıysa erir gider orada.” “Onun için ne yapabiliriz?” “Hiçbir şey,” diye mırıldanıyorduk. “Hiçbir şey.” “Leke yayılabilir.” Lucini konuşmuyordu, kederli ama kötü bir adamdı. Okulun kapısına her gelişte, bir otomobil, Almanlar, milisler göreceğimi sanıyordum. “Hepimiz gözlem altında olacağız; çocuklar, evler...” diyordu bir başkası. “Ne hikâye! Hepimizi rehin alacaklar.”</p>

  <p>Yaşlı Domenico şöyle dedi: “Öyle bir noktaya geldik ki, hasta bile olsak, yatamayacağız.”</p>

  <p>“Hocam kendinize iyi bakın!” diye bağırıyordu, çocukların en uyanıkları.</p>

  <p>O günlerde, müdüre bile acır olmuştum. Her telefon çalışta içini çekiyor, korkuyordu. Anlaşılıyordu ki Castelli, ipin ilmeğini boynuna kendi geçirmişti konuşa konuşa. Onun o ağlamaklı suratına kimse acımıyordu. Bunu o istemişti. Kaldı ki biraz düşününce, eskiden yalnız başına ve o inatçı tavrıyla evine de bir hücre gibi kapanmamış mıydı?</p>

  <p>Gerçi hepimiz böyle, duvarların arkasında, korku ve bekleyiş içersindeydik; her adım, her ses, her beklenmedik hareket yüreğimizi ağzımıza getiriyordu. “Silvio Pellico,<a id="footnote1"></a><sup><a href="#bookmark0">1</a></sup> hiç olmazsa,” diye gülümsedi müdür, “hiçbir iş arkadaşının başını yakmadan girdi içeriye...”</p>

  <p>“Peki ama hiç akrabası yok mu?”</p>

  <p>“Tanrı aşkına, bunu kendi düşünsün.”</p>

  <p>Sonra Castelli’yi de unuttuk. Daha doğrusu artık ondan söz etmez olduk. Ama Tono gibi, Gallo gibi, Valdarnolu asker, Egle’nin ağabeyi gibi, Castelli de bir huzursuzlukla, bir alarmla, kırağılı, soğuk bir sabahta haberlerin kaygısıyla geliveriyordu aklıma. Özellikle gece karanlıkta yatarken, ya da sabah Torino’ya inerken, güneşin altın ışıkları bir yapının dördüncü kat pencerelerini kan gibi ala boyarken onu hatırlıyordum. Kış, kışın parıltısı, sabahların yaldızlı pusu, beni her zaman dünya ile barıştırmıştır. Bir umut ürpertisi vermiştir. Savaşın ilk yıllarında bu gibi hazların hâlâ sürüyor olması düşüncesi, bana bir beklenti duygusu veriyordu. Şimdi bu da erimiş gitmişti, artık başımı kaldırıp bakamıyordum bile.</p>

  <p>Egle, ağabeyinden söz ederken pek sık yön değiştirir olmuştu. Onu kurtulmuş addediyordu ve sakin görünüyordu. Hayır, Almanların tarafına geçmemişti, buna değmezdi. Ama dünkü düşmanlarımızın safında da değildi, o son derece dürüsttü, Milano’daydı, bir sanayi kuruluşunda mühendis olarak çalışıyordu, bazı arkadaşlarıyla yan yanya gizleniyor sayılabilirdi. Artık sivil giysilerini giyiyordu.</p>

  <p>Kaçmam gerekirse, diye düşünüyordum o günlerde, saklanmam gerekirse, nereye giderdim, gece nerede uyur, nerede bir lokma yiyebilirdim? Bu ev gibi sıcak ve huzurlu bir başka yer bulabilir miydim? Kendimi fırsatçı ve suçlu hissediyordum, bu huzurlu günlerimden utanç duyuyordum. Ama aklım sürekli söylentilerde, anlatılanlarda, manastırlara, kulelere gizlenen insanlardaydı. O soğuk duvarların arkasında, renkli camların, tahta sıraların arasında yaşam nasıldı? Çocukluğa, günlük tütsüsü kokusuna, dualara ve masumluğa bir dönüş gibi miydi? Gene de o günlerin en berbat durumu bu sayılmazdı. Kendimde bu hayata zorunlu olduğuma ait bir uydurma inanç hatta manyaklık hissediyordum. Eskiden bir kilisenin önünden geçerken yalnızca evde kalmış kadınların, ihtiyar kel adamların diz çöküşlerini, oradaki sıkıcı vaazları hatırlardım. Şimdiyse kiliseler, manastırlar yüzlerini ellerine gömüp, korkuyla atan yüreklerinin dinmesini bekleyen insanların sığınağı olmuştu. Ama bunun için sunak masalarına, aziz heykellerine gereksinme yok, diye düşünüyordum. Barış yeterdi, bu akan kanın durması yeterdi. Anımsıyorum, bir gün bir alandan geçerken bu düşünce beni durdurdu. Heyecanla sıçradım. Bu beklenmedik bir neşe, bir mutluluktu. Dua etmek, bir kiliseye girmek, diye düşündüm, bir anlık bir huzuru yaşamaktır, kansız bir dünyaya yeniden doğmaktır.</p>

  <p>Ama bu kararlılığım uçucu idi. Az sonra bir kilise buldum ve girdim. Kapının yanında soğuk duvara dayanıp kaldım. Dipte sunak masasının altında minik, kırmızı bir ışık vardı, sıralar bomboştu. Gözlerimi yere diktim, o düşünceyi gene aklıma getirmeye çalıştım. O ani huzurun kesinliğini ve mutluluğunu yaşamaya çalıştım. Başaramadım. Acaba Dino’yu <span style="font-style:italic;">ayine gönderiyorlar mı, diye</span> sordum kendi kendime. Bundan hiç söz etmemiştik. Pazar sabahları ne yaptığını hiç anımsamıyordum. Tabii, yaşlı nine gidiyordu ayine. Sıkıldım ve dışarı çıktım. Temiz havayı çektim içime.</p>

  <p>Hiç kimseye, o ânı, bir anlık sevincimi anlatmadım. Hele Cate’ye asla. Acaba kiliseye gidenler, benim evdeki kadınlar, Santa Margherita cemaati, bu duyguyu yaşıyorlar mıydı? Acaba hapiste, bombaların altında, doğrulmuş tüfeklerin karşısında böyle bir huzur hisseden var mıydı? Belki de bu durumda ölüm daha kabullenilebilir bir şeydi. Ama bundan söz etmek olanaksızdı. Bu sanki kiliseye girmek, bir ayin izlemek gibi yararsız bir davranıştı. Tapınmanın, mihrapların, boş kubbelerin en güzel yanı, dışarıya çıkıp göğün altında temiz havayı solumaktı, kapı kapandığında da hâlâ özgür ve canlı olmaktı. Yalnızca bundan söz edilebilirdi işte.</p>

  <p>Oturma odasının sıcak ortamında, tavandan yayılan ışık huzmesinin altında, Elvira dikiş diker, ihtiyar uyuklarken, kırağıyı, cesetleri, ormana kaçanları düşünüyordum. Neredeyse iki ay sonra bahar gelecekti. Tepeler yemyeşil olacak, yeni narin bir şeyler bu göğün altında yeniden doğacaktı. Savaş da ne yapacağına karar verecekti. Şimdiden akınlardan ve yeni çıkarmalardan konuşulur olmuştu. Bu, kaçmakta olan uçakların son atışları altında sığmaktan çıkmak gibi bir şey olacaktı.</p>

  <p>Cate’ye kendi eğilimimden söz etmedim, ama o inançlı mıydı diye öğrenmek istedim. Şöyle bir yüzünü buruşturdu ve eskiden Tanrı’ya inandığını söyledi. Patikanın başında durakladı, -karanlık basmıştı bile, Torino’ dan dönüyorduk- bana, arada bir içinden dua etmek geldiğini, ama bunu önleyebildiğim söyledi. “Sinirleri sağlam olmayanlar,” diye gözlemlemişti, “hastanede bir işe yaramıyorlar.”</p>

  <p>“Ama dua ettikçe sinirler sakinleşir,” dedim. “Baksana rahipler, rahibeler hep sakinler.”</p>

  <p>“Dua etmekten değil,” dedi Cate, “onların mesleği yüzünden bu. Nelerle karşılaşıyor onlar.”</p>

  <p>Hepimizin sanki bir hastane içinde yaşadığımızı düşündüm. Barış, yararsız bir ara verme, şimdi bana saçma geliyordu. Gerçekten de bundan konuşulamazdı bile.</p>

  <p>“Olanaksız,” dedi Cate, “inanmadan dua edilmez ki. Hiçbir şeye yaramaz.”</p>

  <p>Sanki sorularıma yanıt vermeye zorunluymuş gibi kuru kuru konuşuyordu.</p>

  <p>“Oysa inanmak gerekli,” dedim. “Bir şeye inanmazsan yaşayamazsın.”</p>

  <p>Cate kolumdan tuttu. “Sen inanıyor musun bunlara?”</p>

  <p>“Hepimiz hastayız,” dedim. “İyileşmek istiyoruz. Bu içimizde bir yara. Onun var olmadığına, sağlıklı olduğumuza inanmalıyız. Dua eden biri, dua ederken sağlıklı gibidir.”</p>

  <p>Cate şaşkınlıkla baktı bana. Bir gülümseme bekledim ondan, ama gülümsemedi. Ve şöyle dedi: “Gerçek hastaları tedavi edip iyileştirmek gerekir. Dua bir şeye yaramaz. Her şeyde böyledir. Fonso da böyle söylüyor: ‘Önemli olan yapılandır, söylenen değil.’”</p>

  <p>Sonra Dino’dan söz ettik. Bu daha kolaydı. Cate, onu daha cesur yetiştirmek, olayları kendi başına anlamasını sağlamak, karar verme süresi tanımak gerektiğini, ama bunu başaramadığını söyledi. Nine onu bazen ayine götürüyordu, kilisedeki derslere gönderiyordu. Ben de ona çocukların hiçbir şeyden haberi olmadığına göre, nasıl bir yol izleyeceğine karar vermek gerektiğini söyledim. Din dersine gönderip göndermemek onun seçimiydi. Öğrenmek için onlar bir istekte bulunmuyorlardı nasıl olsa.</p>

  <p>“Hiçbir şeye inanmamak da dindir,” dedim. “Bu tip şeylerden kaçış yoktur.”</p>

  <p>Ama Cate, bir çocuğa her iki düşünce yolunu da gösterip, seçmesini beklemek daha doğru olur diyordu. Bu güldürdü beni, o da gülümsedi, ben ona, “İyi bir Hıristiyan yetiştirmenin yolu, ona inançsızlığı öğretmektir ya da tam tersi,” dedim. “Doğru,” diye bağırdı, “gerçekten doğru.” Benim bahçe kapımda durduk, köpek üstüme atlamıştı çoktan, bu konuda bir daha da konuşmadık. Ertesi akşam onu otobüs durağında göremedim.</p>

  <p>Tam da o gün Dora’dan öte gidip ötekileri görmeyi koymuştum aklıma. Sonra soğuk ve yolun uzunluğu nedeniyle vazgeçmiştim. Çıplak ağaçların altından yürürken Castelli’yi ve konuşmalarımızı düşündüm. Elvira, bir delikanlının beni Fontane’ye çağırdığını haber verdi. Kim olduğunu bilmiyordu. Karanlık basmadan, hemen çıktım. Elvira’nın bu şekilde haber almasına canım sıkılmıştı. Arkamdan seslenerek akşam yemeğine döner miyim diye sordu.</p>

  <p>Fonso ve Giulia dışında herkes oradaydı. Kapıda karşılarken Nando tedirgin bir baş hareketi yaptı. Masaların üzerinde, bahçede, bavullar ve çıkınlar gördüm. Herkes mutfakta döneniyor, Dino bir elma kemiriyordu.</p>

  <p>Cate beni görünce, “Ah, neyse geldin,” dedi. Beni Dora’dan öte gitmemem için uyarmak istemişlerdi. “Alçaktan uçuyorlar,” dedi Nando. “Başlanıyor artık.”</p>

  <p>“Hayır, Fonso dağda,” dediler. “Giulia’yı bugün Almanlar yakaladı.”</p>

  <p>Korkmadım. Yüreğimin bin parça olduğunu hissetmedim. Aylardır bu ânı, bu darbeyi bekliyordum. Ya da belki bir şey gerçekten başlayınca daha az korkuluyor, çünkü artık o belirsizlik ortadan kalkıyor. Onların heyecanı bile korkutmadı beni.</p>

  <p>“Kadınlar,” dedim, “genellikle daha kolay kurtulurlar.”</p>

  <p>Beni yanıtlamadılar. Asıl sorun başkaydı. Acaba onu öylemesine mi tutuklamışlardı, yoksa ev bir süredir gözleniyor muydu? Fabrikada pek çok kişi tutuklanmış ve pek çok malzemeye el konmuştu. Giulia da bazı arkadaşlarıyla avluya çağrılmış, sonra bir kamyona bindirilmişti. Birileri hemen koşup haberi yetiştirmişti. Belki de o ara evini karıştırıp kurcalıyorlardı. Nando’nun karısı evden kaçmakla aptallık yaptıklarını söyleyerek bağırıyordu. Şimdi gelip Fontane’de arayacaklardı onları.</p>

  <p>Cate sıkıntıyla kimsenin konuşmayacağını söyledi ona.</p>

  <p>“Giulia konuşmazsa elbette,” dedi en küçük kız kardeş.</p>

  <p>Giulia’nın cesaretinden söz ettik. Zihnimi kurcalayan bir soru vardı, sormaya cesaret edemiyordum.</p>

  <p>“Bir şeyler biliyor olsalardı,” dedi ihtiyar kadın, “sizi çoktan paketleyip götürmüş olurlardı.”</p>

  <p>“Zavallı Giulia,” dedi Cate, “ona üst baş götürmek gerekir.”</p>

  <p>O anda fark ettim ki, okulda hiç kimse Castelli için bunu düşünmemişti. “Hapishaneye paket götürülebilir mi?” diye sordum.</p>

  <p>Derken bir otomobil sesi duyuldu, hepimiz sustuk. Motorun sesi giderek yaklaştı, nefeslerimizi de tuttuk.</p>

  <p>Sonra geçip gitti, birbirimize bakarak derin bir soluk aldık.</p>

  <p>“Paketleri onlara veriyorlar mı?” dedim.</p>

  <p>“Bazen.”</p>

  <p>“Ama önce onlar kullanıyorlar.”</p>

  <p>“Önemli olan giysi değil, düşünce,” dedi Nando. Benim aklımdakini hiç kimse söylemedi. Yalnızca Dino biraz sonra atıldı: “Haydi bodruma gizlenelim,” dedi.</p>

  <p>“Sen karışma,” diye azarladı annesi onu. Konu dönüp dolaşıp Giulia’ya geliyordu. “Asıl tehlike,” diyordu Nando, “kafası kızıp da onlara küstahlık etmeye kalkması. O insanlardan çok nefret ediyordu çünkü. Onu kızdırırlarsa...”</p>

  <p>Gece olunca oradan ayrıldım. Cate ile Torino’da buluşmak üzere sözleştik. İçimde bir rahatlamayla karanlığa çıktım, Belbo beni bekliyordu. Bir an için beni korkuttu, ‘Köpekle tavşan masalına döndük,’ diye düşündüm.</p>

  <p>Derken karnaval zamanı geldi ve söylemesi tuhaf ama, okula gitmek için her gün geçtiğim alan, çadır sahnelerle, yorgun ve isteksiz insanlarla, panayır ve satış tezgâhlarıyla doldu. Üşüyen cambazlar ve kocaman arabaları da oradaydı, o gürültülü ortam insanın hüznünü dağıtıyordu. Hâlâ yolculuk etmeye, yüzünü una bulamaya, bu kılıklarla gezmeye hevesli insanların olması mucize gibi geliyordu. Alanın yarısı bombalarla yıkılmıştı, işsiz birkaç Alman ortalıkta merakla dolaşıyorlardı. Tatlı şubat göğü, yüreğini açmıştı bize. Tepede, ıslak yaprakların altından ilk çiçekler açmak üzereydi. Kendi kendime onları arayıp bulmaya söz verdim.</p>

  <p>Şimdi yollarda yürürken acaba peşime takılan var mı diye bakmıyordum çevreme. Cate tramvaydan inip bir süre yürüdükten sonra, yarı yolda ona katılıyordum. Henüz akşam alacası inmemiş oluyordu. Bana Giulia’ dan, ötekilerden haberler veriyordu. Giulia hakkında tek bilinen yaşadığıydı. Alman saldırıları ve misillemelerden söz ediliyordu. —Yarın öbür gün bir kadını da esir alıp duvara dayayabilirlerdi.</p>

  <p>Fonso Torino’ya bir daha gelmedi: Dağda bahar için hazırlık yapıyorlardı. Fbntane’deki eşyalarını -Cate konuşmuştu- adamları gelip alacaktı. “Neyse,” dedim onlara, “elinizi çabuk tutun. Çılgınlık bütün bunlar.” Cate bana gülümsedi ve “Biliyorum,” dedi.</p>

  <h3 id="u11a5c959-52d8-4560-a12f-4979e44ae8f3" style="text-align: center;"><span style="font-weight:bold;">XVI</span></h3>

  <p>Bir sonraki ılık gecenin yağmurları ilkbaharı özgürlüğüne kavuşturdu. Ertesi sabah o durgun serinlikte mis gibi toprak kokuyordu. Sabahın yarısını ormanda, Pino’ nun patikasındaki dere yatağında eğrelti otlarını ve yaşlı ağaç gövdelerini gözleyerek geçirdim. Dino ile buralara gelişim sanki daha dün gibiydi, acaba daha ne kadar buralarda dolaşabileceğimi merak ettim; göğe bakarken bir kilise vitrayına benzediğini düşündüm. Belbo yanımda koşuyordu.</p>

  <p>Dönüşte tırmandığım tepeden Fontane’nin yamacı görünüyordu. Pek çok kez Dino ile eve buradan bir yol bulmaya çalışmıştık. O gün çıplak ağaç gövdeleri arasından hemen avluyu seçtim. İki otomobil duruyordu Fontane’nin önünde. Yeşil-mavi renkteydiler ve çevrelerinde aynı renk giysili adamlar vardı. Midem bulandı, buz gibi donduğumu hissettim, kendi kendime onların Fonso’nun adamları olduğunu telkin etmeye çalıştım. Sanki güneş bile kararmıştı. Daha dikkatli bakınca, kuşkuma yer kalmadı, askerlerin elinde tüfekler vardı.</p>

  <p>Bir-iki dakika kımıldayamadım; dere yatağına, pırıl pırıl gökyüzüne, aşağıdaki insanlara baktım. Kendimi düşünmüyordum, korkmuyordum hiç. Beni altüst eden, olayların böyle beklenmedik ortaya çıkışlarıydı; o evi pek çok kez tepeden seyretmiştim, her türlü tehlike aklıma gelmişti, ama böyle bir sahneyi -sabah erken ta tepeden bakışımı- hiç mi hiç tahmin etmemiştim.</p>

  <p>Zaman azalıyordu. Ne yapmalıydım? Beklemekten başka ne gelirdi elimden? Her şeyin bitmiş olmasını, düne, boş avlu, var olmayan otomobillere geri dönebilmeyi dilerdim. Cate’yi düşündüm, Torino’ya inmiş miydi, acaba onu da Torino’da tutuklamışlar mıydı? Biraz daha yaklaşıp konuşulanları duymak istedim. Gene o mide bulantısını hissettim. Hemen Torino’ya koşmalı, tehlikeyi göze almalı ve Cate’yi uyarmalıydım. Onun hâlâ serbest olduğunu umut ediyordum.</p>

  <p>Avluda hareketler görülüyordu. Etekler, sivil giysiler belli oluyordu, ama yüzler seçilmiyordu. Otomobile biniyorlardı. Evden askerler çıktı, onlar da bindiler. İhtiyar kadını tanıyabildim. Evi yakarlar mıydı acaba? Sonra uzaklaşan otomobillerin motor seslerini işittim.</p>

  <p>Biraz daha zaman geçti. Kımıldamadım. Yeniden her şey dingin ve sakindi. ‘Eğer ihtiyarı bile götürdülerse, herkesi aldılar demektir.’ Belbo’yu fark ettim, ayaklarımın dibine çökmüş, hızlı hızlı soluyordu. Ona, “Aşağıya,” dedim ve ayağımla iteledim. Havlayarak kalktı. Korkumdan bir ağacın ardına gizlendim. Ama Belbo bir tavşan gibi koşup gitmişti bile.</p>

  <p>Yolda koşarak uzaklaştığını gördüm. Avluya girdi. Fontane’de şarkıların söylendiği o yaz gecesini anımsadım, daha neler vardı yaşanacak. Yüreğim ağzımda kulaklarımı diktim ve birileri kaldı mı diye bakındım. Belbo avluda dikilmiş, kapıya doğru havlayıp duruyordu. Derken uzaktan telaşlı bir horozun sesi işitildi; Pino yolundan giden arabaların sesi geliyordu.</p>

  <p>Avlu bomboştu. Sonra Belbo’nun havlamayı kesip, hoplayıp zıpladığını fark ettim; birisinin, bir çocuğun çevresinde zıplıyordu, Dino çalıların arasından çıkmıştı. Yola inip eve dönerken pek çok kez birlikte yürüdüğümüz o patikada yürüyordu. Evet, bu kesinlikle Dino’ydu. Paltosunun üzerine taktığı kırmızı kaşkolünü, o yürüyüşünü tanıdım.</p>

  <p>Ben de kırık dallar ve çürük yapraklar arasında koşmaya başladım, tökezliyor, ıslak dallara çarpıyordum, deliler gibi koşuyordum, korku, heyecan, öfke içinde nefes nefese kalmıştım. Ağaçların seyreldiği yerden gene Fontane göründü, avlu boştu. Kimseler yoktu.</p>

  <p>Dino’yu yarı yolda yakaladım. Elleri cebinde tırmanıyordu yolu. Durdu, soluk soluğaydı, yüzü kıpkırmızıydı. Bana pek korkmuş gibi gelmedi. “Almanlar,” dedi bana, “ bu sabah otomobillerle geldiler. Nando’yu dövdüler. Onu öldürmek istiyorlardı.”</p>

  <p>“Annen nerede?”</p>

  <p>Cate’yi de götürmüşlerdi. İhtiyar Gregorio’yu da. Hepsini. Dino ve annesi Torino’ya gitmek üzere çıkarken onların geldiğini görmüşlerdi. Geri dönemeden Almanlar avluya dalmışlardı. Kısa tüfeklerini doğrultarak, bağırmışlardı. Annesi titriyordu. Nando onlar geldiğinde kahvaltı ediyordu, ama bitirememişti bile. Tava hâlâ masanın üzerindeydi.</p>

  <p>“Bodruma indiler mi?” diye sordum.</p>

  <p>Alman'ın biri bir sepet şarap şişesi almıştı. Evet, Nando’yu mahzende dövmüşlerdi, sesi dışarı kadar gelmişti. Sandıkları ve <span style="font-style:italic;">tüfekleri</span> bulmuşlardı. <span style="font-style:italic;">Almanca</span> bağırıyorlardı. Onlara kumanda eden ufak tefek adam sivil giyinmişti ve İtalyanca konuşuyordu. Nando’nun karısı yere düşmüştü. Annesi Dino’ya, saklanmasını, sonra da bana gelip her şeyi anlatmasını söylemişti. Ama o ötekilerle gitmek, otomobile binmek istemişti; öne çıkmış ama Almanlar onu bindirmemişlerdi. Bunun üzerine annesi kaş göz işaretleri yapmış, o da tarlalara koşmuştu, ninesi bağırıp çağırıyordu.</p>

  <p>“Bana söylemeni istediği bir şey var mı?”</p>

  <p>Dino, “Hayır,” dedi ve yeni baştan yaşadıklarını anlatmaya koyuldu. Sivil adam yukarıki odaları kimlere verdiklerini sormuştu. Akşamları kimler geliyordu meyhaneye? Kaç kişi oluyordu? Sonra da ötekilerle Almanca konuşuyordu.</p>

  <p>Birlikte bizim eve vardık. Dino karnını doyurduğunu, ceplerini de elma doldurduğunu söyledi. Yol boyunca çevredeki villaları düşündüm, ama hiçbiri gizlenmek için emin değildi.</p>

  <p>Elvira bizi kapıda bekliyordu. Paltosunu giymiş bekliyordu. Üzgün ve sinirliydi. Hemen bana doğru koştu, ateşten daha kırmızı bir yüzle kekeleyerek,</p>

  <p>“Almanlar geldi,” dedi.</p>

  <p>“Biliyorum,” diyecektim ama, onun beni kolumdan tutup Dino’yu fark etmeden bir kenara çekmesi beni korkuttu. Yüzü korkudan kızarmamıştı, gözlerinden okunan kederdi.</p>

  <p>“İki Alman geldi,” dedi soluk soluğa, “senin adını söylediler... İçeri girdiler... Odayı gördüler.”</p>

  <p>Midem gene bulandı, bacaklarım çözüldü. Bir şeyler söyledim, sesim bile çıkmadı.</p>

  <p>“Bir saat önce,” dedi Elvira, alçak ve çatlak bir sesle, “nerede olduğunu bilmiyordum... Bir kâğıda okulun adını ve sokağını yazdım. Gittiler... Ama dönecekler... dönerler...”</p>

  <p>Bugün hâlâ sorarım kendime, o Almanlar bir kişiyi Torino’ya beni aramaya yollayıp da neden beklemediler villada acaba? Şimdi hâlâ bu tepedeysem bunu o olaya borçluyum. Neden kurtuluş benim hakkımdı da, Gallo’ nun, Tono’nun Cate’nin değildi, bilmem. Belki de başkalarının acısını yaşamam gerekiyordu. Belki de en işe yaramaz bendim, hiçbir şey hak etmiyordum, hatta bir cezayı bile! O sefer neden girmiştim o kiliseye? Tehlikenin deneyimlenmesi, insanı her gün daha da korkak kılıyor. Beni aptal kılıyor ve şimdi öyle bir noktaya vardım ki, rastlantı sonucu hayatta kalmak, benden nice iyi insanlar ölmüşken hele, beni tatmin etmiyor ve bana yetmiyor. Ve kendi kendime soruyorum, ben gerçekten kurtuldum mu?</p>

  <p>O sabah durup düşünemedim. Bir ölüm tadı doldurmuştu ağzımın içini. Ağaççıkların arkasındaki patikaya atladım, Elvira’ya, çalıların arasından para ve banka cüzdanımı çocuğa vermesini, onu eğrelti otlarının arasında, dere yatağında bekleyeceğimi söyledim. Dino’ya da izlenmemesi konusunda dikkatli olmasını tembihledim. Onlara demir bahçe kapısına gidip beklemelerini söyledim.</p>

  <p>Elvira’ya da Almanlar gelirse, bazen haftalarca Torino’da kaldığımı, nerede bulunabileceğimi bilmediğini söylesin diye öğütledim.</p>

  <p>Dino bağırdı: “Bir adam var.” Islak zemine yatıverdim. Biraz sonra Elvira gelip fısıldadı: “Yok bir şey, bir at arabasıydı.” Bunun üzerine, “Anlaştık,” dedim ve kendimi kurtardım.</p>

  <p>Dere yatağına vardığımda terden sırılsıklamdım. Oturmadım. Bir ileri bir geri yürüyüp duruyordum. Çıplak ağaçların arasından kocaman gökyüzü açılıyordu, hiç bu kadar duru görmemiştim. Tutuldular için gökyüzünün anlamını o anda kavradım. Ağzımı dolduran o kan tadı düşünmemi engelliyordu. Saatime baktım. Bekleyeceğime söz verdiğime pişman oldum. Bu bekleyiş çok korkunçtu. Köpek sesi var mı diye kulak kabartıyordum. Alman polislerinin köpek kullandıklarını biliyordum. ‘Belbo gelip beni aramadığı sürece,’ diyordum, ‘beni izleyemezler.’</p>

  <p>Derken kuşkular ve sorular üşüştü zihnime. Almanlar Elvira ve annesini tutuklarlarsa, annesi kesin burada olduğumu söylerdi. Geri dönüp ona yalvarmak isterdim. Elvira’yı ne çok üzdüğümü düşündüm. Acaba Dino ona şimdiden tutuklananları ve tüfekleri anlatmış mıydı? Bende tüfek aramamış olduklarını düşünmek biraz da olsa içime su serpti.</p>

  <p>Ağaç gövdelerine dayanarak, kendi kendime konuşarak, gezinerek, ışığı izleyerek zaman öldürüyordum. Karnım acıktı, saatime baktım. On biri on geçiyordu. Beklemeye başlayalı yalnızca yarım saat olmuştu. Cate’ yi, Nando’yu ve bütün ötekileri düşünmeye bile cesaret edemiyordum, böylece kendi masumiyetimi kanıtlıyordum sanki. Ama bir anda yıkıldığımı fark ettim ve kendi kendimden iğrendim. Üçüncü kez bir ağaç gövdesine doğru tuvaletimi yaptım.</p>

  <p>Dino iki saat sonra geldi. Yüzünü, ayine gidermiş gibi kara bir tülle örtmüş olan Elvira da yanındaydı.</p>

  <p>“Kimseler görünmedi,” dediler bana. Ellerinde biri büyük öteki küçük iki paket vardı. “Bunlarda yiyecek ve öteberi var,” dedi Elvira. Öteberi dediği çoraplar, mendiller ve usturaydı. “Siz delisiniz,” diye çıkıştım. Ama Elvira iyice düşünüp bana güvenli bir sığmak bulduğunu anlattı. Pino’dan öte, ovada, Chieri Okulu vardı, burası, yatakhanesi ve yemekhanesi de olan sakin bir yerdi. “Bir bahçesi var, dersler veriyorlar orada. Rahat edersin, eminim. Burada cemaatimizin papazından bir mektup var. ‘Burası bir rahip okuludur. Rahipler aralarında yardımlaşıyorlar.’”</p>

  <p>Sakin sakin konuşuyordu, korkusunu yenmişti. Yüzündeki o kırmızılık da geçmişti. Her şey doğal ve alışıldık geliyordu demek. Ona ‘iyi geceler’ dilediğim geceler geldi aklıma.</p>

  <p>‘Ya Dino?” dedim.</p>

  <p>Şimdilik onlarla kalacaktı. “Biz anlaştık,” dedi, oğlana şöyle bir bakarak, Dino da onu onayladı.</p>

  <p>Yorgunluk ve o kan tadı yeni baştan sarmaya başlamıştı beni. Gözlerim doldu. Bir iyilik, korku ve huzur denizinde yüzüyordum. Rahipler ve Hıristiyan affediciliği de çıkmıştı karşıma, gülümsemeye çalıştım, ama yüzüm bunu beceremedi. Bir şeyler mırıldandım, hemen eve dönmelerini ve beni asla aramaya kalkışmamalarını söylemeye çalıştım. Paketleri alıp yola çıktım.</p>

  <p>Ormanlarda doyurdum karnımı. Akşam olmadan okula varırdım, kestirme bir yol biliyordum. Kimse görmemişti beni. Eğer başarabilirsem diye yemin ettim, manastırdan bir daha çıkmayacağım.</p>

  <h3 id="u34de525a-ae5b-48cc-8ee9-74d295e36499" style="text-align: center;"><span style="font-weight:bold;">XVII</span></h3>

  <p>O avlunun çevresindeki revak, koridorlardan çatıların altına gidilen o tuğla merdivencikler ve yarı karanlık büyük şapel, daha bile kapalı, daha bile ıssız ve karanlık olmasını dileyebileceğim bir dünyaya aittiler. Rahipler beni çok iyi karşıladılar, anladığıma göre bu duruma da alışmışlardı: Dışarıdaki dünyadan, yaşamdan, savaştan söz ederlerken hoşuma giden mesafeli bir tutumları vardı. Zararsız ama gürültülü çocukları şöyle bir gördüm ve sonra zihnimden sildim. Biraz daha zaman geçirebilecek, yalnız kalabilecek ve ömrümü uzatacak boş bir sınıfı, bir merdiveni hep bulabiliyordum. İlk günlerde her alışılmadık davranışla, sesle irkiliyordum. Gözlerim sütunlarda, geçitlerde, kapılardaydı; her an bir yere saklanıp, yok olmaya hazırdım. Günler, geceler boyu o kan tadı gitmedi ağzımdan, <span style="font-style:italic;">sakinleşmeyi</span> başarabildiğim ender anlarda, kaçabildiğim günü düşünüyordum ve atlattığım tehlikeyi, duru gökyüzünü, yolları ve karşılaşmaları aklıma getirip titriyordum. Bu okulun, eşiğinin, o soğuk yüzlü masif kapının, bir mezar gibi derin, bir kale kadar sağlam olmasını dilerdim.</p>

  <p>Sütunlar arasındaki bu yapıda günler geçti. Şapel, yatakhane, dersler, yemekhane, şapel... Böylesine tekdüze bir zaman dilimi içerisinde, düşüncelerim akıp gidiyordu. Şapele ötekilerle birlikte giriyordum, konuşmaları dinliyordum, başımı eğiyor, kaldırıyor, duaları tekrarlıyordum. Elvira’yı düşünüyordum, acaba okula kabul edildiğimi öğrenmiş miydi? Ama barışı, kiliseyi yeniden keşfettiğim o günü düşünüyor, gözlerimi yumarak o büyük ıstırabımı saklamaya çalışıyordum. Şapelin vitrayları pek koyu ve yoksul görünümlüydü, ayrıca hava da bozulmuş, kararmıştı, gece, gündüz yağmur yağıyordu, ben bu soğukta korkumu ve umutsuzluğumu çevreme bir koza gibi örüp içine saklanıyordum. Yemekhanede çocukların gürültüsü içine karıştığım zaman bir dilim ekmekçik ve sıcak bir tabak elimi ısıtırken, nasıl utanıyordum. Kendimi bir dilenci gibi hissediyordum. Bazı çocukların dualardan, servisten, yemekten yakınıp homurdanmaları beni rahatsız ediyordu, batıl bir inançla onlara kinleniyordum, sonradan bu nedenle kendimi suçluyordum. Ama ne kadar susarsam susayım, başımı eğeyim, düşüncelerimi yoğunlaştırayım, o gün kilisede bulduğum huzuru bulamıyordum. Birkaç kez şapele tek başıma girdim. Karanlık ve soğuktu, kendime yoğunlaşıp dua etmeye çalıştım; günlük ağacı tütsüsünün ve taşların o eski kokusu, bana Tanrı’nın yaşamı değil de ölümü önemsediğini hatırlattı. Tanrı’yı biraz duygulandırmak için sanki inançlı biriymişim gibi mantık yürütüyordum - yaşamaktan vazgeçmiş olmak, kan dökmeye hazır bulunmak gerekiyordu. Kilisedeki din derslerinde öğrenilen o din şehitlerini düşünüyordum. Onların aradığı huzur, öte dünyanın huzuruydu, hepsi kan dökmüştü. Benim istediğim bu değildi.</p>

  <p>Gerçekte arzuladığım kış uykusuna dalmak, anesteziyle uyuşturulmak, iyice gizlenmiş olma kesinliği idi. Ben dünyevi bir huzurun peşinde de değildim, kendi huzurumu istiyordum. Kurtulabilmek için iyi olmak istiyordum. Bunu o kadar iyi anladım ki günün birinde tasalanmaktan vazgeçtim. Doğal olarak, bu kilisede olmadı, bahçede çocukların yanındaydım. Bağırış çağırış, futbol oynuyorlardı. Pırıl pırıl gökyüzünde -o sabah yağmur kesilmişti- rüzgârla salınan pembe bulutlar görmüştüm. Soğuk, gürültü ve gökyüzünün ansızın açılması, yüreğimi ferahlattı ve anladım ki umuda yeniden kavuşabilmek için biraz enerji yüklemesi, güzel bir anı yeterliydi. Anladım ki geçen her gün, kurtuluşa doğru atılmış bir adımdı. Güzel havalar geri geliyordu, ne çok mevsim gelip geçmişti, ben hâlâ özgür, hâlâ sağ idim. Bu kez de düşüncelerimdeki kesinlik bir an sürdü yalnızca, ama buzlar erimişti, bir şükran duygusu yeşermişti. Soluk alabilirdim, çevreme bakınabilirdim, yarını düşünebilirdim. O akşam dua etmeye başladım yeniden -ara vermeye cesaret edemiyordum- ama dua edince Fontane’yi daha az kaygılı düşünüyordum ve kendi kendime her şeyin bir rastlantı, bir oyun olduğunu söylüyordum, ama işte gene bu nedenle hâlâ kurtulabilme umudum vardı.</p>

  <p>Sabah gün ağarırken, uyanma çanını tavan arasındaki yatağımda beklediğim o saat en zoruydu. Karanlıkta kulak kesilir, bir çınlama, gürleme, emretme sesi duyar mıyım diye bekliyordum. Baskınlar, hep bu saatte gerçekleştiriliyor, kaçaklar sığınaklarında ele geçir iliyordu. Yatağımın sıcaklığı içerisinde, hücreleri, pek çok tanıdık yüzü ve pek çok ölüyü düşünüyordum. Sessizlikte geçmişim gözlerimin önüne geliyordu, bazı konuşmaları yeniden yapıyordum, gözlerimi yumup ötekilerle acı çektiğimi hayal ediyordum. Bu kadarcık cesaret bile beni altüst ediyordu. Sonra uzaktan sesler, ıslıklar, eşyaların düşmesine benzer gürültüler geliyordu. Sis altında, karanlıkta geniş ovayı, sert ormanları, yamaçları, kızları düşünüyordum. Nöbet köşelerini ve nöbetçileri görüyordum. Gün ışığı kepenklerin arasından sızmaya başladığında ben bir süredir uyanmış oluyordum, huzursuzluk sarıyordu içimi.</p>

  <p>Yavaş yavaş okulun düzenine katıldım, on beş gün sonra çocukların çalışma saatlerinde onların başında duruyordum. Bana on iki yaş grubundan öğrenciler düştü, şanslıydım. Çünkü büyüklerden, ‘gönüllü avangard’ üniforması giyenler vardı ve bana sorular sorabilirlerdi.</p>

  <p>Benim gibi bazı asistanlara yemekhane ve avluda rastlıyordum; gizli subaylar deniyordu onlara, ailelerinden ayrılmış güneyli gençlerdi. Onları görmezden geliyordum. Çalışma saatlerinde sıralarında uslu uslu oturan, en çok bir kalem için kavga eden çocukların başında oturuyor, onların kitaplarına göz gezdiriyordum. En hoş saat sabahtı, çocuklar derslere girince, yapı boş ve sessiz oluveriyordu. O zaman asistan gençler de kirişi kırıyorlar, ara sokaklardan Chieri’ye kahvehanelere, kızlara koşuyorlardı. Bu onların gözünde harika bir fırsattı. Başka bir şey düşündükleri yoktu. “Erkeğiz,” diyorlardı. Onların bu cesareti beni ürpertiyordu. Ama sabahın sessizliğinde, avluda ya da boş bir sınıfta ya kitap okur ya da bulutları seyrederken, güneşin kemerler altından kayışını gözlerken soluk alıyor, sakinleşiyordum. Bir ziyaretçi, uğrayan bir kişi oldu mu bir köşenin arkasında yok oluyor, çatıya tırmanan merdivene sıçrayıveriyordum. Pek çok kez boşu boşuna telaşlanmıştım. Kutsal eşyaların saklandığı odaya açılan şapel çok işime yarayabilirdi. Çünkü buradan da alana açılan bir kiliseye geçilebiliyordu. Sabahları okul tamamen de boşalmıyordu, revakların altında bazı rahipler ortaya çıkıyor, sonra yok oluyorlardı, çoğunlukla onlarla konuşuyordum.</p>

  <p>İçlerinden biri, Peder Felice, radyoyu dinliyordu, bana haberleri anlatıyor, çocuksu bir tarzda şakalar yapıyordu. Benimle birlikte gazete okuyordu. Onun gözünde savaş ‘o şahısların’ bir dalaveresiydi, uzak ve gürültülü bir kargaşa, Chieri’de pek önemsenmeyen bir olaydı. “Ne aptallık,” diyordu, “bu tarlaların bombaya değil gübreye gereksinmesi var.” Bir gün gökten iki ya da üç grup düşman uçağı gümüş gibi parlayarak geçti, motorların sesinden toprak titriyordu, gürültü bizim seslerimizi bastırıyordu. Peder Felice hemen koşup baktı, alarm çanını çaldı, başka rahipler de dışarı koştular, sığınağa inmek istiyorlardı. “Chieri’ye geliyor olsalardı çoktan ölmüştük,” dedi çanın halatını çekerlerken. Sonra uzaktan patlamalar işitildi. Pedel Felice dikkatle dinlerken yüzünü nefretle buruşturuyor, dudaklarını kımıldatıyordu. Dua mı ediyordu, yoksa patlamaları mı sayıyordu bilmem. Onu kıskanıyordum, çünkü fark etmiştim ki ölümcül tehlike ile bir deprem ya da başka bir felaket arasında onun için bir fark yoktu. Benimle konuşurken asla neden gizlendiğimi sormazdı, beni ilk günden kabullenmişti; yalnızca şöyle diyordu: “Sizin gibi bir erkek için kapalı kalmak zor olmalı.” Bir keresinde ona rahatımın yerinde olduğunu söyledim. O kabul ederek başını eğdi, “Elbette, sakin bir hayat var. Ama biraz hava almak iyi gelirdi.” Genç bir rahipti; otuz yaşında var yoktu, bir çiftçi ailesinden geliyordu. Oradaki çocukların da neredeyse hepsi kalın kafalı, minik çiftçiler olduğundan, onları yola getirmeyi, uslandırmayı, çevresine toplamayı iyi biliyordu. “Bunlar minik danalar gibiler,” diyordu. “Neden okula gönderirler bilmem.” Acaba Dino da çocukların arasında mıdır diye merak ediyordum; acaba eski okuluna gidiyor muydu? Elvira onunla konuşuyor muydu? Villada ne olduğunu merak ediyordum, acaba beni Torino’da aramışlar mıydı? Bütün bu olaylar bana o kadar uzak görünüyordu ki, sanki öte dünyada kalmışlardı; en küçük bir haber almak bile beni korkutuyordu. Böyle karanlıkta olmak en iyisiydi.</p>

  <p>Oysa haberler en beklenmedik anda geliverdiler. Beni konuşma odasına çağırdılar. “Sizi bir kadın arıyor,” dediler. Gelen Elvira idi, yüzüne tülünü takmıştı. Elinde bir çanta vardı. Yerinde duramayan, al al olmuş yüzüyle Dino da yanındaydı.</p>

  <p>“Bir daha kimse gelip gitmedi,” dedi.</p>

  <p>“Onların düşünecek başka işleri var.”</p>

  <p>“Köye de mi gelmediler?” diye bağırdım.</p>

  <p>“Hayır.”</p>

  <p>“O zaman ailemin yanında aramışlardır beni,” dedim.</p>

  <p>“Kız kardeşinden bir mektup var.”</p>

  <p>Bana verdi mektubu. Yüreğim ağzımda açtım zarfı. Hâlâ geçmişte kalan o köy vardı demek. Birkaç gün önce gönderilmişti, her zamanki kış haberlerini veriyordu. “Hiç kimse -bu besbelliydi- beni oralarda aramamıştı.”</p>

  <p>Sonra yerde bir bavul gördüm. Elvira hemen atıldı. “Dino’nun eşyaları, at arabasıyla geldik...”</p>

  <p>Dino pencereden kemerlere ve yüksek duvarlara bakıyordu.</p>

  <p>“...Birkaç gün önce Fontane’ye gittik. Kapı hâlâ açıktı, ama her şey yerli yerindeydi. Demek insanlar hâlâ namuslular...”</p>

  <p>Saldırgan bir konuşma havasındaydı, boş yere alçak sesle konuşuyordu. Sonra aniden Dino’ya döndü ve “Burayı sevdin mi?” diye sordu.</p>

  <p>Bir çocuk geldi ve Dino’ya başrahibin çağırdığını söyledi. Şaşkınlıkla Elvira’ya baktım. O, çocuğa, gidip güzel yanıtlar vermesini öğütledi, sonra bana dönerek gülümsemeye çalıştı. “Cemaatimizin papazı ile birlikte geldik,” dedi. “Papaz, çocuğun böyle yapayalnız büyüyemeyeceğini söyledi. Okula, eğitime gereksinmesi var. Torino’ya da inemez, kim getirir götürür onu? Papaz, onun bu okula kabul edileceğini umuyor. Herhalde alırlar, yetim sayılır.”</p>

  <p>Bu düşünce beni heyecanlandırdı, aklımda hep aynı tehlike vardı. Dino bana ihanet edebilirdi, dünyada yapayalnız kalmış olabileceğini hiç düşünemiyordum, inanamıyordum.</p>

  <p>“Burada iyi eğitim verirler,” diye ısrar etti Elvira. “Bizimki gibi durumlar için birebirdir. Hem neredeyse bedava gibi bir şey. Büyük sevap olur.’</p>

  <p>Böylece Dino okulda kaldı, Elvira kaygıyla vedalaştı, bana başka giyecek getireceğine söz verdi. Nasılsa Dino’ ya gelir gibi yapabilecekti. Annesinin ve Egle’nin selamlarını söyledi. Sofraya her akşam bana da tabak koyduklarını ekledi. Bir gece hem o, hem annesi rüyalarında beni merdivenlerden inerken görmüşlerdi, hep gerçekleşirdi böyle rüyalar.</p>

  <h3 id="u8d852e46-cb31-4cdc-8ecc-9662737cdc05" style="text-align: center;"><span style="font-weight:bold;">XVIII</span></h3>

  <p>Dino benim bir göz işaretimle her şeyi anlayıverdi: Daha önceden tanışmıyorduk. Akşam şapele girerken sordum: Bu okula ilk kez mi geliyordun? O da bana daha önce annesiyle yaşadığını söyledi. Beni yanıtlarken gözlerini yerden bile kaldırmıyordu. Bu komediyi o benden iyi sürdürüyordu. Zaten aklı bir karış havada olduğundan, fazla numara yapmasına da gerek kalmıyordu. Çevremizden çocuklar gelip geçiyordu, bazısı bize kulak veriyordu. O zaman ben de ona böyle yatılı okulda kalmak için geçmiş yaşantısını unutması, hatta hiç söz etmemesi gerektiğini söylüyordum. “Gevezelik,” diyordum, “kadın işidir, erkeklere yakışmaz.”</p>

  <p>Ertesi gün öteki çocuklarla koşup oynamaya başlamıştı bile. Buna sevindim. Surat asıp bir köşeye büzülmüyordu hiç olmazsa: Acaba ben onun yerinde olsam böyle cesur olabilir miydim? Hatta bir tür inatçı gurur bile duydum ve ‘Tamam o bir çocuk, ama ne olsa ikimiz de aynı hamurdan yoğrulmuşuz,’ diye düşündüm. ‘Acaba Fonso,’ dedim kendi kendime ‘böyle bir okula kapansa, benim gibi yaşayabilir miydi?’ Elbette düşünmek bile saçmaydı bunu. Fonso dağlarda koşup canını tehlikeye atıyordu. Bunu nasıl başarıyordu? Her günü ölümle yüz yüzeydi, ben bir tek o sabah yaşamıştım bunu. Ben, daha çok eski yıllarda, çocukken bile Fonso gibi cesur olmamıştım. Dino’dan farklıydım. Ve şimdi Dino’nun benden başka hiç kimsesi yoktu.</p>

  <p>Onun koşmasını, şapelde arkadaşlarıyla itişmesini seyrediyordum. Vitraylara göz dikip dua edişini gözlüyordum. Ceketinin altına bir kazak giyiyordu, elleri küçük ve kırmızıydı, bakışlarında inatçılık okunuyordu. Oyunumuzu bozmadan götürmeye uğraşıyor, bana karşı kayıtsız davranmaya, kurnazca selamlar vermeye çalışıyordu. Yazı hatırlıyordum, Gordon’u, yabanıl insanlar, sarı derililer oyunlarını geçiriyordum aklımdan. Demek ki her şey emindi, sonunda gerçekleşiyordu, bir çocuğun yararsız, boş istekleri bile.</p>

  <p>Artık ilkbahar kendini iyice hissettiriyordu. Pazar günleri çocuklar sıra olup Chieri’ye ya da kırlara gidiyorlardı. Ben o serin havayı soluyup boş avluda güneşin tadını çıkartıyordum. Acaba savaş nisana, mayısa kadar bu bahar göklerinin altında biter mi, diye merak ediyordum. Haberler, radyo yeniden heyecanlandırmaya başlamıştı beni. Her yandan kararlı saldırılar, çıkarmalar, umut haberleri yağıyordu. Bir tek kez burnumu kapıdan çıkarttım. Beni kimselerin arayıp sormadığını öğrenince, o dar sokakta bir minik alana çıktım -inanılmaz derecede gösterişli bir kilise ve çan kulesi vardı- damların arkasından tepeyi, uzaktan Pino Tepesi’ni, onun o mor rengini gördüm. Ama savaş yarın bitecekse, kendimi riske sokmaya değer miydi? Avluda rahatım yerindeydi. Çıkıp gezenleri kıskanmıyordum. Geri döndüklerinde konuştuklarına kulak kabartıyordum.</p>

  <p>Milislerin kışlası ve o kara gömlekli hayvanların, tarlaları basıp geceleri pencerelere ateş ettikleri biliniyordu. Benimle birlikte buraya sığman Güneyli delikanlılar, onların burunlarının dibinden geçiyorlar, kahvedeki kızları ellerinden alıyorlardı. Sonra kıkırdayarak bana marifetlerini anlatıyorlardı, park sıralarında, kırlarda nasıl da şakalaşıyorlardı. Kara gömlekliler alanda bir vatansever öldürdüklerinde bile korkmadılar. “Sersem,” dediler, “silahla dolaşırsa böyle olur.” Bir gün başrahip hepimizi toplayıp bir konuşma yaptı. Artık kadınlara gitmekten vazgeçmeliydik. Adımızı kirletmemeliydik. Zor zamanlarda yaşıyorduk, ama hiçbir şey bu kargaşayı affettirmezdi. Sağlığın temel taşı onurlu bir yaşam sürmekti. Başka bir tehlikeden söz etmedi.</p>

  <p>Başka bir gün Dino’yu, bir çocuk grubu içinde gerillalar konusunda tartışırken buldum. Uzun boylu, kemikli bir çocuğa, cumhuriyeti savunuyor diye saldırıyorlardı. Ona alay ederek, okula neden üniforma ile gelmediğini soruyorlardı. Kimisi iteliyordu oğlanı. Dino bu ateşliler arasındaydı, o minik boyuna bakmadan bağırıyordu: “Peki ya sosyalizm nerede kaldı? Nerede sosyalizm?” Ama o sırada Peder Felice grubun ortasına girdi ve onları susturdu. “Bunun günah olduğunu bilmiyor musunuz?” dedi ciddi bir yüzle büyüklere. Sonra onları güldürdü ve birkaçının ensesine vurdu. Dino’nun yüz ifadesi hoşuma gitmedi.</p>

  <p>Daha sonra yanına gittim. Bir sütun ayağında oturuyordu. Benim geldiğimi gördü, başım kaldınp bakmadı. Ona, sırları böyle mi tuttuğunu, neden ortalığı kızıştırdığını sordum. “Sen Fonso ile olsaydın” dedim, “çoktan öldürülmüştün. Giulia gibisin sen de, çeneni tutmayı bilmiyorsun.”</p>

  <p>Bana kuşkuyla ama kaygıyla bakıyordu. “Fonso’nun yanına gitmek istiyorum,” dedi. “Artık ihtiyarın evine dönmek istemiyorum.” Bunu bekliyordum zaten, bıraktım içini döksün. Torino’da bir bahçede Fonso’nun eşyalarını sakladıkları bir yer biliyordu. Kapıcılar onu tanıyordu. Kadınlardan bıkmıştı artık. Dağa gitmek, ötekilerin yanında olmak istiyordu.</p>

  <p>“Bu çok zor,” dedim. “Seni isteselerdi çağırırlardı. Şimdi kimbilir nerededirler. Almanlar her yeri tarıyorlar.”</p>

  <p>Sonra da annesinin sözünü dinleyip benimle kalması gerektiğini söyledim. “Çeneni tutmayı öğren. Bir daha yakalarsam, seni ihtiyarın yanına gönderirim.”</p>

  <p>O günlerde gazetelerde, dağlardaki çatışmaların, Alman toplama kamplarını, vatanseverleri topluca katletmeye yönelik hareketleri okuyordum. Bir afiş peydah olmuştu, demir bir el haydutları paramparça ediyordu, altında da, ‘İhanet eden böyle ölür,’ yazıyordu.</p>

  <p>Faşistler de vahşileşmişlerdi. Torino’dan, bütün Piemonte’den sürekli tutuklamalardan, görülmemiş zulümlerden konuşuluyordu. “Eğer Nando hâlâ yaşıyorsa,” diyordum, “bu bir mucize.”</p>

  <p>Akşamları çocuklar uyumadan yarım saat yataklarında konuşuyorlarken Peder Felice ile büyük koridorlarda yürürdüm. Asistanlardan bazıları bir köşede karşımıza çıkar, bir şeyler söylerdi. Şakalarından biri de şuydu, aniden soruverirlerdi: “Peder Felice bize söyleyebilirsiniz. Bunların hangisi sizin oğlunuz?”</p>

  <p>“Sen olmalısın,” derdi o da. “Seni çoktan ekmek, su cezasına yatırmalıydım.”</p>

  <p>Dino ötekilerin ortasında bağırıp dururdu, bazen de onları alt edip sustururdu. “O çocuk,” derdi Peder Felice, “gerçek bir zavallı, yapayalnız ana-babası hapishanede. O da sokakta kalmış. Bunda ne günahı var onun?”</p>

  <p>“Hepimiz suçluyuz,” dedim, “hepimiz olanlara alkış tuttuk.”</p>

  <p>Peder Felice dua kitabını kolunun altında sımsıkı tutuyordu. Omuzlarını silkerek toparlandı. “Ne olduysa oldu,” dedi, “çare bulmak bize düşer, o bu şekilde kalan tek çocuk değil.”</p>

  <p>Sonra çocukları gözleyerek dua kitabını açardı. Bir sabah bu kitaptan söz ettik. Şöyle bir karıştırdım. Pek bir şey anlamadım. - Latince dualar, ilahiler, şükran duaları, kısa dualar, meditasyon duaları vardı. Bayramlar, ermişler yazılıydı; her gün bir ermiş adı yazılıydı, birkaç korkunç şehit ve çile öyküsü çözebildim.</p>

  <p>Bir gölün donmuş yüzeyine çırılçıplak atılan kırk Hıristiyan’ın öyküsü vardı: Zalim bir adam, onlar ölmeden bacaklarını kırmıştı döve döve, canlı canlı kırbaçlanan kadınlar, kesilen diller, kopartılan bağırsaklar anlatılıyordu. O eski Latince sözlerin doldurduğu sapsan sayfalarda bu kadar ıstıraplı hayatların, bu kadar kanın, böylesine güncel sözlerin olması şaşırtıcı idi. Peder Felice bana okunması şart olan duaları gösterdi. O ermiş öykülerine gelince, buraya nasıl alındıkları bile belli değildi, yalnızca efsaneydi bunlar ve bir süredir yetkili kişilerin bunu gözden geçirip elemesi bekleniyordu. Her gün derinlemesine okumak için bol zaman gerekliydi.</p>

  <p>“Ama önemli olan,” dedim, “bir şehitliğin gerçekten yaşanıp yaşanmaması değil. Amaçlanan, okuyanların inancın nelere mal olduğunu bilmeleridir.”</p>

  <p>Peder Felice başını eğerek sözlerimi kabul etti.</p>

  <p>“Asıl merak ettiğim,” dedim, “hep aynı sözleri okumak bir şeye yarıyor mu?”</p>

  <p>“Dualar söz konusu olunca,” dedi Peder Felice “yeni olup olmaması önemli değil. Bu, günün saatlerini değiştirmek gibi bir şey olur. Bir yıl boyunca hayat nasıl değişir, bilirsiniz. Kırlar tekdüzedir, mevsimler değişir. Katolik litürjisi<a id="footnote2"></a><sup><a href="#bookmark1">2</a></sup> bir yıl sürer, tarlaların işlenmesi incelenir.” Bu konuşmalar beni rahatlatıyor, içime huzur veriyordu. Bu benim okulu kabullenme, gizli bir yaşam sürdürme, saklanma ve kendimi mazur gösterme biçimimdi. Chieri’ye çıktığım tek tük seferlerde, ana yola kadar uzanmıştım, ama sakin alancıklar, alçak kemerler ve kiliseler, gotik gül pencereler, kapılardan başka bir şey görmemiştim. Bu ve benzeri köyleri görünce, büyük kentlerde kan döküldüğüne, tutuklamaların kol gezdiğine, artık yasaların yok sayıldığına inanmak zordu. Bu din ve semboller üzerine kurulu eski dünyada bağlar ve buğday en önemli konuydu; kadıncıklar Latince dua ederler, ama aralarında yerel lehçeyle konuşurlardı. İşte bütün bunlar benim günlerime, tekdüze yaşantıma bir anlam katıyordu. Değişik hiçbir şey yoktu: Yalnızca ormanlardan manastıra geçmiştim.</p>

  <p>Ama bu kez de uzun sürmedi yalnızlığım. Yemekhanede konuşulanları işittim. Avangardist geçinen o sırık delikanlı okulu ihbar etmek istemekle, kara gömlekli arkadaşları olmakla, gizlenenlerin adını vermeye hazır olmakla övünüyordu. O gece göz kırpmadım. Dino’ya dikkatli olmasını söyledim. Kışlaya düşersem, ölümüm kesindi. Kaçış korkum, şafak saati korkularım gene başladı. Peder Felice ile konuştum. Hiçbir şey yapılamazdı. Serseriyi cezalandırmak daha kötüydü. Sonra bir gün başrahip, kukuletası gözlerine kadar inik içeri girdi, bana onu izlememi istercesine işaret etti, merdiven altına gittik. “Kimse görmesin bizi,” dedi durmadan. “Buradan gitseniz iyi olacak, tehlike var, sandığımızdan da çok.”</p>

  <p>Böylece kimseye bir şey söylemeden düştüm yola. Dino sınıftaydı, görmedim onu. Geldiğim gibi çıkınımla çıktım. Chieri’den yürek çırpıntıları ile ama mutlu ayrıldım. Gün batar, güneş gözlerime dolarken, çıplak ama bahar senliğindeki tepenin doruğunda gözlerimi çevremde gezdiriyordum, bu duyguyu unutmuştum.</p>

  <p>Dikkatlice villaya geldim, kimseler görmedi beni. Beni ilk selamlayan, havlayarak çakılların üzerinde zıplayan Belbo oldu.</p>

  <p>O akşam her zamankinden daha geç yemek yedik, radyo dinledik ve savaştan, Dino’dan, beni ihbar etmek isteyen o suçludan konuştuk. Elvira, konuya egemen bir tavırla, bu tip insanların villalarda olduğunu söyledi. Almanlar seni bir daha aramadılarsa, bu, komşuların senin uzaklaştığını anlamış olmalarındandır dedi. Annesi de beni kimselerin görmemesi gerektiğini ekledi.</p>

  <p>Birkaç gün saklandım, Egle’ye bile görünmedim.</p>

  <p>Aralık penceremden meyve bahçesini seyrediyordum. Alıştığım ortamımda bulunmanın tadını çıkartırken yüreğimde bin bir düşünce ve umut besliyordum. Cate ve ötekiler hakkında bir şeyler bilebilmek için neler vermezdim. Elvira bana Fontane’nin kapısının anahtarla kilitlendiğini, ama bunu kimin yaptığını bilmediğini anlattı. Akşamları Belbo ile meyve bahçesine çıkıyor, karanlıkta, kimbilir neler yaşanan Torino’ya doğru bakıyordum. Yapraksız ağaçların arasından yıldızlar, sanki dallardaki tomurcuklar gibi duruyordu; yapacak hiçbir şey yoktu, her an Dino’yu, Cate’nin söylediklerini düşünüyordum; üzülerek kabul ediyordum ki eğer Cate sağ olarak kurtulamazsa, Dino’nun oğlum olup olmadığını asla öğrenemeyecektim. ‘Belki de,’ diyordum, ‘şimdi bana bunu söylemek istiyordur, belki de açıklamadığı için ağlıyordun Belki de Peder Felice haklıydı, bunun çaresini bulmak, bana ya da kime kalıyorsa ona düşüyordu.’</p>

  <p>Bir gün Elvira şöyle dedi: “Torino’dakiler seni sordular, Egle’yi tanıyan sekreter hanım selam göndermiş.” Bu saçmalıklar bile hoşuma gidiyordu, ensesi okşanan bir köpek gibi canlandırıyordu beni.</p>

  <p>Bir hafta böyle geçti, ama evde oturmak çok zor geliyordu. Chieri’ye dönmeye henüz cesaret edemiyordum. Elvira’ya bundan söz ettiğimde, “Acaba çocuk nasıl? Ona hiç olmazsa biraz elma götüreyim,” dedi.</p>

  <p>Böylece ertesi gün gezintiye çıktı. Bütün günü okuyarak geçirdim. Alı al, moru mor, nefes nefese döndü Elvira. Dino altı gündür okulda değildi.</p>

  <p>Papazlara ve kapıcıya verip veriştirmesine ses etmedim. Acaba araştırma yapmışlar mı, izi belli miymiş diye bile sormadım. Nereye gittiğini biliyordum. Bir süredir biliyordum bunu. Hiçbir şey söylemedim. Onun Torino’ ya doğru yürüyüşünü, ağzını sıkı tutuşunu, çukurlara saklanarak oraya varışını görür gibiydim.</p>

  <p>Okulda başka bir değişiklik yoktu. Bizimki boşuna bir telaş olmuştu. Başrahip istersem dönebileceğimi söylüyordu.</p>

  <p>İki gün daha geçti. Elvira’ya, Dora’dan, ötedeki o evden söz ettim, belki oradakiler Dino veya ailesi hakkında bir şeyler biliyorlardı. Ben oraya kadar gitmeyi göze alamazdım. Sık sık düşünüyordum: ‘Ya Cate döner de bana oğlunu sorarsa?’</p>

  <p>Sonra Chieri’ye dönmeye karar verdim. Elvira’ya bana her haberi getirmesini tembihledim. “Eğer Dino kimseyi bulamazsa,” dedim ona, “yolu biliyor, döner geri.” Bütün yol boyunca bir delikten karşıma çıkıvereceğini, elinden tutacağımı, onunla yürüyeceğimi düşündüm. Oysa Chieri girişinde milis birlikleri ile karşılaştım. Aniden karşıma çıktılar. Biri genç bir çocuktu, öteki üçü kara ve kötü suratlıydılar. Silahlarını yere doğrultmuşlardı. Yanımdan geçtiler, hiçbir şey demediler.</p>

  <h3 id="uc85900fa-0141-41d4-abc4-e88a1294945b" style="text-align: center;"><span style="font-weight:bold;">XIX</span></h3>

  <p>Mayıs geldi, okulda da günler daha canlı ve gürültülü oldu. Akşamları karanlık avluda ve sabahın aydınlık, mis kokulu, serin havasında sürekli bir ses, bir koşuşturma, haber alışverişi vardı. Okullar yakında kapanıyordu, müttefikler ilerliyorlardı. Önümüzde güzel, sıcak aylar vardı. Gizlenen meslektaşlarımdan, o güneyli çocuklardan bazıları saflara katılıp kurtuluşa kavuşmak için ayrılmışlardı.</p>

  <p>Yatakhane, yemekhane boşaldı: Öğrenciler evlerine dönüyorlardı. Birkaç gün içinde kırlarda gözden kayboldular ve bu arada geçen bir rahibin ya da daha ayrılmamış bir çocuğun ayak seslerine kulak kabartıyordum. Biz asistanlar eskisi gibi yemek yiyip uyuyabilirdik, ama ben bu sessizlik içersinde Dino’dan başka bir şey düşünemiyordum. Neredeyse bir aydır yoktu ve ben bir haber alabilsem hemen yollara düşüp onu arayacaktım; o kadar acı çekiyordum. Şimdi gelen savaş haberlerinde dağlardan ve isyan edenlerden söz edilmiyordu. Belki de artık tehlike kalmamıştı. Ama Elvira’nın gezisi gene keyfimi kaçırdı.</p>

  <p>Bana bu haberi vermek üzere, özel olarak okula geldi. Torino’ya inmiş, Dora’dan öte gitmiş, hapishaneleri dolaşmış birkaç papazı sorguya çekmişti. Oğlandan hiç haber yoktu; eğer gerçekten dağa gittiyse de son haftalarda kimbilir nerelerde idi. Söylentilere göre bazı çeteler sınırdan Fransa’ya geçiyorlardı. Elbette ki buralar çocuklara göre yerler değildi. Bütün ötekiler, kadınlar, annesi, akrabalar, bir ay önce sürgüne gönderilmişlerdi. Fontane’de olup bitenleri bilen ve hepsinin öldürüldüğünü sanan bir rahip söylemişti bunu da. “Ama ne fark eder ki,” demişti, “oradan da kimse geri dönmüyor.”</p>

  <p>Boş kemerlerin altında sabah akşam o eski korkuyu yaşamaktan başka ne gelirdi elimden. Evet, gezmeye çıkabilirdim. Kırları, alanları geçip gidebilirdim, ama günleri bu yararsız beklentiyle geçirmek her geçen an daha anlamsız geliyordu. Şimdi, geçmiş yalnızca küçük bir bulut gibi uzaklaşmışken, bir acı, bir pişmanlıkken, bu manastırda yaşamak, hapishane gibi sıkıcı olmaya başlamıştı.</p>

  <p>Villaya geri dönemezdim. Yalnızca geçmişe geri gidebilir, yitirdiklerimi tek tek aklımdan geçirebilir, söylentilere kulak verebilir, bana onlardan bir şeyler kaldığını hayal edebilirdim. Geçen yıla, yalnız başıma ormanlarda dolaştığım, okulumun beni Torino’da beklediği ve savaşın bitmesini sabırsızlıkla beklediğim o günlere oranla çok değiştiğimi hissediyordum. Dino şu avluda yanımdaydı, annesi göndermişti onu bana. Dino kabullendiğim, istediğim bir anı tortusuydu, beni yalnızca o kurtarabilirdi ve ben ona yeterli gelmemiştim. Acaba şimdi karşılaşsak beni fark eder miydi? Ben de ailesiyle birlikte ortadan kaybolsaydım beni anımsamaya bile gerek duymazdı. Gerçekten de, savaş her anıyı ve umudu yok etmeden bitmemeliydi. Bunu ta o zaman bile anlamıştım. Bu yüzden, şu büyük kapıdan çıkmam, anıları geride bırakmam, yeni bir yaşantı kurmam gerektiğini de biliyordum. Giden herkesin hayali -asistanlar, Dino, Elvira- beni huysuz ediyordu. Artık korku duymadan okulda kalabilmek olanak dışıydı. Dino’yu anlıyordum. Peder Felice’yi anlıyordum. Ben rahip olmalıydım.</p>

  <p>Elvira ailemden bir mektup daha getirmişti, her zamanki gibi, tatilde yanlarına gitmemi istiyorlardı. Beni oralarda kimseler aramazdı, orası elbette en güvenli sığınaktı. Bunu kendi kendime bile itiraf etmeden oraya gitmeye karar verdim. Gece gündüz düşünüyor, korku içinde, ‘Daha zaman var,’ diye tekrarlıyordum, ama biliyordum ki seçimimi yapmıştım bile. Oraya en son savaştan bir yıl önce gitmiştim ve ta o zaman şöyle demiştim: “Hiç olmazsa orada ölürüm,” çünkü önceden düşününce savaş bir huzur, bir rahatlık gibiydi.</p>

  <p>Elvira bu konuyu duymak bile istemiyordu. Ailemin yanında tehlikede olacağımı söylemiyordu; çok iyi biliyordu ki beni orada kimse aramazdı; ama yolculuktan, beklenmedik karşılaşmalardan, silahla taranan yerlerden, çökmüş köprülerden söz etti. Onun gözlerinden okuduklarımsa başkaydı; gidersem bir daha döner miydim acaba? Bunun üzerine ona parasız kaldığımı, artık başkalarının sırtından geçinemeyeceğimi, er ya da geç buna isyan edilebileceğini anlattım. “Ama bu savaş bitecek,” diye alınganca savundu kendini. “Bitmeli. Ve o zaman yanımıza dönerek borcunu ödeyebilirsin.”</p>

  <p>Ondan birkaç gerekli eşyayla, bir sırt çantası istedim. Hiç kimseye, annesine bile bu gezimden söz etmemesini tembihledim. “Kaldı ki,” diye bir gözlem yaptım, “oraya varacağım da kesin değil.” Bir adres istiyordu benden. “Gerek yok,” dedim. “Yaşantı değiştirmiyorum. Mağaramı değiştiriyorum. İzleri saklamak daha iyi olur.”</p>

  <p>Beni sırt çantamla yalnız bırakınca derin bir soluk aldım. İlk birkaç günü sakin geçirdim, çünkü şimdi karar vermek elimdeydi. Zavallı Elvira, beni çoktan gitti sanıyordu. Aslında ben gitmekle kendimi ondan kopartacaktım, bunu o günlerde fark etmiştim. Onun aklından geçenleri biliyordum.</p>

  <p>Ama bir sabah uyanmamla okulun Alman kaynadığını gördüm. O günlerde ne başrahip, ne de Peder Felice vardı. Torino’ya gitmişlerdi. Ben de trenlerde tehlike olup olmadığını öğrenmek için onların dönmesini bekliyordum. Almanlar hiçbir şey demeden okula yerleştiler. Oldukça kalabalıktılar ve eşyalarını kamyonlardan indiriyorlardı. Kapıcı gelip beni buldu ve kendimi hangi adla tanıtacağımı sordu: Alman kumandan bütün görevlilerin listesini istemişti. Bunun üzerine çantamı sırtladım ve oradan ayrıldım.</p>

  <p>Torino’ya dönmeden trene binebilmek için gene tepelere tırmanmam gerekiyor; güneş altında, bilmediğim yolları arşınlayacaktım. Yüreğim ağzımda ovaya yöneldim, akşam olduğunda tepelerde olabilirsem iyiydi. Ama daha çabuk vardım oraya. Yoldan giderken uzak noktalarda bir yerleşim birimi olup olmadığını anlamaya gayret ediyordum. Ufukta direkler ve alçak bulutlar arasında hafif bir mavilik seçtim. Villanova’ya iki adım kalana kadar hiç durmadım, kapalı yol oradaydı. Küçük bir duvarın üzerine oturdum. Bisikletli kızlar geçiyorlardı, görünürde ne asker, ne Alman vardı; ekmeğimi yedim, bitkileri seyrettim, ağaçlı tepeleri, açık gökyüzüne bakarken aylardan beri kırlarda koşan Dino’yu kıskandığımı hissettim. Yürümeye başlayalı iki saat bile olmamıştı.</p>

  <p>Uzun süre istasyonda bir bankta tünedim, tepelerin yamaçlarını gözledim. Yavaş yavaş, insanlar çoğaldıkça cesaretim artıyordu; bir süredir dünyanın yüzler ve seslerle dolu olduğunu unutmuştum ve herkes açlıktan, kaçmalardan, savaştan söz ediyor, selâmlaşıp gülüşüyordu. Treni de unutmuşum, ağaçların arasından çıkıverince, yavaşlayarak durunca bir çocuk gibi heyecana kapıldım.</p>

  <p>Trene bindikten ve ulu ağaçların arasında o bildik ses ve tempoyla ilerlemeye başlayınca, Tanaro üzerindeki köprünün yıkılmış olduğunu öğrendim. Orada inmek gerekiyordu. Ayrıca askeri birliklerin treni arayıp özel izni olmayanları durdurduklarını da duydum çevremdekilerden.</p>

  <h3 id="u1eb5dd0c-68a9-4615-9412-649b7e008caf" style="text-align: center;"><span style="font-weight:bold;">XX</span></h3>

  <p>Ama Asti’de alçak bulutlar gökyüzüne üşüşmüşler, rüzgâr çıkmış ve hemen alacakaranlık çöküvermişti. Trenden indiğimizde, kimse bize dikkat etmedi. Tren rayları boyunca yürüdüm, o yağmuru müjdeleyen donuk ışık altında istasyonun kulübelerinin ve yük vagonlarının silahla tarandığını, kocaman deliklerin açıldığını, direklerin devrildiğini gördüm. Köprünün bir kemeri de düşmüştü. Yönümü hemen belirledim ve yağmur boşanınca kendimi üzeri kapalı bir avluya atıverdim.</p>

  <p>Burada insanlar ve arabaları vardı, hayvan alınıp satılan bir yerdi anlaşılan; birileri çıkınların üzerine oturmuş gülüşüyordu. Girip çıkanların kargaşası ve gök gürültüsü arasında benimle aynı lehçeyi konuştuklarını fark ettim. Bu bana iyice cesaret verdi. ‘Ne yazgı, hep kendi toprağımdan olanları bulurum,’ diye düşündüm.</p>

  <p>Kocaman bir tabak dolusu çorba ve ekmek yedim, yağ ve is içindeki mutfağa girip almıştım bunları. Ötekiler büyük bir odada oturmuşlar, salata yiyip bir şeyler içiyorlardı.</p>

  <p>Ortalıkta kadınlar, yolcular, arabalar vardı. Kemerin altında yağmurdan, yollardan, ulaşımdan, Tanaro Vadisi’nde yaşanan önemli bir olaydan konuşuyorlardı. Ben de onlara şu köye gittiğimi söyledim; yalnızca vadiyi geçmenin kolay olup olmadığını sordum. Kendi lehçemle konuştum. Arabacının biri tepeden tırnağa inceledi beni. “Geçmeye geçiliyor,” dedi, “zor olanı orada kalmak.” Birkaç gündür Almanlar orada toplanmışlardı ve yalnızca kadınlar evlerde uyuyabiliyorlardı. “Neler oluyor, gördünüz,” dedi bir başkası, yeşil-gri bir kuşak sarınmıştı. “Almanlar geçip giderse buğdaylar biçilecek,” dedi.</p>

  <p>Düşündüm ki benim geçmem gereken vadi o değildi, öteki tepelere tırmanmam gerekecekti. Birileri benim bu mırıldandıklarımı işitti ve arkadaşlarına sordu: “Langa tarafları nasıl?”</p>

  <p>Langa’da da hâlâ süren bir çarpışma vardı. Köyüne göre değişiyordu. Bazı bölgeler bütünüyle bizimkilerin elindeydi. Elbette tutabildikleri sürece. Yollarda gerçek anlamıyla bir tehlike yoktu, ama köprüler ve köyler için aynı şey söylenemezdi.</p>

  <p>Çocukken adımlarımı vura vura geçtiğim o demir köprü geldi gözümün önüne. Yakınlardan bir köyün adını verdim. O köprüden gidilirdi oraya da... “Orada cumhuriyet var,” dediler.</p>

  <p>Kargaşa ve fırtına neredeyse bütün gece sürdü. Sokağa çıkma yasağı yüzünden kımıldayamıyorduk, şafakla yola çıkacaklar oda bile istemediler. Ben de kendimi çuvalların üzerine attım, bir arabacı da bir örtü verdi üzerime. Haziran için soğuk bir geceydi. Birileri bir şarap tepsisi devirmişti, karanlık gece boyunca kokusu rüzgârla dağıldı, burnumdan gitmedi. Kısık, uykulu sesler, yemeklerden, geçmişten konuştular hiç durmadan.</p>

  <p>Günün ilk ışıkları ile arabacı kalktı. O da benimle aynı yöne gidiyordu, ama vadinin yarı yoluna kadar. Şişman, suskun, kırgın bakışlı bir adamdı. Soğuk ve duru gökyüzüne bakarak, “Gidelim,” dedi.</p>

  <p>Bütün sabah boyunca arabanın yanından ayaklarımızı sarkıtarak oturduk ve yol aldık. Pek konuşmadık; ona Torino’da çalıştığımı, ailemin yanına döndüğümü söyledim. Gözlerini kaldırarak bana, “Siz Alessandria’dan trenle gitmeliydiniz,” dedi.</p>

  <p>Ona istasyonlardan korktuğumu anlatabilir miydim ki! Onun arabasının bu gıcırtısını yeğlediğimi nasıl söyleyebilirdim? O sürdüğü yaşantısından sonra benimkine gülüp geçebilirdi, zaten gözlerinin içi gülüyordu. Ne kederli, ne kibirliydi, yalnızca yalnızdı. Bulutlu gökyüzünün altından tepelere baktım; bir minik kilisecik, kara bir çam seçtim. Her zamanki gibi o minik kilisenin saklanmak için iyi bir yer olduğunu düşündüm. Yamaçlarda bağlar, buğday tarlaları yağmurla yıkanmış göz alıyorlardı, hiç böyle canlı ve sevimli tepeler hatırlamıyordum.</p>

  <p>Arabanın yavaşlığı beni sabırsız etmişti. Havadan söz açtım, şişmana geceleri ya da yağmurda yolların daha güvenli olup olmadığını sordum. O da bana gün ışığını yeğlediğini, yan karanlıkta hep kim vurduya gidilebileceğini söyledi. Gündüz gözüyle hiç olmazsa vatanseverler veya Almanlar insanın suratını görebiliyorlardı. Bir yakınlık duymadan konuşuyordu, inatçıydı.</p>

  <p>Yarı yolda durmuş bir otomobile ve Almanlara rastladık. Yeşil üniformaları ıslak yolun rengine benziyordu. Arabacı yola atladı, ben tepedeki bir ormana dikmiştim gözlerimi.</p>

  <p>Az sonra kocaman gürültülü bir kamyon yanımızdan geldi geçti; içi arazi üniformaları, bereli delikanlılar, tüfek dolu idi. “Cumhuriyeti bunlar yönetiyor,” diye homurdandı arabacı. “Bu akşam domuz yeriz.”</p>

  <p>İlk vardığımız köyde onların alanda durduklarını gördük. Motosikletli Almanlar ayaklarını yere değdiriyor, gene hareket ediyorlardı. Kapı eşiklerinden kadınlar gözlüyordu onları. Bir yerlerden silah sesi geldi, kimse önemsemedi.</p>

  <p>Arabamız taşların üzerinde sarsılmaya başlayınca inmek zorunda kaldım. Tüfeğini doğrultmuş bir denizci çıkıverdi ortaya. Durduk, benim arkadaşım sandıkta bir şey ararken, o sarışın çilli genç arabayı örten örtüyü açtı, sapanları gördü, geçmemizi söyledi.</p>

  <p>Tekrar açık yola çıkınca, konuşma olsun diye, “Bunlar ve ötekiler arasında bir sınır var mı?” diye sordum.</p>

  <p>Hiçbir şey söylemedi ve yere tükürdü. “Siz hiç gördünüz mü? Onlar da kendi köylerindeler mi?”</p>

  <p>“Belki,” dedi, “tepededirler. Gece gündüz gözlüyorlardır buraları.”</p>

  <p>Şimdi yandım, diye düşünüyordum. Beni durdururlarsa işim bitik. Chieri’de kalamazdım. Villada hiç kalamazdım. Kışın manastırda duyduğum korkular aklıma geldikçe kendimi ödlek, bilgisiz bir çocuk gibi görüyordum. Biliyordum ki bütün Langa’da benim adımı bilen bir tek Alman bile yoktur, ama artık herkesi saran korku beni de sarmalamıştı: Her korku kendimi affettirmek için işe yarıyordu.</p>

  <p>Tekrar bindik arabaya. Konuşmayı kestim, çünkü gördüm ki dönüp dolaşıp o konuya geliyordum.</p>

  <p>“Molini’ye geldik,” deyiverdi yol arkadaşım. “Siz ayakkabılarınızı çıkartıp suyu geçin. Ben şurada kalıyorum.”</p>

  <p>Araba gıcırtılarıyla yola devam ederken vedalaştık, ben ona seslenerek o adı, demir köprünün adını söyledim. Bana Tanaro’dan öte bir tepeyi işaret etti, yürüyüşüme baktı ve yola tükürdü.</p>

  <p>Dereyi ve geniş yatağını geçtikten sonra hızlı adımlarla tepeye tırmandım. Yürürken kendi kendime, acaba Dino nerede uyumuş, nerede yemiştir diye soruyordum. Acaba arabacılar Torino tepelerinde de kumar oynuyorlar mıydı? Paltosu ve kaşkolü ile ayrılmıştı. Fonso’yu bulamazsa, geri dönmüştür diye düşünüyordum. Bir çocuk bu kadar tehlikeye giremezdi.</p>

  <p>Benim yolum tarlalar ve bağlar arasında ilerliyordu. Buralar Torino tepelerine benzemiyordu. Her yan ekilmişti, hiç orman yoktu. İlerledikçe de orman görmedim, öküzlerin, horozların sesleri işitiliyordu; hava bile daha yumuşaktı, ev havasıydı işte bu. Çevreme bakınarak, dinleyerek, sanki Pino’da Belbo ile gezintiye çıkmış gibi kulağımı toprağın vereceği sırlara, köklere ve o sürekli korkuya dikmiş, atik bir şekilde yürüyordum. Şimdi gerçekten kaçmaktaydım, bir tavşanın kaçtığı gibi.</p>

  <p>Akşam olmadan iki ya da üç köy geçtim, yol dikleşmişti; uzakta tepelerde kiliseler, terk edilmiş kulübeler seçiliyordu. Tanaro’yu geçeli beri ne otomobil ne motosiklet çıkmıştı karşıma. Yalnızca birkaç öküzün çektiği arabaya ve bir köyün alanında yalınayak aylaklara rastladım. Neşeli bir kadından satın aldığım domates ekmekle karnımı doyurdum, kadın yolumu kaybettiğimi sandı. “Eve gidiyorum,” dedim. “Ah iyi yapıyorsunuz, iyi yapıyorsunuz,” diye bağırdı bana. “Bu da yaşam mı sanki!”</p>

  <p>Sonradan fark ettim ki beni partizan sanmıştı. Bu düşünce heyecanlandırdı beni. Nerede olduklarını da sorup öğrenemezdim. Casus sanırlardı beni. Sürekli yürümeliydim, ilerlemeli, geriye bakmamalıydım. O akşam boş tarlaların arasından, alçak bulutların altından yürüdüm. Ağustosböcekleri işitiliyordu. Adım adım derken iyice tırmanmış, zirveye varmıştım.</p>

  <p>Bir çukura oturmuş sigara içen yalınayak bir delikanlı bana uyuyacak yer gösterdi. İyice eskimiş, parçalanmış bir gömleği ve pantolonundan, başında da yün bir bereden başka bir şeyi yoktu. Durup sordum: “Vadiye daha çok yol var mı?” “İstasyona mı gideceksiniz?” dedi hiç duraksamadan ve benimle aynı lehçeyi konuşarak. ‘Yaramaz size orası, Almanların elinde.”</p>

  <p>“Alınanlardan korkum yok, eve dönüyorum.”</p>

  <p>“Daha da öte partizanlar var,” dedi, gene istifini bozmadan.</p>

  <p>“Benim kimseden korkum yok, eve dönüyorum.” Başını salladı, sigarasını silkti. “Bir yol var, patikalardan geçerek. Ama şimdi geç oldu. Yarını beklemek daha iyi.”</p>

  <p>Bana o kırı ve ormanı geçirtti. Bir kiraz ağacının arkasında, kara yüzlü bir ahır vardı. İçi saman doluydu. Tepeden bakınca tarlaların arasında başka evler de seçiliyordu. Hiç bu kadar iyi gizlenmiş evler görmemiştim. Yoldan yalnızca başaklar ve uzak dağlar görünüyordu.</p>

  <p>Otino -o benim adımı sormadı- beni kirazların altına götürdü, susadın mı diye sordu. Bir dalı eğdik, kirazları topladık. O çekirdekleri, dudaklarını büzerek yere atarken, bana Agliano yönüne gidip gitmediğimi sordu.</p>

  <p>“Bu sabah duman tütüyordu orada.”</p>

  <p>Ama Chieri’den geldiğimi, Belbo Vadisi’ndeki Rocchetta’ya gittiğimi anlattım. Otino, uzun kolları, bacakları ile ağaca tırmandı. Toplayıp toplayıp meyveleri atıyordu. “Rocchetta nerede?” diye sordu.</p>

  <p>“Burada köyleri mi yakıyorlar?”</p>

  <p>Beni yanıtlamadı, ıslık çalıyordu. Dikkat sinyalini çalıyordu. “Siz askerdiniz,” dedim. Bunun üzerine, “Öyle olmalıydım,” diye yanıtladı beni.</p>

  <p>Geceyi ağustosböceklerinin gürültüsünü dinleyerek samanlıkta geçirdim. Hava soğuktu, tarlaları sis ya da bulutlar örtmüştü. Kendimi samanların içine gömdüm. Karanlıkta gökyüzü kemerini daha az kara görüyordum ve ilk alarmda samanın içine dalmayı planlıyordum. Herkesin saman yatağı bile yok, diyordum kendime.</p>

  <p>Otino beni uyandırdı. Gözleri kör eden bir ışık, sis ve güneş vardı. “Bugün oraya varamazsınız,” dedi. Ondan ekmek istedim. Vadideki evlere gittik. Bir kadına seslendi, o da bize iki somun getirdi. “Yüzümü yıkamama izin verir misiniz?” diye sordum.</p>

  <p>Kuyudan kovayı çektik. Sisin parlak ışığında Otino’ nun güneşten esmerleşmiş yüzünü, erkeksi çizgilerini daha iyi gördüm. “Yol şurada,” dedi. “İnen patikadan ayrılmayın, demir yolunu görürsünüz. Tinella’ya gelince salkım söğütlerin arasından geçin...” Dino ile oynadığım günler gelmişti aklıma.</p>

  <h3 id="u4eb1de12-c78b-464c-8082-3ce1d2e55666" style="text-align: center;"><span style="font-weight:bold;">XXI</span></h3>

  <p>Tam öğle saatlerinde özgür tepelerin üzerinde yürüyordum; Almanları, cumhuriyetçileri vadide, kimbilir nerelerde bırakmıştım. Ama yolu yitirmiştim; bir tarlada hasat kaldıran kadınlara seslenip, benimkine yakın olan köyün yolunu sordum. Bana vadiye geri dönmemi işaret ettiler. Buna, ‘Hayır, olmaz,’ dedim. Ben tepelerden gitmek istiyordum. Bana yabaları ile o yoldan ilerle, diye işaret ettiler.</p>

  <p>Hiç köy görünmüyordu, yalnızca ağaçlı ve kireçten beyazlaşmış tepelerde mandıralar göze çarpıyordu. Onlardan birine uğramak için dik bir patikaya tırmanmak ve alçak bulutların boğucu havasını solumak gerekliydi. Zirveleri, daracık sarp yollan, ağaçlan, boş ovaları dikkatle inceliyordum. Renkler, biçimler alçak bulutların o boğucu havası bana aşinaydı. Bu topraklarda ilk kez yürüyordum, ama sanki bir anılar denizinde yürüyordum. Bazı bükülmüş incir ağaçları bana evimde, kuyunun arkasındaki inciri anımsatıyorlardı. Gece olmadan, diyordum, Belbo’ya varırım.</p>

  <p>Yolun üzerindeki kararmış, temelleri çökmüş ev beni olduğum yerde durdurdu, kalbim çarpmaya başladı. Kentteki felaketi yaşamış bir duvara benziyordu. Kimseleri göremedim. Ama yeni bir yıkıntıydı: Duvarda, eskiden bir asma olan yerde bakır çalığı bir leke görünüyordu. Kurşun sesleri. Dökülen kanlar sanki karşımda canlanmışlardı. Ne çok kan bu topraklara, bu bağlara döküldü diye düşündüm. Bu da şu havayı soluyarak büyüyen benim gibi adamların, delikanlıların kanıydı; bu güneşle ısınan, benim lehçemle konuşan, benimkiler gibi inatçı gözlü gençlerin kanıydı dökülen. Benim kanımda ve anılarımda yaşayan o insanların da savaşı, bu rüzgârı, bu dünyanın dehşetini görmüş olmalarına inanamıyorum. Benim için çok tuhaftı, kabul edemiyordum; ateş, siyaset, ölüm benim geçmişimi de altüst etmişti.</p>

  <p>Her şeyi eskiden olduğu gibi, kapalı bir odayı açarcasına bulmak istiyordum. İşte yalnızca bunun için, yoksa anlamsız bir temkin nedeniyle değil. İki gündür kendi köyümün adını söylemeye korkuyordum; ya birisi, ‘Orası yandı. Savaş geçti oradan,’ derse ben ne yapardım?</p>

  <p>Yol yokuş aşağı inmeye başladı, sonra bir tepe daha tırmandım. Bu tepede, eğer Tanrı isterse bir mahalle ve bir çan kulesi olmalıydı. Evlerden biraz önce durdum, bir taş yığını üzerine oturdum; ekmeğimi çıkarttım çantamdan. ‘Şimdi ya birkaç kadın ya da bir at arabası geçer,’ diyordum.</p>

  <p>Köyden, öğle zamanı sesleri geliyordu: ahır gürültüleri, çocuk bağırışları, kova şangırtıları. Bir baca tütüyordu. Güneş sisi dağıtmış, her yer ışıl ışıl olmuştu. Uzak yamaçlardan taze gübre gibi buhar yükseliyordu. Havada bir ahır, katran ve sıcak kokusu vardı. Ekmeğimin daha yarısındaydım ki yolda birileri belirdi. Esmer, derileri güneşten sertleşmiş iki delikanlı, kısa pantolonları ve kısa tüfekleriyle çıktılar karşıma. Daha ayağa bile kalkamamıştım.</p>

  <p>“Nereye gidiyorsunuz?” dedi biri.</p>

  <p>“Belbo Vadisi’ne.”</p>

  <p>“Ne yapmaya?”</p>

  <p>Yuvarlak bir bereleri ve üç renkli rozetleri vardı. Ben konuşurken ayakkabılarıma bakıyorlardı. Sırtımdaki çantayı ellediklerini hissedip geriledim.</p>

  <p>“Eller yukarı,” dedi birincisi. Zorlukla gülümsedim. “Chieri’den geliyorum,” diye kekeledim, “eve gidiyorum.”</p>

  <p>“Belgelerinizi gösterin.” Elimi cebime sokmaya davrandım. İlk konuşan beni tüfeğinin ucuyla durdurdu. Sakince güldü, “Kımıldama,” dedi.</p>

  <p>O elini cebime soktu, kâğıtları çıkarttı. Öteki de, “Burada ne yapıyorsunuz?” dedi.</p>

  <p>Kâğıtları karıştırırlarken ben gözlerimi köye dikmiştim. Bir grup kırlangıç çatıların üzerinden uçtu. Beresinin arkasından gökyüzü, yamaçlar, ormanlar görünüyordu. O ormanları aşınca evimde olacaktım.</p>

  <p>İlk konuşan pasomu inceliyordu.</p>

  <p>“Ne gün doğdun?”</p>

  <p>Söyledim.</p>

  <p>“Hangi köyde?”</p>

  <p>Ötekine döndü ve “Bak,” dedi.</p>

  <p>Bunun üzerine, “Köyüm şu aşağıdadır,” dedim.</p>

  <p>“Chieri’den geldiğin doğru değil,” diyerek susturdu. “Burada Torino yazıyor.”</p>

  <p>Bana şöyle bir baktılar: “Seni tanıyan var mı?”</p>

  <p>“Evimdekiler tanır.”</p>

  <p>Birbirlerine baktılar. Arkadaki, kemikli yüzlü, başını eğdi. Tüfeklerini indiriyorlardı.</p>

  <p>“Dinleyin,” dedim sabırsızca, “sizler karşılaştığım ilk kişilersiniz. Torino’dan kaçtım, çünkü Almanlar beni arıyorlardı.”</p>

  <p>Yeniden o soğuk gülümseme. İnanmaya kalksan hepinizi Almanlar arıyor.</p>

  <p>“Gidelim,” dediler bana.</p>

  <p>Köyde bir grup kadın kilisenin önünde toplaşmıştı. İkisinin arasında yürüyordum, ne pencerelere, ne samanlıklara gözlerimi kaldırıp da bakmadım. Bu çıkmaz sokakta bir kamyonet durmuştu. Askeri tulum giymiş iki delikanlı bekçilik yapıyordu. Tavuğun teki yolumuzu kesti.</p>

  <p>Bir kapının önünde, uzun boylu, uzun çizmeli, deri ceketli, tabancası kemerinde olan bir adam, kucağında bebeğini taşıyan genç bir kızla konuşuyordu. Gülerek bebeği seviyordu.</p>

  <p>Biz geçerken dönüp baktı. Boynuna bir mendil bağlamıştı, saçı ve kısa sakalı kıvırcıktı. Bu, Egle’nin ağabeyi Giorgi idi. Gülümsemeyi kestiği an tanıdım onu.</p>

  <p>Bir adım attı ve selam verir gibi yaptı. Bağırdım: “Giorgi.”</p>

  <p>“Onu tanıyorum,” dedim yanımdakilere.</p>

  <p>Yanına vardığımda gülüyordum: “Merhaba,” dedi. “Bizim karşılaşmalarımız hep tarihi anlardır,” dedim sonradan bir kenara çekilip bir duvara oturunca.</p>

  <p>Bana bir sigara verdi. “Ne yapıyorsun, hâlâ bu sivil giysilerle, yollara düşmüşsün?” Gene o şakacı ve sıkkın ses tonuyla konuşuyordu.</p>

  <p>“Sen benim köyümde ne arıyorsun?” dedim gülerek.</p>

  <p>Birbirimize başımıza gelenleri anlattık. Ona kaçak olduğumu söylemedim. Ailemin yanına gittiğimi, kız kardeşini gördüğümü, evdekilerin onu Milano’da sandıklarını anlattım. Sigarasını içerek gülüyordu. “Bugünlerde kimsenin nerede olduğu tam olarak belli değil,” dedi. “Bunun da iyi bir yanı var.”</p>

  <p>Gri bir otomobil avludan çıktı ve köyün çıkışında durdu. Silahlı bir genç tarafından kullanılıyordu.</p>

  <p>“Burada kalabalık mısınız?” diye sordum Giorgi’ye.</p>

  <p>“Bölgeyi tanımıyor musun?”</p>

  <p>“Senin iki adamın,” dedim ona, “etiyle kemiğiyle gördüğüm ilk partizanlar.” Dudaklarını büzerek baktı bana. “Sana inanmalı mıyım? Bana pek inanılası gelmiyor,” dedi ve gülümsedi.</p>

  <p>Bana iaşe görevlisi olduğunu anlattı. Sonra, “Nerede senin köyün?” dedi ve ormanların ötesini işaret etti: “Sanırım oradadır. Biz ise şu tepelerdeyiz.” Güneşin battığı yönü gösteriyordu. “Bütün yaşantımız burası: çevre gözleme, arama, kışla işleri. Hiç sıkılacak zaman yok. Bunun da güzel yanı var.”</p>

  <p>Dudaklarını büzüp sigara dumanını üfledi. Ona son görüştüğümüzde, onun savaştan, ama faşist savaştan söz ettiğini hatırlattım. Belli bir üniforma giymişti, bazı insanlarla uğraşmıştı. Şimdi şans gülmüş müydü ona?</p>

  <p>“Şanssızlık,” dedi, “ne yazık ki bir yemin etmiştim.”</p>

  <p>“Ama faşist savaş bambaşka bir şeydi. Şimdi düşmanların kim?” dedim.</p>

  <p>“Herkes,” dedi. “Artık düşman safında olmayan tek bir İtalyan bile yok.” Kabaca güldü. “Herhalde o aptal arkadaşların için dövüşmüyoruz.”</p>

  <p>“Hangi aptallar?”</p>

  <p>“O ‘devrim’ marşı söyleyenler.” Çikletini iğrenmiş gibi tükürdü. “Kara gömleklilerle işleri bitince,” diye kestirmeden bağladı sözü, “kızıllara takarlar.”</p>

  <p>“Sizin anlaştığınızı sanırdım,” dedim.</p>

  <p>İkimiz de susarak vadiye baktık.</p>

  <p>“Umarım yarın evimde olurum,” duvardan kalktım. “Eğer iyi anladıysam, yolumu bir daha kesmezler, değil mi?”</p>

  <p>Başını salladı, ciddiydi. “Sizin üzerinizde pek çok izin kâğıdı olmalı,” dedi. “Yoksa buralarda gezinmek kolay değildir.”</p>

  <p>Güneşin battığı yöne doğru yola çıkmalarını izledim. Çocukluğumda güneşin battığı o yerden, ormanların ötesindeki evimden akşam oluşunu seyrettiğimi anımsadım. Partizanlar araçlarına bindiler. Oradan bir kamyonet daha çıkıverdi. Giorgi ile beraber on kadar delikanlıydılar; aralarında yüzü unlu bir fırıncı da vardı. Beni durduran iki tanesine baktım, hiç kımıldamadılar bile. Gürültüyle yola çıktılar, tepeye tırmanıp gözden yittiler. Aniden bir şarkı işittim.</p>

  <p>Yalnız kalınca -öğleden sonranın ilerleyen saatlerindeydik- köylülerden bilgi aldım. Boşu boşuna yürümüştüm bunca yolu: Kavşaklardan Tanaro yoluna sapmıştım, kilometrelerce yolu geri gidip vadiye inmeliydim, sonra hep çan kulesini ormanların ortasında tutarak tırmanmalıydım. Anayolu bulup asıl benim olan tepelere ulaşabilirdim. Ancak gece varırdım oraya, ama bir kadın tapınakta uyuyabileceğimi söyledi.</p>

  <p>Tehlike olup olmadığını sordum. Birileri güldü: “Siz buralısınız. Herkesin evinin başına yıkılma tehlikesi var.” Ama o ufak tefek kadın, hayır dedi, tapmakta hiçbir şey olmazdı. Ertesi gün öğleüzeri vadinin dibine inmiştim. Şimdi çan kulesinin tepede olduğunu bildiğimden yolumu yitirmekten korkmuyordum. Yavaş, biraz topallayarak, ayağımı sürüyerek yürüyordum. Böyle daha zararsız bir halim vardı. Sabahın ters yönüne gidiyordum, patikalardan, uçurumlardan, adak için dikilmiş tahta bir haçın yanından geçmiştim. Öylesine yüksek görünen gökyüzü açıktı. O tepenin yan yolunda beni bir dizi temiz yüzlü ev bekliyordu. İki öküzüyle giden bir köylünün yanından geçtim. Biraz sonra bir motor gürültüsü geldi kulağıma, arkamı dönüp baktığımda tozu dumana katarak ve adeta uçarcasına bir hızla gelen iki kamyon gördüm. Gri-yeşil bereli, göğüslerinde çarpraz kurşun kemerleri ile donanmış esmer delikanlılar doluşmuştu. Kamyona kalkan tozdan korunmak için başımı çevirdim. Silahla tarasalar da işte bu kadar gürültü ve sarsıntı yaratabilirlerdi.</p>

  <p>Dönüp bana bakmadılar bile, gözden yitip gittiler. Aklımdan faşistlerin gidişini izlerken, ‘Acaba tapınağa mı gidiyorlar, acaba yukarki köylerde bir şeyler oluyor mu?’ diye düşünürken hâlâ bıraktıkları o patlamanın, bomba sesinin etkisi altındaydım.</p>

  <p><a id="bookmark0"></a><a href="#footnote1">1</a></p>

  <p>Bir şair. (Ç.N.)</p>

  <p><a id="bookmark1"></a><a href="#footnote2">2</a></p>

  <p>Dinsel törenlerde usul ve sıra. (Ç.N.)</p>
</body>
</html>
