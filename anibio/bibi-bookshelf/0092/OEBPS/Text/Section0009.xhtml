<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">III. Aşırı Örgütlenme</h1>

    <p>Dediğim gibi, <em>Cesur Yeni Dünya</em>’ya giden en kısa ve en geniş yol, nüfus aşırılığı ve insan sayısının hızlı artışı arasından geçiyor –bugün iki milyar sekiz yüz milyon, yüzyılın sonunda beş buçuk milyar olacak, insanlığın çoğu anarşiyle totaliter denetim arasında bir seçim yapma zorunluluğuyla karşı karşıya kalacak. Ama eldeki kaynaklar üzerinde rakamların artan baskısı, bizi totaliterizme doğru iten tek güç değil. Özgürlüğün bu kör biyolojik düşmanı, tam da o kadar övündüğümüz teknolojik ilerlemelerin ürettiği son derece kuvvetli güçlerle ittifak içindedir. Haklı olarak övündüğümüz eklenebilir; çünkü bu ilerlemeler, dehanın ve ısrarlı sıkı çalışmanın, mantığın, hayal gücünün ve riyazetin meyveleridir –tek sözcükle, kişinin hayranlıktan başka bir his duyamayacağı, ahlaksal ve zihinsel erdemlerin meyveleri. Ama eşyanın tabiatı öyledir ki, bu dünyada kimse hiçbir şeyi bedelini ödemeden alamaz. Bu şaşırtıcı ve hayranlık verici ilerlemelerin de bedelinin ödenmesi gerekiyor. Aslında, geçen yılın çamaşır makinesi gibi, hâlâ bu bedeli ödüyoruz –ve her bir taksit bir öncekinden daha yüksek. Birçok tarihçi, birçok sosyolog ve psikolog Batılı insanın teknolojik ilerleme için ödemesi gereken ve ödemeye devam edeceği bedel hakkında uzun uzadıya ve derin kaygıyla yazdı. Örneğin, politik ve ekonomik iktidarın gitgide merkezileşip yoğunlaştığı toplumlarda demokrasinin gelişmesinin çok zor beklenebileceğine değiniyorlar. Ama teknolojinin ilerlemesi, tam da iktidarın böyle bir merkezileşmesi ve yoğunlaşmasına götüregeldi ve hâlâ götürmektedir. Toplu üretim daha verimli hale getirildikçe, gitgide daha karmaşık ve pahalı olmaya yönelmektedir –dolayısıyla da kısıtlı araçları olan girişimci için daha erişilmez olmaya. Ayrıca, toplu üretim, toplu dağıtım olmadan işleyemez, ancak en büyük üreticilerin tatmin edici biçimde çözebileceği sorunlar doğurur. Toplu üretim ve toplu dağıtımın dünyasında Küçük Adam, eldeki yetersiz sermaye stokuyla, büyük bir dezavantaja sahiptir. Büyük Adam’la rekabet içinde parasını ve sonunda da bağımsız üretici olarak varlığını kaybeder. Büyük Adam onu yutar. Küçük Adamlar ortadan kalktıkça, gitgide daha çok ekonomik güç, gitgide daha az insan tarafından kullanılır olur. Bir diktatörlükte, ilerleyen teknoloji ve bunun sonucunda Küçük İş’in yok olmasıyla olanaklı kılınan Büyük İş, Devlet tarafından kontrol edilir –yani küçük bir grup parti yöneticisi ve asker, polis ve onların emirlerini yerine getiren memurlar tarafından. Amerika Birleşik Devletleri gibi kapitalist bir demokraside ise, Profesör C. Wright Mills’in “İktidar Seçkinleri” dediği öbek tarafından kontrol edilir. Bu “İktidar Seçkinleri” milyonlarca insanı fabrikalarında, işyerlerinde ve dükkânlarında doğrudan istihdam eder, milyonlarcasını da onlara kendi ürünlerini almaları için borç vererek kontrol eder ve kitle iletişim araçlarının sahipleri olduklarından, neredeyse herkesin düşüncelerini, duygularını ve eylemlerini etkilerler. Winston Churchill’in sözlerinin parodisini yaparsak, şimdiye dek hiç bu kadar çok insan bu kadar az insan tarafından böyle manipüle edilmemiştir. Jefferson’ın kendi kendini yöneten birimlerin hiyerarşisinden oluşmuş, gerçekten özgür toplum idealinden –“bir otorite aşamalanması oluşturan, temel semt cumhuriyetleri, il cumhuriyetleri, Eyalet cumhuriyetleri ve Birlik Cumhuriyeti”nden– çok uzağız.</p>

    <p>Öyleyse, modern teknolojinin bizi ekonomik ve politik iktidarın tek elde toplanmasına ve (totaliter devletlerde insafsızca, demokrasilerde kibarca ve çaktırmadan) Büyük İş ve Büyük Hükümet tarafından yönetilen bir toplumun gelişmesine götürdüğünü görüyoruz. Ama toplumlar bireylerden oluşur ve ancak bireylere gizilgüçlerini fark etmekte ve mutlu, verimli bir hayat sürmekte yardımcı oldukları sürece iyidirler. Bireyler, son yılların teknolojik ilerlemelerinden nasıl etkilenmiştir? İşte bu soruya bir filozof-psikiyatr, Dr. Erich Fromm tarafından verilen yanıt:</p>

    <blockquote class="duzyazi">
      <p>“Bugünkü Batı toplumumuz, maddi, entelektüel ve politik ilerlemesine rağmen, gitgide zihin sağlığından uzaklaşıyor ve bireydeki iç güvenliği, mutluluğu, aklı ve sevme kapasitesini baltalamaya yöneliyor; bireyi, insanlık başarısızlığının bedelini, gitgide artan zihinsel hastalıkla, iş ve sözde hazza yönelik delice bir dürtünün altına gizlenmiş umutsuzlukla ödeyen bir otomata çevirmeye yöneliyor.”</p>
    </blockquote>

    <p>Bizim “gitgide artan zihinsel hastalığımız” nevrotik belirtilerle kendisini ifade edebilir. Bu belirtiler açık ve çok ıstırap vericidir. Ama, “Zihinsel hijyeni,” diyor Dr. Fromm, “belirtilerin önlenmesi olarak tanımlama konusunda dikkatli olalım. Bu tür belirtiler bizim düşmanımız değil, dostumuzdur; belirtilerin olduğu yerde çatışma vardır, çatışma da her zaman bütünleşme ve mutluluk için mücadele eden hayat güçlerinin hâlâ savaştığını gösterir.” Zihinsel rahatsızlığın gerçekten en umutsuz kurbanları, en normal görünenler arasında bulunacaktır. “Onların çoğu normaldir, çünkü varoluş kipimize o kadar iyi uymuşlar, çünkü hayatlarının o kadar erken bir döneminde insancıl sesleri susturulmuştur ki, nevrotikler gibi mücadele etmez, acı çekmez, belirti bile geliştirmezler.” Sözcüğün mutlak denilebilecek anlamında normal değiller; ancak derinden derine anormal bir toplumla ilişkileri içinde, normaller. Bu anormal topluma kusursuz uyumları, zihinsel hastalıklarının bir ölçüsüdür. Eğer tam olarak insan olsaydılar, uyum göstermemeleri beklenecek olan bir toplumda, tasasız yaşayan bu milyonlarca anormal biçimde normal insan, hâlâ “bireysellik yanılsaması”nı beslemekte, ama aslında çok büyük bir ölçüde bireysellikleri ellerinden alınmış durumdalar. Uyumlulukları gitgide bir tek biçimliliğe dönüşüyor. Ama “tek biçimlilik ve özgürlük uyuşmaz. Tek biçimlilikle zihinsel sağlık da uyuşmaz... İnsan bir otomat olmak için yaratılmamıştır, bir otomat olursa, zihinsel sağlığın temeli de mahvolur.”</p>

    <p>Evrimin akışı içinde doğa, her bireyin bir diğerinden farklı olduğunu anlamak için sonsuz zahmete girmiştir. Biz, babanın genlerini anneninkilerle temasa geçirerek türümüzü çoğaltıyoruz. Bu kalıtsal etkenler neredeyse sonsuz sayıda farklı biçimde bir araya gelebilir. Fiziksel ve zihinsel olarak her birimiz biriciğiz. Verimlilik çıkarları uğruna ya da bir politik veya dinsel dogma adına insan bireyini standartlaştırmaya soyunan her kültür, insanın biyolojik doğasına karşı bir vahşet işlemektedir.</p>

    <p>Bilim çokluğun birliğe indirgenmesi olarak tanımlanabilir. Belli olayların biricikliğini göz ardı ederek, ortak yanları üzerinde yoğunlaşıp sonunda bir anlam ifade etmelerini ve etkili biçimde ele alınabilmelerini sağlayacak bir “yasa” çıkararak, doğanın sonsuz biçimde ayrı görüngülerini açıklamaya çalışır. Örnek olarak, elma ağaçtan düşer ve ay gökyüzünde hareket eder, insanlar bu olguları zamanın başlangıcından bu yana gözlemliyor. Gertrude Stein’la birlikte, elma olan bir elmanın elma olduğuna, hal böyleyken ay olan bir ayın ay olduğuna ikna olmuşlardır. Isaac Newton’a da, bu birbirine hiç benzemeyen görüngülerin hangi ortak yanları bulunduğunu algılamak ve elmaların, gök cisimlerinin ve aslında fiziksel evrendeki diğer her şeyin davranışının belli yönlerinin açıklanabileceği ve tek bir düşünce sistemi içinde ele alınabileceği bir yerçekimi teorisini formüle etmek kalmıştır. Aynı ruhla, sanatçı sayısız farklılığı ve dış dünya ile kendi imgeleminin eşsizliklerini alır ve onlara plastik, yazınsal ya da müzikal örnekçelerin düzenli sistemi içinde bir anlam verir. Kargaşaya düzen aşılama, uyumsuzluktan uyum ve çokluktan birlik çıkarma isteği, bir tür zihinsel içgüdü, zihnin birincil ve temel bir dürtüsüdür. Bilim, sanat ve felsefenin alanları içinde “Düzenleme İstenci” diyebileceğim çalışmalar, esas olarak yararlıdır. Doğru, Düzenleme İstenci yetersiz kanıtlara dayalı birçok erken doğmuş sentez, birçok saçma metafizik ve teoloji sistemi, yanlışlıkla nosyonların gerçeklikler, simge ve soyutlamaların dolayımsız deneyim verilerinin yerine geçmesini doğurmuştur. Ama bu yanlışlıklar, ne kadar üzüntü verici olurlarsa olsunlar, hiç olmazsa doğrudan doğruya fazla zarar vermemişlerdir –gerçi bazen kötü felsefi sistemlerin, anlamsız ve insanlıkdışı eylemleri haklılaştırmak için kullanılarak, dolaylı biçimde zarar verdikleri oluyor. Düzenleme İstenci’nin gerçekten tehlikeli olduğu alan, toplumsal alan, politika ve ekonominin dünyasıdır.</p>

    <p>Bu noktada, başa çıkılamayan çokluğun kavranabilir tekliğe kuramsal olarak indirgenmesi, insan farklılığının alt-insan tek biçimliliğine, özgürlüğün köleliğe pratik olarak indirgenmesi halini almaktadır. Politikada, tam geliştirilmiş bir bilimsel kuramın ya da felsefi sistemin karşılığı, totaliter bir diktatörlüktür. Ekonomide, güzel biçimde oluşturulmuş bir sanat eserinin karşılığı, işçilerin makinelere kusursuz uyum gösterdiği düzgün işleyen fabrikadır. Düzenleme İstenci, karışıklığa salt çekidüzen vermek isteyen insanlardan zorbalar çıkarabilir. Düzenliliğin güzelliği, despotizmin bir gerekçesi olarak kullanılmaktadır.</p>

    <p>Örgütlenme kaçınılmazdır; çünkü özgürlük, sadece özgürce işbirliği yapan bireylerin oluşturduğu, kendi kendini düzenleyen bir toplulukta doğar ve ancak böyle bir toplulukta anlamlıdır. Fakat, kaçınılmaz olmasına karşın, örgütlenme ölümcül de olabilir. Gereğinden fazla örgütlenme, erkekleri ve kadınları otomatlara dönüştürür, yaratıcı ruhu boğar ve tam da özgürlüğün olabilirliğini lağveder. Her zaman olduğu gibi, tek güvenli yol ortada, terazinin bir kefesindeki bırakınız yapsınlar ile diğer kefesindeki toptan denetim arasındadır.</p>

    <p>Geçtiğimiz yüzyılda, teknolojideki art arda ilerlemelere örgütlenmedeki eşdeğerli ilerlemeler eşlik etmiştir. Karmaşık makinelerin, yeni üretim araçları kadar düzgün ve verimli çalışmak üzere tasarlanmış, karmaşık toplumsal düzenlemelerle eşlenmesi gerekiyordu. Bu örgütlenmelere uymak için bireylerin bireyselliklerini terk etmeleri, doğuştan farklılıklarını yadsıyıp standart bir kalıba uymaları, otomat olmak için ellerinden geleni yapmaları gerekiyordu.</p>

    <p>Aşırı örgütlenmenin gayriinsanileştirici etkileri, aşırı nüfusun gayriinsanileştirici etkileriyle pekiştirilir. Endüstri genişledikçe, artan insan sayısının gitgide daha büyük bir kısmını büyük şehirlere çekmektedir. Ama büyük şehirlerdeki hayat, zihinsel sağlığa yararlı değildir (bize dendiğine göre, en çok şizofren olma oranı, sanayi bölgelerindeki gecekondu semtlerinde yaşayan kalabalıklar arasında görülmektedir); gerçek bir demokrasinin ilk şartı olan, küçük özyönetimli gruplar içindeki sorumlu özgürlüğün gelişmesine de yardımcı olmaz. Şehir hayatı anonimdir ve, adeta, soyuttur. İnsanlar, eksiksiz kişilikler olarak değil, ekonomik işlevlerin cisimlenişleri olarak ya da işte olmadıkları zamanlarda sorumsuz eğlence avcıları olarak birbirleriyle ilişki kurarlar. Bu tür hayata boyun eğmiş olarak, bireyler kendilerini yalnız ve önemsiz hissetmeye meylederler. Varoluşları önem ve anlam taşımaz olur.</p>

    <p>Biyolojik olarak konuşursak, insan orta derecede sokulgan, ama bütünüyle sosyal diyemeyeceğimiz bir hayvan –arı veya karıncadan çok, kurt veya fil gibi bir yaratıktır. Kökensel biçimleriyle insan toplumları arı kovanına ya da karınca yığınına hiç benzemezdi; bir sürüydü. Uygarlık, başka şeylerin yanı sıra, ilkel sürülerin, sosyal böceklerin organik topluluklarının kaba ve mekanik bir benzerine dönüşmesi sürecidir. Akkarınca topluluğu gerçekleştirilebilir, hatta, bazı gözlerde, arzulanır bir ideal gibi görünmeye başladı. Söylemek bile gereksiz, ideal hiçbir zaman aslında gerçekleştirilemez. Sosyal böceklerle fazla sokulgan olmayan, büyük beyinli memeliyi büyük bir uçurum ayırır; her ne kadar memeli elinden geleni yapsa da, uçurum kalır. Ne kadar sıkı çalışırlarsa çalışsınlar, insanlar sosyal bir organizma yaratamazlar, ancak bir örgütlenme [organizasyon] yaratabilirler. Bir organizma yaratmaya çalışma süreci içinde, sadece totaliter bir despotizm yaratacaklardır.</p>

    <p><em>Cesur Yeni Dünya,</em> insanları akkarıncalar suretinde yeniden yaratma girişiminin olanaklı son sınırlarına kadar hemen hemen götürüldüğü bir toplumun hayali ve az çok kaba bir resmini sunar. <em>Cesur Yeni Dünya</em>’ya doğru itildiğimiz apaçık. Fakat, eğer istersek, bizi iten kör güçlerle işbirliği yapmayı reddedebileceğimiz de bir o kadar açık bir olgu. Ne var ki, şu an için, direnme isteği çok güçlü ya da çok yaygın görünmüyor. Mr. William Whyte’ın dikkate değer kitabı <em>Örgütlenme İnsanı</em>’nda gösterdiği üzere, yeni bir Toplumsal Ahlak, geleneksel ahlak sistemimizin yerini alıyor –bireyin esas olduğu sistemin yerini. Bu Toplumsal Ahlak’ta anahtar sözcükler şunlar: “uyum”, “uyarlanma”, “toplumsal yönelimli davranış”, “aitlik”, “toplumsal becerilerin edinimi”, “takım çalışması”, “grup yaşamı”, “grup sadakati”, “grup dinamikleri”, “grup düşüncesi”, “grup yaratıcılığı”. Temel kabulü; toplumsal bütünün, tek tek parçalarından daha değerli ve önemli olduğu, doğuştan biyolojik farkların kültürel tek biçimliliğe feda edilmesi gerektiği, topluluğun haklarının on sekizinci yüzyılın İnsan Hakları dediği şeyden önce geldiği yolundadır. Toplumsal Ahlak’a göre, İsa, Şabat’ın insan için yaratıldığını söylediğinde bütünüyle yanılıyordu. Tersine, insan Şabat için yaratıldı ve miras aldığı bireysel özellikleri feda edip, grup etkinliğini örgütleyenlerin amaçları için ideal gördükleri, standartlaştırılmış sokulgan türüne benzemelidir. Bu ideal insan, “dinamik uyum” (ne güzel bir ifade!) ve gruba şiddetli bağlılık için, boyun eğmek, ait olmak için bitmez bir arzu duyan insandır. Ve ideal insanın ideal bir karısı olmalı; ileri derecede insan canlısı, sonsuz uyumlu ve kocasının öncelikli bağlılığının Şirket’e olmasına razı olmakla kalmayıp, kendi payına da etkin biçimde bağlı olan bir eş. “Erkek ancak Tanrı içindir,” Milton’ın Âdem ve Havva hakkında dediği gibi, “kadın da kocasındaki Tanrı için.” Önemli bir açıdan da, ideal örgütlenme adamının karısı, ilk Annemizden oldukça kötü bir durumdadır. Âdem ve Havva’nın “gençlere yakışır oynaşmaları” konusunda tamamen kısıtlamasız olmalarına Tanrı tarafından izin verilmiştir.</p>

    <blockquote class="siir">
      <p><em>Ne Âdem yüz çevirdi, zannım odur ki</em></p>

      <p><em>Güzel eşinden ne de Havva</em></p>

      <p><em>Geri çevirdi karı koca sevgisinin gizemli ayinlerini</em></p>
    </blockquote>

    <p>Bugün, <em>Harvard Business Review</em>’daki bir yazara göre, Toplumsal Ahlak tarafından önerilen ideale uygun yaşamaya çalışan adamın karısı, “kocasından çok fazla zaman ve ilgi istememelidir. İşine, tek düşüncesi olarak konsantre olduğundan, cinsel etkinliği bile ikinci plana atılır.” Keşiş yoksulluk, itaat ve iffet antları içer. Örgütlenme insanına zengin olma izni verilir, ama itaat (“hiç kin duymadan otoriteleri kabul eder, üstlerine saygı duyar” <em>–Mussolini ha sempre ragione</em>) için söz verir ve kendisini istihdam eden örgütlenmenin daha yüce şanı için, karı koca sevgisi beslemeye hazırlanmalıdır.<a href="../Text/Section0019.xhtml#Footnote0001" id="Backlink0001"><sup>[1]</sup></a></p>

    <p><em>1984</em>’te Parti üyelerinin püriten katılıktan beter bir cinsel ahlaka uymaya zorlandıklarını belirtmekte yarar var. <em>Cesur Yeni Dünya</em>’da ise, herkesin cinsel itkilerini müsaade veya engel olmadan, istediği gibi tatmin etmesine izin verilir. Orwell’in masalında betimlenen toplum, sürekli savaşta olan bir toplumdur ve de yöneticilerinin amacı, önce, elbette ki, kendi keyifleri için iktidar uygulamak ve, sonra, uyruklarını sürekli bir savaş halinin o savaşa katılanlardan isteyeceği sürekli gerilim halinde tutmaktır. Cinselliğe karşı seferberlik ilanıyla patronlar, kendi iktidar kösnüleri için gerekli gerilimi en tatmin edici şekilde sürdürebilirler. <em>Cesur Yeni Dünya</em>’da betimlenen toplum bir dünya devletidir; bu devlette savaş ortadan kaldırılmıştır ve yöneticilerin birinci amacı ne pahasına olursa olsun uyruklarını sorun çıkarmaktan alıkoymaktır. Bunu (diğer yöntemlerin yanı sıra) belli bir derecede (ailenin ilgasıyla olanaklı kılınan) cinsel özgürlüğü meşrulaştırarak başarırlar; bu cinsel özgürlük de Cesur Yeni Dünyalıları yıkıcı (veya yaratıcı) duygusal gerilimlerin her türlüsüne karşı neredeyse güvence altına alır. <em>1984</em>’te iktidar kösnüsü acı vererek tatmin edilir; <em>Cesur Yeni Dünya</em>’da ise, daha az onur kırıcı olmayan bir haz vererek.</p>

    <p>Dolaşımdaki Toplumsal Ahlak, besbelli ki, aşırı örgütlenmenin daha az istenilir sonuçlarından sonra salt bir haklılaştırmadır. Bir zorunluluktan erdem çıkarmaya, istenmeyen bir veriden olumlu bir değer elde etmeye yönelik patetik bir girişimi temsil etmektedir. Çok gerçekdışı, dolayısıyla çok tehlikeli bir ahlak sistemi. Değerinin bileşenlerinden daha büyük olduğu kabul edilen toplumsal bütün, bir kovan veya akkarınca topluluğu için düşünülebilecek anlamda bir organizma değildir. Sadece bir örgütlenmedir, bir parça toplumsal mekanizmadır. Hayat ve farkındalıkla ilişkisiz hiçbir değer olamaz. Bir örgütlenme ne bilinçli, ne de canlıdır. Değeri araçsal ve türetimseldir. Kendi başına iyi değildir; kolektif bütünün parçaları olan bireylerin iyiliğini teşvik ettiği ölçüde iyidir. İnsanlara karşı örgütlenmelere öncelik vermek, araçları amaçlardan üstün tutmaktır. Araçlar amaçlardan üstün tutulduğunda neler olduğunu da Hitler ve Stalin açıkça göstermiştir. Onların korkunç yönetimlerinde, örgütsel araçlar, şiddet ve propaganda, sistemli terör ve sistemli zihin manipülasyonunun bir karışımıyla, kişisel amaçlardan üstün tutulmuştur. Yarının daha verimli diktatörlüklerinde, belki de Hitler’le Stalin yönetimindekinden çok daha az şiddet olacaktır. Gelecekteki diktatörün uyrukları, iyi eğitim almış bir Toplum Mühendisleri ordusunca, ağrısız acısız, denetim altında tutulacaktır. “Zamanımızda toplum mühendisliğinin iddiası,” diye yazıyor bu yeni bilimin coşkulu bir savunucusu, “teknik mühendisliğin elli yıl önceki iddiası gibidir. Eğer yirminci yüzyılın ilk yarısı teknik mühendisliğin çağı idiyse, ikinci yarısı pekâlâ toplum mühendislerinin çağı olabilir” –yirmi birinci yüzyıl da, bence, Dünya Denetçileri’nin, bilimsel kast sistemi ve <em>Cesur Yeni Dünya</em>’nın çağı olacaktır. Quis custodiet custodes? –Gözleyenleri kim gözleyecek, mühendislerin mühendisliğini kim yapacak?– sorusunun cevabı, onların denetime ihtiyaçları olmadığı yolunda kibar bir yadsımadır. Sosyolojide doktora yapmış olan bazı kimseler arasında, sosyoloji doktorlarının iktidar tarafından yozlaştırılamayacağı yolunda dokunaklı bir inanç var. Sir Galahad’ınki gibi onların güçleri on kişinin gücüne denktir, çünkü onlar bilimadamlarıdır ve altı bin saat toplumsal incelemeyle uğraşmıştırlar.</p>

    <p>Heyhat, daha yüksek eğitim illa daha yüksek erdemin ya da daha yüksek politik bilgeliğin garantisi değildir. Ve de bu ahlaksal ve psikolojik gerekçeli kaygılara saf bilimsel karaktere ilişkin kaygılar da eklenmelidir. Toplum mühendislerinin kendi pratiklerini dayandırdıkları ve insan manipülasyonunu meşrulaştırdıkları teorileri kabul edebilir miyiz? Örneğin, Profesör Elton Mayo bize kategorik biçimde, “İnsanın işte arkadaşlarıyla sürekli birlik olma arzusu, şayet en güçlüsü değilse, güçlü bir insan karakteristiğidir,” diyor. Bu, ben diyorum ki, açıkça gerçekdışıdır. Bazı insanlar Mayo’nun tarif ettiği arzuya sahiptir, bazıları değildir. Bu bir mizaç ve kalıtsal bünye meselesidir. “İnsan”ın (kim olursa olsun bu “insan”) sürekli arkadaşlarıyla birlikte olmayı istediği kabulüne dayalı her toplumsal örgütlenme, birçok erkek ve kadın için, bir Procrustes yatağı olacaktır. Ancak kısaltılıp uzatılarak ona uyumlu hale getirilebilirler.</p>

    <p>Yine günümüzde pek çok toplumsal ilişkiler kuramcısının yapıtlarını süslediği Orta Çağların lirik açıklamaları nasıl da romantik biçimde saptırıcıdır! “Bir loncaya, malikâne toprağına veya köye üye olmak Ortaçağ insanını hayatı boyunca korumuş, ona barış ve huzur vermiştir.” Onu neden koruduğunu sorabilir miyiz? Üstlerindekilerin acımasız tasallutlarından değil herhalde. Şu “barış ve huzur”un yanı sıra, Orta Çağlar boyunca, muazzam bir kronik yılgınlık, akut mutsuzluk ve toplumsal basamaklarda hiçbir dikey hareketlenmeye izin vermeyen, toprağa bağlı olanlar için, mekânda çok az yatay hareketliliğe izin veren katı, hiyerarşik sisteme şiddetli bir kin de vardı. Aşırı nüfus ve aşırı örgütlenmenin kişisiz güçleri, bu güçleri yönlendirmeye çalışan toplum mühendisleri, bizi yeni bir Ortaçağ düzenine doğru itmekteler. Bu diriliş, çocuk şartlandırması, uykuda öğretim ve uyuşturucu kaynaklı mutluluk gibi <em>Cesur Yeni Dünya</em> kolaylıklarıyla orijinalinden daha kabul edilebilir kılınacaktır; fakat, erkek ve kadınların çoğunluğu için, hâlâ bir tür kölelik olacaktır.</p>
  </div>
</body>
</html>