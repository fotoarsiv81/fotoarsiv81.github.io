<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">XII. Ne Yapılabilir?</h1>

    <p>Özgürlük için eğitilebiliriz –bugün eğitildiğimizden çok daha iyi eğitilebiliriz. Fakat, göstermeye çalıştığım üzere, özgürlük pek çok yönden tehdit altındadır ve bu tehditler birçok farklı türdendir –demografik, toplumsal, politik, psikolojik. Hastalığımızın birbiriyle işbirliği içinde olan birçok nedeni vardır ve ancak işbirliği içindeki birçok ilaçla tedavi edilebilir. Karmaşık bir insanlık durumuyla başa çıkmak için, tek bir etkeni değil, tüm ilişkili etkenleri dikkate almamız gerek. Her şeyden mahrum olan hiçbir şey, asla gerçekten yeterli olamaz. Özgürlük tehdit altındadır ve özgürlük için eğitime acilen ihtiyaç vardır. Ama bu tür pek çok başka şey bulunuyor –örneğin, özgürlük için toplumsal örgütlenme, özgürlük için doğum kontrolü, özgürlük için yasama. Bu başlıkların sonuncusundan başlayalım.</p>

    <p>Magna Carta’dan, hatta daha öncesinden bu yana, İngiliz yasa yapıcıları bireyin fiziksel özgürlüğünü korumakla uğraşmışlardır. Kuşkulu bir yasallıkla hapiste tutulan bir kişi 1679 yasası tarafından açıkça belirtildiği üzere Örfi Hukuk’a göre daha üst mahkemelerden birine <em>habeas corpus</em> ilamı için başvurma hakkına sahiptir. Bu ilam yüksek mahkemenin yargıcı tarafından bir şerif veya gardiyana hitaben yazılır ve belirtilen süre içinde gözaltında tuttuğu kişiyi davasının incelenmesi için mahkemeye getirmesini emreder –dikkat buyurunuz, kişinin yazılı şikâyetini değil, yasal temsilcilerini de değil, <em>corpus</em>’unu, vücudunu, yani tahtalar üzerinde yatırılan, leş gibi hapis kokusu çektirilen, mide bulandırıcı hapis yemeği yedirilen kaskatı bedenini getirmesini. Özgürlüğün bu temel koşuluna –fiziksel sınırlamanın olmaması– yönelik kaygı hiç kuşkusuz gereklidir, ama tüm gerekenler bundan ibaret değildir. Bir insanın dışarıda olup yine de özgür olmaması –hiçbir fiziksel sınırlamaya maruz olmayıp yine de ulusal devletin veya ulus içindeki özel bir çıkarın düşünmesini, hissetmesini, hareket etmesini istediği gibi düşünmeye, hissetmeye ve hareket etmeye zorlanan, psikolojik bir tutsak olması– pekâlâ mümkündür. <em>Habeas mentem</em> ilamı gibi bir şey asla olmayacaktır; çünkü hiçbir şerif veya gardiyan yasaya aykırı şekilde hapsedilmiş bir zihni mahkemeye getiremez ve de zihni daha önceki bölümlerde ana hatları çizilen yöntemlerle tutsak alınmış hiç kimse tutsaklığından şikâyet etme konumunda olmaz. Psikolojik baskının doğası öyledir ki, sınırlamalar dahilinde hareket edenler, kendi inisiyatifleriyle hareket ediyorlarmış izlenimini korurlar. Zihin manipülasyonunun kurbanı, kurban olduğunu bilmez. Hapishanesinin duvarları ona görünmez. Özgür olmadığının ancak diğer insanlar farkındadır. Köleliği bütünüyle nesneldir.</p>

    <p>Bir kez daha söylüyorum, <em>habeas mentem</em> diye bir şey asla olamaz. Ama önleyici yasama –psikolojik köle ticaretinin yasadışı ilan edilmesi, zehirli propaganda satan vicdansızlara karşı zihinleri korumak amacıyla, bozuk gıda ve tehlikeli uyuşturucular satan vicdansızlara karşı bedenleri korumak için olan yasalar esas alınarak hazırlanmış bir yasa– olabilir. Örneğin, sivil veya askeri devlet görevlilerinin emirleri altındaki ve gözaltındaki tutsak dinleyicileri uykuda öğretime tabi tutma haklarını kısıtlayan bir yasa olabilir ve, bence, olmalıdır da. Kamuya açık yerlerde ve televizyon ekranlarında bilinçaltına yansıtmayı yasaklayan bir yasa olabilir ve, bence, olmalıdır da. Siyasi adayların, sadece seçim kampanyalarında belli bir miktardan fazla para harcamasını değil, tüm demokratik süreci saçma kılan uskarşıtı türden propagandaya başvurmasını da engelleyen bir yasa olabilir ve, bence, olmalıdır da.</p>

    <p>Bu tür önleyici yasamanın biraz yararı görülebilir; ama özgürlüğü şu anda tehdit eden büyük kişisiz güçler ivmelerini birleştirmeye devam ederse, uzun süre yararları dokunmaz. Aşırı nüfusun ve büyüyen sayılarla ilerleyen teknolojinin empoze ettiği aşırı örgütlenmenin sürekli artan baskısı karşısında en iyi anayasalar ve önleyici yasalar âciz kalacaktır. Anayasalar yürürlükten kaldırılacak ve iyi yasalar yasa kitabında kalacaktır; ama liberal biçimler, derin şekilde liberal olmayan bir tözü maskelemeye ve süslemeye hizmet edecektir sadece. Kontrol edilmeyen aşırı nüfus ve aşırı örgütlenme göz önünde bulundurulursa, demokratik ülkelerde İngiltere’yi monarşinin bütün dış biçimlerini korurken bir demokrasiye dönüştüren sürecin tersini görmeyi bekleyebiliriz. Hızlanan aşırı nüfus büyümesi ve artan aşırı örgütlenmenin acımasız itişi etkisinde ve her zamankinden çok daha etkili zihin manipülasyonu yöntemleri sayesinde, demokrasiler karakterlerini değiştireceklerdir; eski, tuhaf biçimler –seçimler, parlementolar, Yüksek Mahkemeler ve geriye kalanların hepsi– kalacaktır. Altında yatan töz ise, yeni türden şiddetsiz bir totaliterizm olacaktır. Bütün geleneksel adlar, bütün kutsanmış sloganlar aynen o eski güzel günlerde oldukları gibi kalacaklardır. Demokrasi ve özgürlük her yayın ve yazının teması olacaktır –ama tam da Pickwickgil anlamda demokrasi ve özgürlük. Bu arada yöneten oligarşi ve onun iyi eğitilmiş askerler, polisler, düşünce üreticileri ve zihin manipülatörleri eliti, gösteriyi uygun gördükleri gibi sessiz sedasız yürüteceklerdir.</p>

    <p>Şu anda zor kazanılmış özgürlüklerimizi tehdit eden muazzam kişisiz güçleri nasıl kontrol edebiliriz? Sözel düzeyde ve genel koşullarda bu soru çok kolay yanıtlanabilir. Aşırı nüfus sorununu ele alalım. Hızla artan insan sayısı doğal kaynaklar üzerinde her zamankinden daha ağır bir baskı oluşturmaktadır. Yapılması gereken nedir? Besbelli ki, olabildiğince hızlı biçimde, doğum oranını ölüm oranını aşmayacak bir düzeye düşürmemiz gerek. Aynı zamanda, olabildiğince hızlı biçimde, gıda üretimini artırmamız, topraklarımızla ormanlarımızı korumak için dünya çapında bir politika kurmamız ve uygulamamız, mevcut yakıtlarımızın yerine tercihen uranyumdan daha uzun sürede tükenen ve daha az tehlikeli, pratik alternatifler geliştirmemiz gerek ve kolay bulunan minerallerimizin azalan kaynaklarını idareli kullanırken, bu mineralleri gelmiş geçmiş en yoksul maden cevherlerinden –en yoksulu deniz suyu olmak üzere– çıkarmanın yeni ve pek de pahalı olmayan yöntemlerini bulmamız gerek. Söylemesi bile fazla, bütün bunların söylenmesi yapılmasından sonsuz kat daha kolay. İnsan sayısının yıllık artışı düşürülmelidir. Ama nasıl? İki seçeneğimiz var –bir yanda, kıtlık, salgın ve savaş, diğer yanda doğum kontrolü. Çoğumuz doğum kontrolünü seçeriz –ve kendimiz hemen fizyoloji, farmakoloji, sosyoloji, psikoloji, hatta ilahiyatta eş anlı olarak bir muamma olan bir sorunla karşı karşıya kalırız. “Hap” henüz kusursuzlaştırılmış değil. Kusursuzlaştırılırsa ve kusursuzlaştırıldığında, türün doğum oranı düşürülecekse alması gerekecek yüz milyonlarca potansiyel anneye (veya erkekler üzerinde işleyecek bir hapsa, potansiyel babalara) nasıl dağıtılabilir? Var olan toplumsal gelenekler ve kültürel psiklojik süredurum göz önüne alındığında, hapı almak istedikleri halde almaları gerekenler nasıl ikna edilebilirler? Pekiyi ya Ritim Yöntemi denilen –bu tür bir azaltmanın en çok gerekli olduğu endüstriyel bakımdan geri ülkelerin doğum oranını düşürmede tamamen etkisiz olduğu bugüne kadar hasbelkader ortaya çıkan yöntem– dışında her türlü doğum kontrolüne Roma Katolik Kilisesi’nin itirazları ne olacak? Ve de varsayımsal olarak kusursuz olan Hap hakkındaki, şu anda bulunan kimyasal ve mekanik doğum kontrol yöntemleri hakkıdaki bu soruların, doyurucu yanıtlar alma, beklentisi pek olmadan, sorulması gerek.</p>

    <p>Doğum kontrolü sorunlarından mevcut gıda miktarının artırılması ve doğal kaynakları koruma sorunlarına geçince, kendimizi belki bu kadar büyük olmayan, ama yine de muazzam zorluklarla karşı karşıya buluruz. Her şeyden önce, eğitim sorunu vardır. Şu anda dünyanın gıda stokunun büyük bir kısmını yetiştirmekten sorumlu sayısız köylü ve çiftçi yöntemlerini geliştirme konusunda ne kadar kısa bir sürede eğitilebilirler? Eğitilirlerse ve eğitildiklerinde, onlara makineler, yakıt ve makine yağları, elektrik enerjisi, gübreler ve gıda bitkileriyle evcil hayvanların geliştirilmiş soylarını (ki bunlar olmadan en iyi tarımsal eğitim bile yararsızdır) sağlamak için sermayeyi nereden bulacaklar? Aynı şekilde insan ırkını dünyayı korumanın ilkeleri ve uygulaması konusunda kim eğitecek? Ya nüfusları ve gıda talepleri hızla artan bir ülkenin aç köylü vatandaşlarının “toprağı kazıma”ları nasıl önlenebilir? Diyelim ki önlendi, yaralı ve yorgun yeryüzünün, eğer hâlâ mümkünse, sağlığına ve onarılmış üretkenliğine aşama aşama yeniden kavuşması esnasında onların geçimini kim sağlayacak? Ya da şu anda sanayileşmeye çalışan geri toplumları düşünün. Eğer yakalayıp ayak uydurmayı başarırlarsa, gezegenin yerine yenileri konulamayacak kaynaklarını yarıştaki öncüleri tarafından geçmişte ve şimdi olduğu üzere aptalca ve pervasızca çarçur etmelerine kim engel olacak? Ve hesap günü geldiğinde, daha yoksul olan ülkelerde, şimdiki koşullarda yoğunlukları çok düşük olan maden cevherlerinden kaçınılmaz mineralleri çıkarmak, çıkarmayı teknik olarak mümkün veya ekonomik olarak savunulabilir kılmak için gerekecek bilimsel insan gücüyle büyük miktarlardaki sermayeyi nereden bulacaklar? Tüm bu sorulara pratik bir cevap zaman içinde bulunabilir de. Ama ne kadar zaman içinde? İnsan sayısıyla doğal kaynaklar arasındaki bir yarışta zaman bize karşıdır. Bu yüzyılın sonunda, sıkı çalışırsak, dünya pazarlarında bugün olanın iki katı yiyecek olabilir. Ama yaklaşık iki katı insan da olacaktır, bu insanların birkaç milyarı kısmen sanayileşmiş ülkelerde yaşıyor ve anne babalarının şu anda tükettiğinin on katı enerji, su, kereste ve geri konulamayan türden mineral tüketiyor olacak. Tek kelimeyle, gıda durumu bugünkü kadar kötü ve hammadde durumu bir hayli daha kötü olacaktır. Aşırı örgütlenme sorununa bir çözüm bulmak da en az doğal kaynaklar ve artan sayılar sorununa bir çözüm bulmak kadar zor. Sözel düzeyde ve genel koşullarda yanıt çok basit. Bu nedenle, iktidarın mülkiyeti takip etmesi siyasi bir aksiyomdur. Ama üretim araçlarının hızla Büyük İş ve Büyük Hükümet’in tekelindeki bir mülkiyet haline gelişi artık tarihsel bir olgudur. Dolayısıyla, eğer demokrasiye inanıyorsanız, mülkiyeti olabildiğince geniş bir şekilde dağıtacak düzenlemeler yapın.</p>

    <p>Ya da oy kullanma hakkını ele alalım. Prensipte büyük bir ayrıcalıktır. Pratikte, yakın tarihin defalarca gösterdiği üzere, oy kullanma hakkı tek başına özgürlüğün güvencesi değildir. Dolayısıyla, halk oylaması yoluyla diktatörlükten kaçınmak istiyorsanız, modern toplumun devasa, makineyi andıran topluluklarını gönüllü olarak işbirliği yapan, Büyük İş ve Büyük Hükümet’in bürokratik sistemleri dışında işleyen gruplara bölün.</p>

    <p>Aşırı nüfus ve aşırı örgütlenme, çoğul kişisel ilişkileri olan tam bir insan hayatının neredeyse imkânsız olduğu modern metropolü üretmiştir. Dolayısıyla, eğer bireyler ve tüm toplumun manevi olarak yoksullaşmasından kaçınmak istiyorsanız, metropolü terk edin ve küçük kır topluluğunu canlandırın ya da alternatif olarak mekanik örgütlenmeler ağı içinde, bireylerin uzmanlaşmış işlevlerin bedenlenişleri olarak değil, tam kişiler olarak görüşüp işbirliği yapabildikleri küçük kır topluluklarının şehirli mukabillerini yaratarak metropolü insancıllaştırın.</p>

    <p>Bütün bunlar bugün apaçık ve aslında bundan elli yıl önce de apaçıktı. Hilaire Belloc’tan Bay Mortimer Adler’e, işbirliği yapan kredi birliklerinin ilk havarilerinden modern İtalya ve Japonya’nın toprak reformcularına iyi niyetli insanlar kuşaklar boyunca ekonomik iktidarın merkezsizleştirilmesini ve mülkiyetin yaygın biçimde dağıtımını savunagelmiştir. Üretimin yayılması için, küçük ölçekli “köy endüstrisi”ne dönmek için kaç tane iyi düşünülmüş proje ileri sürüldü. Sonra tek bir endüstriyel örgütlenmenin çeşitli bölümlerine özerklik ve inisiyatif vermek için Dubreuil’in ayrıntılı planları vardı. Ticaret birliklerinin yardımlarıyla üretim grupları federasyonu olarak örgütlenmiş bir devletsiz toplum için özenli tasarılarıyla Sendikalistler vardı. Amerika’da Arthur Morgan’la Baker Brownell köy ve küçük kasaba düzeyinde yaşayan, yeni bir topluluk türünün teorisini ileri sürüp, pratiğini betimlediler.</p>

    <p>Harvard’dan Profesör Skinner, o kadar bilimsel bir şekilde örgütlenmiş ki, kimsenin toplum karşıtı ayartılara kapılmadığı ve, zorlama ya da arzu edilmeyen türden propagandaya başvurmadan, herkesin yapması gerekeni yaptığı, herkesin mutlu ve yaratıcı olduğu, kendi kendine yeten, özerk bir topluluğa dair ütopik bir roman olan <em>Walden Two</em>’da soruna bir psikoloğun bakışını yansıtır. Fransa’da İkinci Dünya Savaşı sırasında ve sonrasında Marcel Barbu ve onun izinden gidenler, belli sayıda kendi kendini yöneten, hiyerarşisiz üretim topluluğu kurdular ki, bunlar aynı zamanda karşılıklı yardım ve eksiksiz insan hayatı için var olan topluluklardı. Bu arada Londra’da Peckham Deneyi, grubun daha geniş çıkarları uyarınca sağlık hizmetlerini eşgüdümleyerek, bir metropolde bile gerçek bir topluluk yaratmanın mümkün olduğunu gösterdi.</p>

    <p>Demek ki, aşırı örgütlenme hastalığının açıkça teşhis edilmiş olduğunu, çeşitli kapsamlı tedavilerin tavsiye edildiğini ve orada burada belirtilerin deneysel tedavilerinin denendiğini, çoğunlukla kayda değer ölçüde başarılı olduğunu görüyoruz. Yine de, tüm bu vaazlar ve örnek teşkil eden bu uygulamalara karşın, hastalık sürekli daha kötüye gitmektedir, iktidarın yönetici bir oligarşinin elinde toplanmasına izin vermenin tehlikeli olduğunu biliyoruz; yine de iktidar aslında gitgide daha az elde toplanmaktadır. Çoğu insan için büyük bir modern şehirde yaşamın anonim, atomik olduğunu ve tam insanca olmaktan uzak olduğunu biliyoruz; yine de büyük şehirler sürekli daha çok büyüyor ve şehirli-endüstriyel yaşama modeli değişmeden kalıyor. Çok büyük, karmaşık bir toplumda, idare edilebilir büyüklükteki özerk gruplarla bağıntısı dışında, demokrasinin neredeyse anlamsız olduğunu biliyoruz; yine de her ülkenin işleri gitgide daha çok Büyük Hükümet ve Büyük İş’in bürokratları tarafından idare edilmektedir. Pratikte aşırı örgütlenme sorununun çözümünün aşırı nüfus sorunununki kadar zor olduğu çok açıktır. Her iki konuda da ne yapılması gerektiğini biliyoruz; ama ikisinde de bugüne kadar bilgilerimiz doğrultusunda etkili biçimde hareket etme olanağı bulamadık.</p>

    <p>Bu noktada kendimizi huzursuzluk veren bir soruyla karşı karşıya buluruz: Gerçekten bilgimiz doğrultusunda hareket etmek istiyor muyuz? Nüfusun çoğunluğu, her şeyin totaliter denetimine doğru şimdiki sürüklenişi durdurmayı ve, eğer mümkünse, tersine çevirmeyi ciddi ölçüde zahmete değer bulur mu? Birleşik Devletler’de –Amerika, bundan birkaç yıl sonra olacağı üzere, şehirli endüstriyel dünyanın kalanının kehanet görüntüsüdür– son kamuoyu yoklamaları onlu yaşlarındaki gençlerin, yarının seçmenlerinin çoğunluğunun demokratik kurumlara güvenmediğini, popüler olmayan düşüncelerin sansürlenmesine itiraz etmek için bir neden görmediğini, halkın halk tarafından yönetilmesinin mümkün olduğuna inanmadığını ve hızlı büyümenin alıştırdığı tarzda yaşamaya devam edebilirse, çeşitli uzmanlardan oluşan bir oligarşi tarafından tepeden yönetilmeye tamamen razı olduğunu ortaya çıkarmıştır. Dünyanın en güçlü demokrasisindeki iyi beslenmiş genç televizyon seyircilerinin bu kadar çoğunun özyönetim fikrine böyle tamamen kayıtsız, düşünce özgürlüğü ve farklı düşünme hakkına böyle ilgisiz olması üzücü, ama fazla şaşırtıcı değildir. “Kuş gibi özgür,” deriz ve kanatlı yaratıkların üç boyutta da sınırsız hareket etme güçlerine imreniriz. Fakat, heyhat, dodo kuşunu unuturuz. Kanatlarını kullanmak zorunda kalmadan geçimini iyi şekilde sağlamanın yolunu öğrenmiş her kuş, kısa zamanda uçma ayrıcalığından feragat edecek ve sonsuza dek yerde kalacaktır. Benzer bir şey insanlar için de doğrudur. Günde üç kez düzenli şekilde ve bolca ekmek verilirse, çoğu insan sadece ekmekle yaşamaya tamamen razı olacaktır –ya da en azından sadece ekmek ve sirklerle yaşamaya. “En sonunda,” der Dostoyevski’nin meselindeki Engizisyon Mahkemesi Başkanı, “en sonunda özgürlüklerini ayaklarımızın altına serecek ve, ‘Bizi kendinize köle yapın, ama karnımızı doyurun,’ diyecekler bize.” Alyoşa Karamazov hikâyeyi anlatan kardeşine konuşmasının ironik olup olmadığını sorduğunda İvan cevap verir: “Zerre kadar ironi yok! Özgürlüğü yenilgiye uğratmış ve bunu insanları mutlu etmek için yapmış olmalarını kendisi ve Kilisesi için bir erdem sayar.” Evet insanları mutlu etmek için: “Çünkü hiçbir şey,” diye ısrar eder Mahkeme Başkanı, “bir insan veya toplum için özgürlükten daha çekilmez olmamıştır.” Hiçbir şey, özgürlüğün yokluğu hariç; çünkü işler kötüye gittiğinde, karneyle verilen yiyecekler azaltıldığında, köle şoförler taleplerini artırdıklarında, yere alışmış dodolar kanatları için tekrar yaygara koparacaklardır –ama sırf işler iyiye gidince ve dodo çiftçileri daha müşfik, daha cömert olunca bir kez daha feragat etmek için. Demokrasi hakkında böylesine zavallıca düşünen bu genç insanlar yarın özgürlüğün savaşçıları olabilir. “Bana televizyonla hamburger ver, ama beni özgürlüğün sorumluluklarıyla sıkma” haykırışı, koşullar değişince yerini “Ya özgürlük ya ölüm” haykırışına bırakabilir. Eğer böyle bir devrim gerçekleşirse, bu kısmen, en güçlü yöneticilerin bile üzerlerinde fazla kontrolü bulunmayan güçlerin işlemesiyle, kısmen de o yöneticilerin aczinden, geleceğin zorbasına bilim ve teknolojinin sağladığı ve sağlamaya devam edeceği zihin manipülasyonu araçlarım etkin biçimde kullanamadığından olacaktır. Ne kadar az şey bildikleri ve donanımca ne kadar zayıf oldukları göz önünde bulundurulursa, eski çağların Engizisyon Mahkemesi Başkanları iyi iş çıkarmışlardır. Ama onları izleyenler, geleceğin bilgili, katı biçimde bilimsel diktatörleri hiç kuşkusuz çok daha iyi iş çıkaracaklardır. Mahkeme Başkanı insanları özgürlüğe davet ettiği için İsa’yı azarlar ve ona der ki, “biz senin işini düzelttik ve onu mucize, gizem ve otorite üzerine kurduk.” Ama mucize, gizem ve otorite diktatörlüğün belirsiz hayatta kalımını garanti altına almaya yetmez. Benim <em>Cesur Yeni Dünya</em> masalımda diktatörler listeye bilimi de ekledi ve böylece embriyoların bedenlerini, çocukların reflekslerini ve çocuklarla yetişkinlerin zihinlerini manipüle ederek otoritelerini güçlendirebildiler. Mucizeler hakkında sadece konuşmak ve gizemlere simgesel olarak değinmek yerine, uyuşturucular sayesinde uyruklarına gizemlerle mucizelerin doğrudan deneyimini yaşatabiliyorlardı –salt inancı esrik bilgiye dönüştürebiliyorlardı. Eski diktatörler yıkıldılar, çünkü uyruklarına hiçbir zaman yeterince ekmek, yeterince sirk, yeterince mucize ve gizem veremediler. Gerçekten etkili bir zihin manipülasyonu sistemi yoktu ellerinde. Geçmişte özgür düşünürler ve devrimciler çoğunlukla en sofu ortodoks eğitimin ürünüydüler. Bu şaşırtıcı değil. Ortodoks eğitimcilerin kullandığı yöntemler aşırı derecede verimsizdi, hâlâ da öyledir. Bilimsel bir diktatörün yönetiminde eğitim gerçekten işe yarayacaktır –sonuçta çoğu erkek ve kadın yetişince köleliklerini sevecek ve devrimi asla düşlemeyecektir. Tamamen bilimsel bir diktatörün devrilmesi için akla yakın bir neden yok gibidir.</p>

    <p>Bu arada hâlâ dünya üzerinde özgürlük kalmış durumda. Çoğu genç insan, doğrudur, özgürlüğe değer vermiyor gibi. Ama içimizden bazıları hâlâ özgürlük olmadan insanların tam olarak insan olamayacağına, dolayısıyla da özgürlüğün sonsuz değerli olduğuna inanmaktadır. Belki de özgürlüğü şu anda tehdit eden güçler uzun süre direnilemeyecek kadar güçlüdür. Yine de onlara direnmek için elimizden geleni yapmak görevimizdir.</p>
  </div>
</body>
</html>