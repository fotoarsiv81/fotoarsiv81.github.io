<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">VII. Beyin Yıkama</h1>

    <p>Bundan önceki iki bölümünde, yanlı tarihin en büyük demagogları ve en başarılı tezgâhtarları tarafından uygulandığı haliyle “toptan zihin manipülasyonu” diyebileceğimiz şeye ilişkin teknikleri betimledim. Ama insana değgin hiçbir sorun yalnızca toptan satış yöntemleriyle çözülemez. Tüfeğin de bir yeri vardır, şırınganın da. İzleyen bölümlerde kalabalıkları değil, bütün olarak halkları değil, yalıtılmış bireyleri manipüle etmenin daha etkili kimi tekniklerini betimleyeceğim.</p>

    <p>Şartlanmış refleks üzerindeki çağ açan deneyleri boyunca Ivan Pavlov, uzun fiziksel ve ruhsal baskılara tabi tutulduklarında, laboratuvar hayvanlarının sinirsel çöküntünün tüm belirtilerini gösterdiklerini gözlemledi. Dayanılmaz durumla başa çıkmayı reddederek beyinleri, deyim yerindeyse, greve gider; ya bütünüyle iş bırakırlar (köpek bilincini yitirir) ya da iş yavaşlatmalara, sabotajlara başvururlar (köpek gerçekdışı davranışlarda bulunur veya bir insanda isterik diyebileceğimiz türden fiziksel belirtiler geliştirir). Bazı hayvanlar baskıya öbürlerinden daha dirençlidir.</p>

    <p>Pavlov’un “çok heyecanlanabilir” dediği yapıya sahip köpekler, salt “neşeli” (öfkesi burnunda olanın, sinirlinin karşıtı) mizaçtaki köpeklerden çok daha çabuk pes ederler. Aynı şekilde “zayıf kontrollü” köpeklerin “sakin, soğukkanlı” köpeklerden daha çabuk sabırları tükenir. Ama en metanetli köpek bile süresiz direnemez. Eğer tabi tutulduğu baskı şiddetli ve yeterince uzunsa, türünün en zayıf örneği kadar acınası biçimde, bütünüyle pes edecektir.</p>

    <p>Pavlov’un bulguları iki Dünya Savaşı esnasında çok büyük bir ölçekte ve en üzücü biçimde doğrulanmıştır. Tek bir yıkıcı deneyimin ya da daha az korkunç olan ama sıkça yinelenen bir korkular silsilesinin sonucunda, askerler belli sayıda yaralayıcı psikolojik belirti geliştirir. Geçici bilinç yitimi, aşırı sinirlilik, uyuşukluk, işlevsel bozukluk veya felç, olayların meydan okumasına bütünüyle gerçekdışı karşılıklar, ömürlük davranış kalıplarının tuhaf terse dönüşleri: Pavlov’un köpeklerde gözlemlediği tüm belirtiler, Birinci Dünya Savaşı’nda “mermi şoku”, ikincisinde “savaş yorgunluğu” denen şeyin kurbanı olanların arasında yeniden görüldü. Tıpkı her köpek gibi her insanın da kendi dayanıklılık sınırı vardır. Modern savaş koşullarında, az çok sürekli baskı altında, yaklaşık otuz gün sonra, çoğu insan dayanıklılık sınırına ulaşmaktadır. Ortalamanın üzerinde duyarlı olanlar kırk beş, hatta elli gün direnirler, ister güçlü olsun ister zayıf, hepsi eninde sonunda pes eder. Yani akıl sağlığı yerinde olanların hepsi. Çünkü, ironik biçimde, modern savaşın baskısı altında süresiz ayakta durabilenler ruh hastalarıdır. Bireysel akıl bozukluğu, toplu akıl bozukluğunun sonuçlarına karşı bağışıktır.</p>

    <p>Her bireyin kırılma noktasının olduğu olgusu, ezelden beri bilinir ve acemice, bilimdışı bir şekilde istismar edilirdi. Bazı durumlarda insanın insana korkunç insanlıkdışılığını ilham eden, kendi korkunç ve büyüleyici hatırı için zalimliği sevmektir. Ne var ki daha sık olarak saf yararcılık, ilahiyat ya da resmi gerekçelerle kışkırtılır. Fiziksel işkence ve diğer baskı biçimleri gönülsüz tanıkların dillerini çözmek için avukatlar tarafından; ortodoks olmayanları cezalandırmak ve onlara düşüncelerini değiştirmek için ruhbanlar tarafından; hükümete düşman olduğundan kuşkulanılan kişilerden itiraflar alabilmek için gizli polis tarafından uygulanmaktaydı. Hitler’in Almanyasında işkence ve onun ardından gelen kitle imhası şu biyolojik sapkınlara, Yahudilere uygulandı. Genç bir Nazi için, İmha Kampları’nda yapılan bir görev turu (Himmler’in sözleriyle) “aşağı varlıklar ve alt-insan ırkları üzerine en iyi öğreti aşılayımıydı.” Hitler’in Viyana’nın varoşlarında genç bir adamken benimsediği Yahudi düşmanlığının saplantılı niteliği göz önünde tutulursa, Kutsal Mevki’nin sapkınlara ve cadılara karşı kullandığı yöntemlerin böyle dirilmesi kaçınılmazdı. Ama Pavlov’un bulguları ve savaş nevrozlarının tedavisinde psikiyatrların kazandığı bilgilerin ışığında bu, sinsice ve groteks bir anakronizm olarak görünmektedir. Tam bir zihinsel çöküşe yol açacak kadar büyük baskılar, iğrenilecek derecede insanlıkdışı olsa da, fiziksel işkenceyi içermeyen yöntemlerle yapılabilir.</p>

    <p>İlk yıllarda neler olmuş olursa olsun, işkencenin bugün Komünist polis tarafından geniş şekilde kullanılmadığı gayet kesindir. Komünistler ilhamlarını Engizitörden ya da SS’liden değil, fizyolog ve onun yöntemli biçimde şartlandırılmış laboratuvar hayvanlarından almaktadır. Diktatör ve polisleri için, Pavlov’un bulgularının önemli pratik içerimleri vardır. Eğer köpeklerin merkezi sinir sistemi çökertilebiliyorsa, siyasi tutuklu, nevroz ya da isteri halinde, kendisini tutuklayanların itiraf etmesini istedikleri her şeyi itiraf etmeye hazır olacaktır.</p>

    <p>Ama itiraf yetmez. Umutsuz bir nevrozlunun kimseye yararı yoktur. Zeki ve pratik diktatöre gereken şey, tımarhaneye kapatılacak bir hasta ya da vurulacak bir kurban değil, dava için çalışacak bir dönektir. Yeniden Pavlov’a dönerek, nihai çöküş noktasına giderken köpeklerin normalden daha fazla telkin edilebilir olduklarını öğrenir. Köpek zihinsel dayanıklılık sınırında veya sınırın yakınındayken, davranış kalıpları kolaylıkla yerleştirilebilir; bu davranış kalıpları da silinemez görünmektedir. Bunların ekildiği hayvan, şartlandırılmasından arındırılamaz; baskı altında öğrendikleri, yapısının ayrılmaz bir parçası olur.</p>

    <p>Psikolojik baskılar çeşitli şekillerde üretilebilir. Uyaranlar alışılmadık derecede güçlü olduklarında; bir uyaranla her zamanki cevap arasındaki ara gereğinden fazla uzatılıp hayvan bir gerilim halinde bırakıldığında; beyin, köpeğin beklemeyi öğrendiklerine ters düşen uyaranlarca şaşırıldığında; uyaranlar kurbanın yerleşik anlam dünyasında içinde bir şey ifade etmediklerinde, köpekler rahatsız olurlar. Üstelik kasten korku, öfke ya da kaygıya yol açmanın köpeğin telkine açıklığını gözle görülür ölçüde artırdığı anlaşılmıştır. Eğer bu duygular yeteri kadar uzun bir süre yüksek bir yoğunlukta tutulursa, beyin ‘greve çıkar’. Bu da olunca, yeni davranış kalıpları olası en büyük kolaylıkla yerleştirilir.</p>

    <p>Bir köpeğin telkine açıklığını artıran fiziksel baskılar arasında bitkinlik, yaralanmalar ve her tür hastalık yer alır.</p>

    <p>Diktatör adayı için bu buluşların önemli pratik içerimleri vardır. Söz gelimi Hitler’in gece mitinglerin gündüz yapılan mitinglerden daha etkili olduğunu savunmasının çok haklı olduğunu kanıtlar. “Gündüz,” diye yazmıştı, “insanın irade gücü bir başkasının iradesine ve görüşüne boğun eğdirmeye yönelik her türlü girişime olası en yüksek enerjiyle başkaldırır. Ancak akşamleyin daha güçlü bir iradenin tahakküm eden gücüne daha kolay yenik düşerler.”</p>

    <p>Pavlov olsa ona katılırdı; bitkinlik telkine açıklığı artırır. (Başka nedenlerin yanı sıra, işte bunun içindir ki, televizyon programlarının ticari sponsorları akşam saatlerini tercih ederler ve tercihlerini nakit parayla desteklemeye hazırdırlar.)</p>

    <p>Telkine açıklığın bir şiddetlendirmişi olarak hastalık, bitkinlikten çok daha etkilidir. Geçmişte, hasta odaları sayısız ihtidanın sahnesiydi. Geleceğin bilimsel olarak eğitimli diktatörü ülkesindeki her hastaneye ses kabloları döşetecek ve onları yastık hoparlörleriyle donatacaktır. Önceden kaydedilmiş ikna sözleri günde yirmi dört saat yayında olacak ve daha önemli hastalar politik ruh kurtarıcılarla fikir değiştiriciler tarafından ziyaret edileceklerdir, tıpkı geçmişte atalarının rahipler, rahibeler ve dindar halk tarafından ziyaret edildiği gibi.</p>

    <p>Güçlü olumsuz duyguların telkine açıklığı artırmaya ve böylelikle fikir değiştirmeyi kolaylaştırmaya yatkın olduğu gerçeği Pavlov’dan çok önceleri gözlemlenmiş ve istismar edilmiştir. Dr. William Sargant’ın aydınlatıcı kitabı <em>Zihin Savaşı</em>’nda işaret ettiği üzere, John Wesley’nin bir vaiz olarak büyük başarısı; merkezi sinir sisteminin sezgisel bir idrakına dayanmaktadır. Vaazına; ihtida etmedikleri takdirde dinleyicilerin bütün bir ebediyet boyunca mahkûm olacakları işkencelerin uzun ve ayrıntılı bir tasviriyle başlardı. Sonra dehşet ve azap veren bir suç duygusu dinleyicilerini tam bir sinirsel çöküşün eşiğine ya da bazı durumlarda eşiğin tam üstüne getirdiğinde üslubunu değiştirir ve inanıp pişman olanlara kurtuluş vadederdi. Bu tür vaazla Wesley binlerce erkek, kadın ve çocuğu dine döndürmüştür. Yoğun, uzatılan korku onları çökertmiş ve büyük ölçüde şiddetlendirilmiş bir telkine açıklık hali üretmiştir. Bu haldeyken vaizin teolojik hükümlerini sorgusuz sualsiz kabul edecek durumdaydılar. Ardından rahatlama sözleriyle eski hallerine kavuşturulurlar ve zihinleriyle sinir sistemlerine silinmez biçimde yerleştirilen, yeni ve genellikle daha iyi davranış kalıplarıyla çıkarlar ‘çile’lerinden.</p>

    <p>Politik ve dini propagandanın etkileyiciliği öğretilen doktrinlere değil, kullanılan yöntemlere dayanır. Doktrinler doğru ya da yanlış, yararlı veya zararlı olabilir –bu ya hiç fark etmez ya da pek az fark eder. Eğer aşılama, sinirsel tükenişin doğru aşamasında doğru biçimde yapılırsa, aşı tutar. Elverişli koşullarda, neredeyse herkes neredeyse her şeye çevrilebilir.</p>

    <p>Elimizde Komünist polisin politik mahkûmlarla ilgilenmek için kullandığı yöntemlerin ayrıntılı betimlemeleri var. Gözaltına alındığı andan itibaren, fiziksel ve psikolojik baskının birçok türüne kurban sistematik olarak tabi tutulur. Kötü beslenir, aşırı derecede rahatsız edilir, her gece birkaç saatten fazla uyumasına izin verilmez. Sürekli bir gerilim, belirsizlik ve yoğun endişe halinde tutulurlar. Günden güne –daha doğrusu, geceden geceye, çünkü bu Pavlovgil polisler telkin edilebilirliğin bir yeğinleştiricisi olarak yorgunluğun değerinden anlarlar– mahkûm çoğunlukla bir defada uzun saatler boyunca kendisini korkutmak, kafasını karıştırmak ve şaşırtmak için elinden geleni yapan sorgucular tarafından sorguya çekilir. Birkaç haftalık ya da aylık böyle bir muameleden sonra, mahkûmun beyni greve gider ve kendisini tutuklayanların itiraf etmesini istediği şey her neyse, onu itiraf eder. Ardından, vurulmayıp döndürülecekse, ona rahatlık umudu verilir. Eğer doğru inancı kabul ederse, hâlâ kurtarılabilir –ama tabii ki öbür dünyada değil (çünkü, resmi olarak, başka hiçbir dünya yoktur), bu dünyada.</p>

    <p>Kore Savaşı esnasında savaş esirleri üzerinde benzer, ama daha az zorlayıcı yöntemler kullanıldı. Çinlilerin kamplarında genç Batılı tutsaklar sistematik olarak baskıya tabi tutuldular. Böylece, en küçük bir kural ihlalinde suçlu komutanın ofisine çağrılır, orada sorgulanır, kızılır, herkesin önünde küçük düşürülürdü. Ve bu işlem günün veya gecenin her saatinde defalarca tekrarlanırdı. Bu sürekli taciz, kurbanlarında bir şaşkınlık ve kronik kaygı duygusu üretirdi. Suçluluk duygularını şiddetlendirmek için esirler, uzun otobiyografik açıklamalarını yeniden yazmak zorunda bırakılırlardı. Kendi günahlarını itiraf ettikten sonra arkadaşlarının günahlarını itiraf etmeleri istenirdi. Hedef, kampta herkesin bir diğerini gözetlediği, ihbar ettiği kâbus gibi bir toplum yaratmaktı. Bu zihinsel baskılara kötü beslenme, kötü şartlar ve hastalık gibi fiziksel baskılar eklenirdi. Bu şekilde elde edilen artırılmış telkin edilebilirlik, anormal derecede alıcı zihinlere büyük dozlarda Komünizm yanlısı ve antikapitalist literatür boca eden Çinliler tarafından maharetle istismar edildi. Bu Pavlovgil teknikler dikkate değer ölçüde başarılı oldu. Bize resmi olarak söylenene göre, her yedi Amerikalı tutsaktan biri Çinli yetkilerle büyük işbirliğinde bulunmaktan, her üç tutsaktan biri de teknik işbirliğinde bulunmaktan suçluydu.</p>

    <p>Bu muamele türünün Komünistler tarafından bir tek düşmanlara saklandığı düşünülmesin. Yeni rejimin ilk yıllarında işleri Çin’in sayısız şehir ve köyünde Komünist misyoner ve örgütçüler olarak hareket etmek olan genç tarla işçileri, hiçbir savaş esirinin tabi tutulmadığı kadar şiddetli bir aşılama kursuna gitmek zorunda bırakılmışlardı. <em>Komünist Yönetimde Çin</em> adlı kitabında R. L. Walker, parti liderlerinin sıradan erkek ve kadınlardan Komünist İncili yaymak ve Komünist politikaları yürütmek için gereken özverili fanatikleri imal edebilmelerini sağlayan yöntemleri betimler. Bu terbiye sisteminde insan hammadesi özel kamplara gönderilir, orada arkadaşlarından, ailelerinden ve genel olarak dış dünyadan yalıtılır. Bu kamplarda ağır fiziksel ve zihinsel işler yapmak zorunda bırakılırlar; hiçbir zaman yalnız kalmaz, hep grup halinde olurlar; birbirlerini gözetlemeye teşvik edilirler; kendilerini suçlayan otobiyografiler yazmaları istenir; haklarında muhbirlerin söyledikleri ya da bizzat kendilerinin itiraf ettikleri şeyler yüzünden başlarına gelecek korkunç kaderin sürekli korkusu içinde yaşarlar. İşbu yükseltilmiş telkin edilebilirlik durumunda yoğun bir kuramsal ve uygulamalı Marksizm kursuna tabi tutulurlar –öyle bir kurs ki, sınavları geçememek, küçük düşürülerek kovulmaktan, çalışma kampında bir dönem geçirmeye, hatta tasfiyeye dek bir dizi ceza anlamına gelebilmektedir. Yaklaşık altı aylık bu tür bir şeyden sonra, uzatılmış zihinsel ve fiziksel baskı, Pavlov’un buluşlarının insanı beklemeye yönelttiği sonuçları doğurur. Eğitilenler birbiri ardına ya da gruplar halinde sinirsel çöküntüye uğrarlar. Nevrotik ve isterik belirtiler baş gösterir. Kurbanlardan kimileri intihar eder, diğerleri (bize söylendiğine göre, neredeyse toplamının yüzde yirmisi) şiddetli bir zihinsel rahatsızlık geliştirir. Dönüştürme sürecinin acımasızlığına dayanabilenler yeni ve silinmez davranış kalıplarıyla çıkarlar. Geçmişle –arkadaşlar, aile, geleneksel kurallar ve dindarca davranışlarla– tüm bağları kopmuştur. Artık yeni insanlardır, yeni tanrıların suretinde yeniden yaratılmışlar ve bütünüyle onun hizmetine adanmışlardır.<a href="../Text/Section0019.xhtml#Footnote0004" id="Backlink0004"><sup>[4]</sup></a></p>

    <p>Bütün Komünist dünyada on binlerce böyle disipline edilmiş ve kendini adamış genç adam her yıl yüzlerce şartlandırma merkezinden dönüyor. Cizvitler Reform karşıtı Roma Kilisesi için ne yaptıysa, daha bilimsel, hatta daha gaddarca bir eğitimin bu ürünleri de şimdi Avrupa, Asya ve Afrika’nın Komünist partileri için onu yapıyorlar ve hiç şüphesiz yapmaya da devam edecekler.</p>

    <p>Politikada Pavlov eski moda bir liberal gibi görünüyordu. Fakat, kaderin tuhaf bir ironisiyle, araştırmaları ve onların üzerine bina ettiği kuramları, her nerede olursa olsun, eski moda liberalizmi yok etmeye kalbini ve ruhunu, reflekslerini ve sinir sistemini adamış büyük bir fanatikler ordusunu dünya sahnesine çağırdı.</p>

    <p>Şu anda uygulanan şekliyle beyin yıkama, etkililiği kısmen sistemli şiddet kullanımına kısmen maharetli psikolojik manipülasyona dayanan melez bir tekniktir. <em>Cesur Yeni Dünya</em> geleneğine dönüşme yolundaki <em>1984</em> geleneğini temsil etmektedir. Oturmuş ve iyi düzenlenmiş bir diktatörlükte bizim şimdiki yöntemlerimiz, kuşkusuz, abes ölçüde kaba görünecektir. En üst kastın üyeleri, yeni durumlar karşısında yeni düşünceler üretebilecek durumda olmak zorunda kalacaklardır; bunun sonucunda onların eğitimi, işi neden diye düşünmek olmayan, sadece yapıp en az yaygarayla ölenlere verilen eğitimden çok daha az katı olacaktır. Bu üst kast bireyleri, yine de, vahşi bir türün üyeleri olacaktır: tamamen evcilleştirilmiş büyük bir hayvan sürüsünün kendileri çok az şartlandırılmış eğitmenleri ve muhafızları. Vahşilikleri sapkın ve asi olmalarına olanak verecektir. Bu meydana gelince ya tasfiye edilecek ya da yeniden ortodoksluğa dönmek üzere beyinleri yıkanacak veya (<em>Cesur Yeni Dünya</em>’da olduğu gibi) artık kimseye, elbetteki birbirlerinin dışında, rahatsızlık veremeyecekleri bir adaya sürüleceklerdir. Ama evrensel çocuk şartlandırma, öbür manipülasyon ve kontrol teknikleri hâlâ gelecekte birkaç kuşak ötemizde. <em>Cesur Yeni Dünya</em> yolunda yöneticilerimiz, geçici ve dönemlik beyin yıkama tekniklerine bel bağlamak zorunda olacaklar.</p>
  </div>
</body>
</html>