<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">VI. Satış Sanatları</h1>

    <p>Demokrasinin hayatta kalması, çok sayıdaki insanın yeterli miktarda bilginin ışığında gerçekçi seçimler yapabilmesine bağlıdır. Bir diktatörlük ise olayları sansürleyerek, çarpıtarak ve akla, aydınlanmış özçıkara değil, tutkuyla önyargıya, Hitler’in verdiği adla, her insan zihninin bilinçdışı derinliklerinde bulunan kuvvetli “gizli güçler”e hitap ederek kendini ayakta tutar.</p>

    <p>Batı’da demokratik ilkeler ilan edilmiştir ve birçok yetenekli, dikkatli tanıtımcı seçmenlere yeterli bilgi sağlamak ve onları, akılcı argümanla, bu bilginin ışığında gerçekçi seçimler yapmaya ikna etmek için elinden geleni yapar. Bunların hepsi, ne güzel, iyi hanede. Ama ne yazık ki Batı demokrasilerinde, hepsinden çok da Amerika’da propagandanın iki yüzü ve bölünmüş bir kişiliği vardır. Editöryal bölümün yönetiminde çoğunlukla demokratik bir Dr. Jekyll –insan doğasının akla ve doğruya cevap verme yeteneği konusunda John Dewey’in haklı olduğunu ispatlamaktan çok mutlu olacak bir propagandacı– vardır. Ama bu değerli adam kitle iletişimi mekanizmasının sadece bir kısmını kontrol eder. Reklam bölümünün sorumlusu olarak ise anti-demokratik, çünkü antirasyonel bir Mr. Hyde –daha doğrusu Doktor Hyde, çünkü Hyde şu sıralar psikolojide doktora yapmış biridir ve Sosyal Bilimler’de de mastır derecesi vardır– buluruz. Bu Dr. Hyde aslında, herkes John Dewey’in insan doğasına ilişkin inancına uygun yaşamış olsaydı, çok mutsuz olurdu. Doğruluk ve akıl Jekyll’ın işidir, onun değil. Hyde bir Güdülenme Tahlilcisidir, işi insanların zaaf ve âcizliklerini incelemek, insanın bilinçli düşünmesi ve açık yapıp etmelerini o kadar çok belirleyen şu bilinçdışı istek ve korkuları araştırmaktır. Bunu da, insanları daha iyi yapmak isteyen ahlakçının ya da sağlığı geliştirmek isteyen hekimin ruhuyla yapmaz; sırf işverenin parasal yararına halkın cehaletini kullanmanın ve onların usdışılıklarını sömürmenin en iyi yolunu bulmak için yapar. Ama yine de, “anamalcılık öldü, yaşasın yeni kral: tüketimcilik” yollu, tüketimciliğin tüm ikna sanatlarında (en sinsileri de dahil) kendini geliştirmiş uzman satıcıların hizmetini gerektirdiği yolunda bir savunma yapılabilir. Serbest girişim düzeninde her türlü ticari propaganda tam anlamıyla kaçınılmazdır. Ama kaçınılmaz olan illa arzu edilen değildir. Ekonomik alanda apaçık iyi olan; seçmen, hatta insan olarak erkekler ve kadınlar için iyi olmaktan uzak olabilir. Bir önceki daha ahlakçı kuşak. Güdülenme Tahlilcilerinin yavan olumsuzculuğu [cynicism] ile derinden sarsılırdı. Bugün Mr. Vance Packard’ın <em>Gizli İknacılar</em>’ı gibi bir kitap okuyabiliyor ve dehşete düşmekten çok şaşırıyor, kızmaktan çok boyun eğiyoruz. Freud, Davranışçılık ve toplu üreticinin toplu tüketim için gözü dönmüşçesine süren gereksinimi göz önünde bulundurulursa, bu beklenebilecek tek şeydir. Ama gelecekte ne tür bir şeyin beklenebileceğini sorabiliriz. Hyde’ın faaliyetleri uzun vadede Jekyll’ınkilerle uyumlu mudur? Akılcılıktan yana bir kampanya, usdışılıktan yana çok daha ateşli bir kampanyanın dişleri arasında başarılı olabilir mi? Bu soruları şu anda yanıtlamaya çalışmayacağım, ama teknolojide gelişmiş demokratik toplumlarda kitle ikna yöntemlerine ilişkin tartışmamızın arkasında, deyim yerindeyse, bir dekor gibi asılı durmasını istiyorum.</p>

    <p>Bir demokrasideki ticari propagandacının işi, yerleşik ya da yeni yeni yerleşen bir diktatörün istihdam ettiği bir politik propagandacının işinden bazı yönlerden daha kolay, bazı yönlerden daha zordur. Daha kolaydır, çünkü hiç kimse zorbalar lehinde bir önyargıyla hayata başlamazken, neredeyse herkes bira, sigara ve buzdolabı lehinde önyargılarla hayata başlar. Daha zordur, çünkü halkının daha yabanıl içgüdülerine seslenmesi, oynadığı oyunun kurallarınca ticari propagandacıya yasaklanmıştır. Gündelik ürünlerin reklamcısı, dinleyici ve okuyucularına, bütün dertlerinin uluslararası bir tanrısız margarin üreticileri çetesinin düzenlerinden kaynaklandığını ve müstebitlerin fabrikalarına yürüyerek yakıp yıkmanın vatani görevleri olduğunu söylemeyi çok isterdi. Ne var ki, böyle bir şey oyun dışıdır ve daha uysal bir yaklaşımla yetinmek zorundadır. Uysal yaklaşım, sözel ya da fiziksel şiddetle yaklaşımdan daha az heyecan vericidir. Uzun vadede öfke ve nefret kendini mağlup eden duygulardır. Ama kısa vadede psikolojik, hatta (büyük miktarda adrenalin ve noradrenalin salıverdikleri için) fizyolojik tatmin şeklinde yüksek kâr payı verirler. İnsanlar zorbalara karşı bir önyargıyla hayata başlayabilirler; ama zorbalar ya da zorba adayları onları düşmanlarının –özellikle de zulmedilebilecek kadar zayıf düşmanlarının– günahkârlığı hakkında adrenalin salgılatan bir propagandaya tabi tuttuklarında, coşkuyla peşlerinden gitmeye hazırdırlar. Hitler konuşmalarında “nefret”, “kuvvet”, “acımasız”, “ez”, “parçala” gibi sözcükleri sürekli kullanırdı ve bu şiddet dolu sözcüklere çok daha şiddet dolu jestler eşlik ederdi. Bağırır çağırır, damarları kabarır, suratı morarırdı. Güçlü duygular (her oyuncu ve tiyatrocunun bildiği üzere) en üst düzeyde bulaşıcıdır. Konuşmacının habis taşkınlığının bulaşmasıyla, dinleyiciler, dizginlenemeyen bir tutku orjisi içinde inler, soluksuz kalır ve haykırır. Bu orjiler o kadar haz doludur ki, isteyerek deneyimleyenlerin çoğu, daha fazlası için yine gelir. Neredeyse hepimiz barış ve özgürlüğü özleriz; ama pek azımız barış ve özgürlük getiren düşüncelere, duygular ve eylemlere karşı içimizde coşku taşırız. Tersinden alırsak, neredeyse hiç kimse savaş ve zorbalığı arzulamaz; ama çok sayıda insan, savaş ve zorbalık getiren düşüncelerde, duygular ve eylemlerde şiddetli bir haz bulur. Bu düşünceler, duygular ve eylemler ticari amaçlar için sömürülemeyecek kadar tehlikelidir. Bu açmazı kabullenerek, reklamcı daha az sarhoş eden duygular, usdışılığın daha sakin biçimleriyle elinden gelenin en iyisini yapmak zorundadır.</p>

    <p>Etkili akılcı propaganda ancak, ilgili bütün taraflar namına, simgelerin doğası ve onların temsil edilen şeyler ve olaylarla ilişkileri konusunda apaçık bir anlamışlık varsa mümkün olur. Usdışı propagandanın etkililiği ise simgelerin doğasını anlamak konusunda genel bir başarısızlığa bağlıdır. Basit kafalı insanlar simgeyi temsil ettiği şeyle eşleme, propagandacının üzerlerinde konuşacağı konularda kendi amacına uygun biçimde seçtiği sözcüklerin ifade ettiği bazı nitelikleri nesnelere ve olaylara yükleme eğilimindedir. Basit bir örneği ele alalım. Çoğu kozmetik ürünü, arıtılmış yün yağı ile suyun bir bulamaç oluşturmak üzere çırpılmış karışımı olan lanolinden yapılır. Bu bulamacın pek çok değerli özelliği vardır; cilde nüfuz eder, bozulmaz, hafif antiseptiktir vesaire. Ama ticari propagandacılar, bulamacın gerçek meziyetlerinden söz etmezler. Ona acayip erotik bir isim verirler, kadın güzelliği hakkında esrik ve yanıltıcı bir tarzda konuşur, deri besisiyle dokularını besleyen gösterişli sarışınlar gösterirler. “Kozmetik üreticileri,” diye yazmıştı içlerinden biri, “lanonin değil, umut satıyor.” Kadınlar bu umut için, görünüşlerini değiştirecekleri yolundaki bir vaadin bu hileli içerimi için, propagandacıların büyük bir beceriklilikle derine yerleşmiş ve neredeyse evrensel bir kadınlık arzusuna –karşı cinsin üyelerine daha çekici olma arzusuna– yanıltıcı simgelerle bağladıkları bulamacın değerinin on ya da yirmi katını ödeyeceklerdir. Bu tür propagandanın altında yatan ilkeler aşırı derecede basittir. Ortak bir arzu, yaygın bir bilinçdışı korku ya da kaygıyı bulun; bu arzu ya da korkuyu satmak zorunda olduğunuz ürüne bağlamanın bir yolunu düşünün; sonra da müşterinizin gerçeklikten telafi edici düşe, düşten, ürününüz alındığında düşü gerçek yapacak yanılsamaya geçeceği sözel ya da resimsel bir simgeler köprüsü kurun. “Biz artık portakal değil, dirim satın alıyoruz. Biz sadece bir araba değil, prestij satın alıyoruz.” Ve böyle gider diğer tüm ürünlerde. Söz gelimi diş macununda, salt bir temizleyici ve antiseptik değil, cinsel olarak itici olma korkusundan kurtuluşu da satın alırız. Votka ile viskide, küçük dozları sinir sistemini psikolojik olarak değerli bir biçimde gevşetebilen protoplazmik bir zehir satın almayız; dostluk ve arkadaşlık, Ağaçlı Vadi’nin sıcaklığını ve Denizkızı Meyhanesi’nin görkemini satın alırız. Gevşeticilerimizle bir Yunan Tanrısı’nın sağlığını, Diana’nın perilerinden birinin neşesini satın alırız. Aylık çok satanlarla [bestseller] kültür, daha az okuryazar komşularımızın kıskançlığını ve kültürlülerin saygısını kazanırız. Güdülenme tahlilcisi her olguda, enerjisi tüketicinin paraya kıymak ve böylece, dolaylı biçimde, sanayinin çarklarını döndürmek üzere harekete geçmesi için kullanılabilecek, derinlere yerleşmiş bir arzu ya da korku bulur. Sayısız bireyin zihniyle bedeninde depolanmış bu potansiyel enerji, akılcılığı es geçmek ve asıl konuyu karanlıkta bırakmak üzere özenle döşenmiş bir simgeler hattı sayesinde serbest bırakılır ve iletilir.</p>

    <p>Bazen de bu simgeler orantısız biçimde tesirli olarak, kendi güçleriyle büyüleyip korkutarak etkilerini gösterirler. Dinin ayin ve alayişleri de bu türdendir. “Kutsallığın” bu “güzellikleri” inanca sahip olanlarda inancı güçlendirir; olmayanlarda ihtidaya katkıda bulunur. Sadece estetik duyguya hitap etmekle ne hakikati ne de oldukça keyfi biçimde ilişkilendirdikleri öğretilerin ahlaki değerlerini güvence altına alırlar. Açık bir tarihsel gerçektir ki, kutsal olmayanın güzellikleri kutsalın güzelliklerini yakalamış ve aslında geçmiştir. Söz gelimi, Hitler yönetiminde, yıllık Nuremberg rallileri ayinsel ve tiyatral sanatın başyapıtlarıydı. “Savaştan önce Rus balesinin en iyi günlerinde St. Petersburg’da altı yıl geçirdim,” diye yazar Sir Neville Henderson, Hitler Almanyasındaki İngiliz elçisi, “ama görkemli güzellik bakımından Nuremberg rallisi ile kıyaslanabilir hiçbir bale görmedim.” İnsan Keats’i hatırlıyor: “Güzellik hakikattir, hakikat güzellik.” Heyhat ki, özdeşlik ancak bir sonraki kertede, gündeliğin üstünde bir düzeyde var. Politika ve teoloji düzeyinde güzellik, saçmalık ve zorbalıkla uyumludur, iyi ki de öyle; çünkü eğer saçmalık ve zorbalıkla uyumlu olmasaydı, dünyada değerli çok az sanat eseri olurdu. Resim, heykel ve mimarinin başyapıtları dinsel ya da politik propaganda olarak, bir ilahın, hükümet ya da ruhban sınıfının daha yüce şanı için üretilmiştir. Ama kralların ve rahiplerin çoğu zorbaydı ve tüm dinler batıl inançlarla delik deşikti. Deha zorbalığın uşağıydı ve sanat yerel inancın meziyetlerinin çığırtkanlığını yapıyordu. Zaman, iyi sanatı kötü metafizikten ayırır. Bu ayrımı, her şey olup bittikten sonra değil, gerçekleşirken yapmayı öğrenebilir miyiz? İşte mesele bu.</p>

    <p>Ticari propagandada orantısız biçimde büyüleyen simge ilkesi açıkça anlaşılmıştır. Her propagandacının Sanat Altbölümü vardır ve panoları çarpıcı posterlerle, dergilerin ilan sayfalarını canlı resimler ve fotoğraflarla güzelleştirmeye çalışırlar sürekli. Hiçbir başyapıt yoktur; çünkü başyapıtlar sadece sınırlı bir kitleye hitap ederler, oysaki ticari propagandacı çoğunluğu esir etmek için vardır. Onun için ideal, ortalama bir yetkinliktir. Bu çok iyi olmayan, ama yeterince çarpıcı sanatı beğenenlerin bu sanatın ilişkilendirdiği ve simgesel olarak temsil ettiği ürünleri beğenmeleri beklenebilir.</p>

    <p>Orantısız biçimde büyüleyen bir diğer simge de Reklam Şarkısıdır. Reklam Şarkıları yeni bir icat; ama Dinsel Şarkı ve Dindarane Şarkı –ilahi ve mezmur– din kadar eskidir. Askeri Şarkılar, marşlar, savaşla yaşıttır ve Yurtsever Şarkıları, yani milli marşlarımızın öncüleri, gruplar halinde dolaşan taş devri avcıları ve yiyecek toplayıcılar tarafından, grup dayanışmasını artırmak, “biz” ile “onlar” arasındaki ayrımı vurgulamak için kullanılıyordu kuşkusuz. Çoğu insan için müzik bizatihi çekicidir. Dahası, melodiler dinleyenin zihnine kök salmaya eğilimlidir. Bir ezgi bir ömür boyunca hafızayı ziyaret eder. İşte bu, örneğin, pek ilginç olmayan bir hüküm, bir değer yargısıdır. Bu haliyle, kimsenin dikkatini çekmez. Ama sözleri dile dolanan ve kolayca hatırlanan bir ezgiye yerleştirin. Anında güçlü sözler haline gelirler. Üstelik, melodinin işitildiği ya da kendiliğinden hatırlandığı her defasında sözler otomatik biçimde kendilerini yineleyeceklerdir. Orpheus, Pavlov’la ittifaka girmiştir –şartlanmış refleksle birlikte sesin gücü. Politika ve din alanlarındaki meslektaşları için olduğu gibi ticari propagandacı için de müziğin bir avantajı daha vardır. Saçmalığı yazmak, söylemek, söylendiğini duymak akıllı bir varlık için utançken, aynı akıllı varlık tarafından saçmalık zevkle, hatta bir entelektüel inançla şarkı olarak söylenebilir veya dinlenebilir. Şarkı söyleme ya da dinleme zevkini, şarkının aktardığı propagandaya inanmaya yönelik fazlasıyla insani eğilimden ayırabilir miyiz? İşte bütün mesele bu yine.</p>

    <p>Zorunlu eğitim ve döner-baskı sayesinde, uzun yıllardır propagandacı mesajlarını her uygar ülkedeki neredeyse her yetişkine iletebiliyor. Bugün, radyo ve televizyon sayesinde okula gitmemiş yetişkinler ve henüz okuma yazmayı öğrenmemiş çocuklarla iletişim kurabilme mutluluğunu yaşıyor.</p>

    <p>Çocuklar, beklenebileceği üzere, propagandaya çok açıklar. Dünyadan ve cilvelerinden habersizler; dolayısıyla da hiç kuşku duymazlar. Eleştirel yetileri gelişmemiştir. En küçük yaşta olanları henüz akıl çağına erişmemiştir, yaşça büyük olanları da yeni kurulmuş ussallıklarının üzerinde etkin biçimde işleyeceği deneyimden yoksundur. Avrupa’da zorunlu askerlere şakayla “top yemi” denirdi. Onların kardeşleri şimdi radyo ve televizyon yemi oldular. Çocukluğumda, bize söylememiz için çocuk şarkıları, dindar evlerde ilahiler öğretilirdi. Bugünse ufaklıklar Reklam Şarkılarını mırıldanıyorlar. Hangisi daha iyi: “Rhingold benim biram, sert biram” mı, yoksa “Yağ satarım, bal satarım”<a href="../Text/Section0019.xhtml#Footnote0002" id="Backlink0002"><sup>[2]</sup></a> mı? “Benimle kal”<a href="../Text/Section0019.xhtml#Footnote0003" id="Backlink0003"><sup>[3]</sup></a> mı, yoksa “Pep sodent’le dişlerimi fırçalayınca, Sarılar nereye gider acaba” mı? Kim bilir?</p>

    <p>“Çocuklar anne babalarını, televizyonda reklamını gördükleri ürünleri almaları için canlarından bezdirmeye zorlanmalıdır demiyorum, ama bunun her gün olduğu olgusuna da gözlerimi yumamam.” Böyle yazıyor genç bir izleyici kitlesine yayımlanan birçok programdan birinin yıldızı. “Çocuklar,” diye ekliyor, “bizim her gün onlara söylediğimiz şeylerin canlı, konuşan kayıtları.” Ve zaman içinde televizyon reklamlarının bu canlı, konuşan kayıtları büyüyecek, para kazanacak ve endüstri ürünlerini satın alacaklar. “Bir düşünün,” diye yazıyor Mr. Clyde Miller vecd içinde, “önceden eğitilen askerlerin tetikleyici İleri Marş sözlerini duyduklarındaki gibi, ürünlerinizi satın almak için eğitilmiş yetişkinler olarak büyüyecek bir milyon ya da on milyon çocuğu şartlandırabilirsiniz, firmanız için kâr bakımından bunun ne anlama gelebileceğini bir düşünün.” Evet, sadece bir düşünün!</p>

    <p>Aynı zamanda şunu da hatırlayın: Diktatörlerle diktatör adayları yıllardır bunu düşünüyorlardı ve milyonlarca, on milyonlarca, yüz milyonlarca çocuk yerel despotun ideolojik ürününü satın almak ve iyi eğitilmiş askerler gibi, despotun propagandacılarının bu genç zihinlere aşıladığı tetikleyici sözlere doğru davranışla karşılık vermek için büyüme sürecindeler.</p>

    <p>Özyönetim ise sayılarla ters orantılıdır. Seçmen topluluğu büyüdükçe, her bir oyun değeri düşer. Milyonlarcasından biri olduğunda, birey seçmen kendisini âciz, görmezden gelinebilir bir nicelik gibi hisseder. Oy verdiği adaylar ise uzakta, iktidar piramidinin tepesindedir. Teorik olarak halkın hizmetkârıdırlar; ama aslında emirleri verenler hizmetkârlardır ve büyük piramidin en aşağısındaki halk da itaat etmesi gerekendir. Artan nüfus ve ilerleyen teknoloji; yöneticilerin elinde toplanan iktidarın oranında bir artışa ve buna karşılık seçmenlerin uyguladığı kontrolün oranında bir düşüşe, bu düşüşe eşlik edercesine kamunun demokratik süreçlere saygısında bir azalışa yol açtı. Modern dünyada halihazırda engin, kişisiz güçlerce zaten zayıflatılmış olan demokratik kurumlar, şimdi de politikacılarla propagandacılar tarafından içten kemiriliyor, insanlar çok çeşitli usdışı biçimlerde davranışlar gösterirler, ama hepsi, eğer adil bir şans verilirse, ulaşılabilir kanıtların ışığında akla uygun bir seçim yapmaya muktedir görünürler. Demokratik kurumlar, ancak ilgili herkes bilgiyi aktarmak ve akılcılığı teşvik etmek için elinden geleni yaparsa işletilebilir. Ama bugün, dünyanın en güçlü demokrasisinde, seçmenlerin neredeyse yalnızca bilgisizliği ve usdışılığına hitap ederek politikacılarla propagandacılar demokratik süreçleri saçmalığa çevirmeyi tercih ediyorlar. “Her iki parti,” diyordu 1956’da bize önde gelen bir iş dergisinin editörü, “ticaretin mallarını satmak için geliştirdiği yöntemlerle adaylarını ve görüşlerini satacaktır. Bu yöntemler hitapların bilimsel seçimini ve planlanmış tekrarları kapsamaktadır... Radyo spot anonsları ve ilanlar belli sözleri planlanmış bir sıklıkla tekrarlayacaktır. Panolar gücü kanıtlanmış sloganlara dikkat çekecektir. Adaylar, gür ses tonu ve iyi diksiyona ek olarak, TV kamerasına ‘samimi’ görünebilmelidirler.”</p>

    <p>Politika tüccarları seçmenlerin sadece zaaflarına hitap ederler; potansiyel güçlerine ise asla. Özyönetime daha uygun hale gelme yolunda kitlelerini eğitmek için hiçbir girişimde bulunmazlar; onları manipüle etmek ve sömürmekle yetinirler. Bu amaç uğruna psikoloji ve sosyal bilimlerin tüm kaynakları seferber edilir. Seçmen kitlesinden dikkatle seçilmiş örneklerle “derin görüşmeler” yapılır. Bu derin görüşmeler, belli bir toplumda seçim zamanı en yaygın olan bilinçdışı arzu ve korkuları ortaya çıkarır. Bu korkuları yatıştırmayı, gerekiyorsa artırmayı, bu arzuları, en azından simgesel olarak gidermeyi amaçlayan sözler ve imgeler uzmanlar tarafından seçilir, okuyucular ve dinleyiciler üzerinde denenir, bu yolla elde edilen bilgilerin ışığında değiştirilir ya da geliştirilir. İşte bundan sonra politik kampanya kitle iletişimcileri için hazır hale gelir. Artık tüm gereken para ve “samimi” görünmesi için ders verilebilecek bir adaydır. Bu yeni dinsel düzende politik ilkeler ve özgül eylem planları önemlerini büyük ölçüde yitirmeye yüz tutarlar. Belirleyici olan adayın kişiliği ve reklam uzmanları tarafından sunuluş biçimidir.</p>

    <p>Öyle ya da böyle, “güçlü adam” ya da “babacan adam” olarak adayın göz alıcı olması gerekir. Aynı zamanda izleyicilerini hiç sıkmayan bir eğlence adamı da olması gerek. Televizyon ve radyoya alıştırıldığından izleyici kitlesi oyalanmaya alışıktır ve uzun uzadıya zihinsel çaba harcaması ya da böyle bir çabaya dikkatini vermesinin istenmesinden hoşlanmaz. Bu yüzden eğlence adamı adayın bütün konuşmaları kısa ve şık olmak zorundadır. Günün önemli konuları en çok beş dakika içinde ele alınmalıdır –tercihen tam tamına altmış saniyede (çünkü izleyiciler enflasyon veya hidrojen bombasından daha canlı bir konuya geçmek için can atıyor olacaktır). Hitabet sanatının doğası öyledir ki, politikacılar ve din adamları arasında karmaşık konuları aşırı basitleştirmeye dönük bir eğilim her zaman olagelmiştir. Konuşmacıların en vicdanlıları bile, vaiz kürsüsünden ya da bir platform üzerinden tüm gerçeği söylemeyi çok zor bulmaktadır. Şu anda aday politikacıyı bir deodorantmışçasına satmak için kullanılan yöntemler, herhangi bir konuda gerçeği duymama konusunda seçmen kitlesini kesinlikle güvence altına almaktadır.</p>
  </div>
</body>
</html>