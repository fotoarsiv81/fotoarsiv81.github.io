<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">X. Hipnopedya</h1>

    <p>1957’nin güz sonlarında, California’daki Tulere County’de bir ceza kurumu olan Woodland Road Camp acayip, ilginç bir deneye sahne oldu. Psikolojik kobay olmaya gönüllü olmuş bir grup mahkûmun yastıkları altına minyatür hoparlörler yerleştirildi. Bu hoparlörlerin her biri Cezaevi Müdürü’nün bürosundaki bir pikaba bağlıydı. Gece boyunca her saat başı ilham gibi bir fısıltı “ahlaklı yaşamanın ilkeleri” üzerine kısa bir vaazı tekrarlıyordu. Gece yarısında uyanan bir mahkûm hâlâ kısık olan bu sesin temel erdemleri övüşünü ya da kendi İyi Beninin lehine, “Ben herkes için sevgi ve şefkat doluyum, bunun için Tanrım bana yardım et,” diye mırıldanışını duyabilirdi.</p>

    <p>Woodland Road Camp hakkında okuduktan sonra, <em>Cesur Yeni Dünya</em>’nın ikinci bölümüne döndüm. Batı Avrupa’dan sorumlu Kuluçka ve Şartlandırma Müdürü bir grup şartlandırma ve kuluçkalama öğrencisine, Ford’dan sonra yedinci yüzyılda Hipnopedya olarak bilinen devlet kontrolündeki <em>ahlak</em> eğitimi sisteminin çalışmalarını açıklar. Uykuda öğretime yönelik ilk girişimler, demişti Müdür dinleyicilerine, yanlış yolu tutmuşlar, dolayısıyla da, başarısız olmuşlardı. Eğitimciler uykudaki öğrencilerine entelektüel eğitim vermeye çalışmışlardı. Ama entelektüel etkinlik uykuyla uyuşmazdı. Hipnopedya ancak ahlak eğitimi için kullanıldığında başarılı olurdu –başka bir deyişle, azaltılmış psikolojik direnç esnasında sözel telkin yoluyla davranış şartlandırması için kullanıldığında. “Sözsüz şartlandırma kaba ve toptancıdır, Devlet’in talep ettiği daha karmaşık davranış biçimlerini kafaya sokamaz. Bunun için sözlerin olması gerek, ama akıldan uzak sözlerin”... anlaşılmaları için hiç tahlil gerektirmeyen, uyuyan beyin tarafından topluca yutulabilen türden sözler. Bu gerçek hipnopedyadır, “bütün zamanların en büyük ahlaklandırıcı ve sosyalleştirici gücü.” <em>Cesur Yeni Dünya</em>’da alt kastlara ait hiçbir yurttaş sorun çıkarmamıştır. Neden? Çünkü konuşabildiği ve kendisine söyleneni anladığı andan itibaren, alt kastlardan her çocuk geceden geceye mahmurluk ve uyku saatleri boyunca defalarca tekrarlanan telkinlere tabi tutulur. Bu telkinler “tıpkı sıvı mühür balmumunun damlaları gibi” idi, “yapışan, kabuk bağlayan, üzerine düştükleri şeyle, en sonunda kaya kıpkırmızı bir damla halini alıncaya dek kendini birleştiren damlalar. Ta ki çocuğun zihni bu telkinlerden <em>ibaret</em> olana ve bu telkinlerin toplamı da çocuğun zihni olana kadar. Üstelik sırf çocuğun zihni de değil. Yetişkinin zihni de, tüm yaşamı boyunca. Yargılayan, arzulayan ve karar veren zihin –bu telkinlerden meydana gelmiştir. Ama bu telkinler <em>bizim</em> telkinlerimizdir –Devlet’ten gelen telkinler...”</p>

    <p>Bugüne kadar hiçbir Devlet, bildiğim kadarıyla, Tulare County’den daha korkunç telkinlerde bulunmadı ve Tulare’ın kanunları bozanlara uyguladığı hipnopedik telkinler kusur bulunamayacak kadar iyidir. Keşke, sırf Woodland Road Camp’in mahkûmları değil, hepimiz uykudayken herkes için sevgi ve şefkatle doldurulabilsek etkili biçimde! Hayır, insanın itiraz ettiği şey, ilhamvari fısıltının ilettiği mesaj değil; hükümet aracıları yoluyla uykuda öğretim yapma ilkesidir. Demokratik bir toplumda otoriteyi uygulamak için temsilci olarak görevlendirilmiş olan devlet görevlilerinin kendi takdirlerine bağlı olarak kullanmalarına izin verilmesi gereken türden bir araç mıdır hipnopedya? Mevcut örnekte onu sadece gönüllüler üzerinde ve en iyi niyetlerle kullanmaktalar. Ama diğer örneklerde niyetlerinin iyi olacağının ve aşılamanın gönüllülük temeli üzerinde olacağının hiçbir garantisi yok. Devlet görevlilerinin yoldan çıkmalarına olanak veren her yasa ya da toplumsal düzenleme kötüdür. Kendilerine verilen gücü kendi lehlerine ya da Devlet’in yararına ya da bir politik, ekonomik veya ruhbani örgütün yararına kullanma ayartısına kapılmaktan onları koruyan her yasa ya da düzenleme iyidir. Eğer etkiliyse, hipnopedya, esir bir dinleyici kitlesine telkinler empoze etme konumundaki herkesin elinde olağanüstü derecede güçlü bir araç olur. Demokratik toplum; iktidarın kötüye kullanıldığı ve bu nedenle devlet görevlilerine ancak sınırlı bir miktarda ve sınırlı bir süre için teslim edilebileceği önermesine sadık toplumdur. Böyle bir toplumda hipnopedyanın devlet görevlileri tarafından kullanılması yasayla düzenlenmelidir –yani, eğer hipnopedya gerçekten bir iktidar aracıysa tabii. Ama sahiden bir iktidar aracı mıdır? F.S. yedinci yüzyılda işlemesini hayal ettiğim kadar iyi işleyecek midir şimdi? Örneği birlikte inceleyelim.</p>

    <p><em>Psychological Bulletin</em>’in Haziran 1955 sayısında, Charles W. Simon ile William H. Emmons bu alandaki en önemli on çalışmayı tahlil edip değerlendirdi. Bu çalışmaların tamamı hafızayla ilgiliydi. Uykuda öğretme, öğrenciye ezberleyerek öğrenmesinde yardımcı olur mu? Uyuyan kişinin kulağına fısıldanan şeylerin ne kadarı ertesi sabah uyandığında hatırlanır? Simon ile Emmons aşağıdaki yanıtı verirler: “On tane uykuda öğrenme çalışması gözden geçirildi. Bunların çoğu, ticari kuruluşlar tarafından veya popüler dergilerle haber yazılarında uyku esnasında öğrenmenin olabilirliğini destekleyen bir kanıt olarak oldukları gibi alıntılandılar. Deneysel tasarımları, istatistikleri, yöntembilim ve uyku ölçütleri eleştirel bir tahlile tabi tutuldu. Bütün çalışmaların bu alanlardan bir veya birkaçında zaafları vardı.” Uyku esnasında öğrenmenin gerçekten vuku bulduğunu incelemeler su götürmez bir şekilde ortaya koymamaktadır. Ama “deneklerin uyanık olup olmadıklarını hatırlayamadıkları özel bir uyanıklık halinde” bir öğrenme gerçekleşmektedir. “Bu, çalışma zamanındaki ekonomi bakımından büyük bir önem taşıyabilir, ama uykuda öğrenme olarak yorumlanamaz... sorun, kısmen, yetersiz bir uyku tanımından ötürü karışık hale gelmektedir.” Bu arada, Amerikan Ordusu’nun İkinci Dünya Savaşı (hatta deneysel olarak Birinci Dünya Savaşı) sırasında Mors Alfabesi’yle yabancı dillere yönelik gündüz öğretimleri, uykuda öğretimle desteklenmiştir –anlaşılan tatminkâr sonuçlar alınarak, İkinci Dünya Savaşı’nın bitişinden bu yana Birleşik Devletler’de ve başka yerlerde pek çok ticari kuruluş, rollerini öğrenme acelesi içindeki oyunculara, doğaçlama olarak beliğ konuştukları yanılsamasını uyandırmak isteyen politikacı ve vaizlere, sınavlarına hazırlanan öğrencilere, son olarak ve belki de en kârlı biçimde, kendilerinden memnun olmayan, telkin olunmak veya kendi kendine telkinde bulunmak isteyen sayısız insana, yastık hoparlörleri ve saatle kontrol edilen fonograflar sattılar. Kendi kendine idare edilen telkin, kolayca manyetik banda kaydedilebilir ve gündüzleri olsun uykuda olsun, tekrar tekrar dinlenebilir. Dışarıdan telkinler, zengin çeşitlilikte yardımcı mesajlar taşıyan plaklar halinde satın alınabilir. Gerginliğin giderilmesi ve derin bir gevşemenin sağlanmasına yönelik plaklar, özgüveni geliştirmeye yönelik plaklar (çoğunlukla tezgâhtarlar tarafından kullanılmaktalar), kişinin cazibesini artırmaya ve kişiliğini çekicileştirmeye yönelik plaklar piyasada bulunabilmektedir. En çok satanlar arasında cinsel uyumun başarılması ve kilo vermeye yönelik plaklar yer almaktadır. (“Ben çikolatayı sevmiyorum, patatesin çekiciliğine duyarsızım, mafinler beni etkilemez.”) İleri sağlığa, hatta daha çok para kazanmaya yönelik plaklar var. Dikkati çeken şey de şu ki, bu plakları alan minnettar müşterilerin kendiliğinden gönderdikleri teşekkür mektuplarına göre, bu amaca yönelik hipnopedik telkinleri dinledikten sonra çoğu insan gerçekten para kazanmakta, çoğu şişman kadın kilo vermekte ve boşanmanın eşiğindeki çoğu çift, cinsel uyumu başarıp artık mutluluk içinde yaşamaktadır.</p>

    <p>Bu bağlamda Theodore X. Barber’ın <em>The Journal of Clinical and Experimental Hypnosis</em>’in Ekim 1956 sayısında yayımlanan “Uyku ve Hipnoz” başlıklı makalesi çok aydınlatıcıdır. Bay Barber, hafif uyku ile derin uyku arasında ciddi bir farkın olduğuna değinmektedir. Derin uykuda elektro-ansefalograf hiç alfa dalgası kaydetmez; hafif uykuda alfa dalgaları kendilerini gösterirler. Bu açıdan hafif uyku, derin uykudan çok, uyanık ve hipnotik hallere (ki her ikisinde de alfa dalgaları mevcuttur) yakındır. Gürültülü bir ses derin uykudaki bir kişinin uyanmasına neden olur. Daha az şiddetli bir uyarıcı ise uyandırmaz, ama alfa dalgalarının yeniden görünmelerine neden olur. Söz konusu süre için derin uyku yerini hafif uykuya bırakmıştır.</p>

    <p>Derin uykudaki bir kişiye telkinde bulunulamaz. Ama hafif uyku halindeki deneklere telkinde bulunulduğunda, deneklerin hipnotik transta telkine yanıt verdikleri gibi tepki gösterdiklerini Bay Barber fark etmiştir.</p>

    <p>Daha önceki hipnotizma araştırmacılarının pek çoğu benzer deneyler yapmıştı. <em>Hipnotizmanın Tarihi, Pratiği ve Teorisi</em> adlı, ilk olarak 1903’te yayımlanmış klasik çalışmasında Milne Bramwell, “çoğu otorite”nin “doğal uykuyu hipnotik uykuya çevirdiğini ileri sürdüğü”nü kaydeder. “Wetterstrand’a göre, birinin uyuyan insanlarla, özellikle çocuklarla bağlantı kurması çoğu durumda çok kolaydır... Wetterstrand bu yöntemin hipnoza büyük pratik değer kazandırdığını düşünmekte ve yöntemi çoğu kez başarıyla kullandığını iddia etmektedir.” Bramwell (Bernheim, Moll ve Forel gibi önde gelen otoriteler de dahil olmak üzere) pek çok başka deneyimli hipnozcudan aynı amaçla alıntılar yapar. Bugün bir deneyci “doğal uykuyu hipnotik olana çevirmek”ten söz etmez. Bütün söyleyebileceği, hafif uykunun (alfa dalgaları olmayan derin uykuya karşıt olarak), pek çok deneğin hipnoz altındayken kabul etmeye hazır olduğu ölçüde telkinleri kabul edeceği bir hal olduğudur. Örneğin, hafif uykuda, bir süre sonra aşırı derecede susamış hissederek uyanacakları söylendikten sonra, çoğu denek gerektiği üzere kupkuru bir boğaz ve suya hasretle uyanacaktır. Korteks doğru düşünemeyecek kadar atıl olabilir; ama telkinlere yanıt verecek ve onları özerk sinir sistemine iletecek kadar tetiktedir.</p>

    <p>Gördüğümüz üzere, İsveçli tanınmış doktor ve deneyci Wetterstrand, özellikle uyuyan çocukların hipnotik tedavilerinde başarılıydı. Günümüzde, Wetterstrand’ın yöntemleri, genç annelere hafif uyku saatleri boyunca çocuklarına yararlı telkinlerde bulunma sanatını öğreten belli sayıda pediatrist tarafından kullanılmaktadır. Bu tür hipnopedya yoluyla çocuklar altlarını ıslatmaktan ve tırnaklarını yemekten kurtulabilir, ameliyat odasına kaygısız gitmeye hazırlanabilir, hayat koşulları, herhangi bir nedenle, üzüntü verici olduğunda güven ve rahatlama telkin edilebilirler. Küçük çocuklarda tedavi edici uykuda öğretimlerle dikkate değer sonuçların elde edildiğini gördüm. Kıyaslanabilir sonuçlar herhalde çoğu yetişkinde de başarılabilir.</p>

    <p>Geleceğin diktatörü için, bütün bunlardan alınacak ders çok açıktır. Doğru koşullarda hipnopedya gerçekten işe yaramaktadır –öyle görünüyor ki, aşağı yukarı hipnoz kadar işe yaramaktadır. Hipnotik transtaki bir insana veya insanla yapılabilen şeylerin çoğu, hafif uykudaki bir insana veya insanla yapılabilmektedir. Sözlü telkinler uyuklayan korteksten ortabeyine, beyin köküne ve özerk sinir sistemine geçirilebilmektedir. Eğer bu telkinler iyi kavranır ve sık tekrarlanırsa, uyuyanın bedensel işlevleri geliştirilebilir ve onlara müdahale edilebilir, yeni duygu kalıpları yerleştirilebilir ve eskileri değişikliğe uğratılabilir, hipnoz sonrasına dönük emirler verilebilir, sloganlar, formüller ve tetikleyici sözler beyne derin biçimde kazınabilir. Çocuklar yetişkinlerden daha iyi hipnopedik deneklerdir ve geleceğin diktatörü bu gerçeğin bütün avantajını kullanacaktır. Kreş veya anaokulu yaşındaki çocuklar öğle şekerlemeleri esnasında hipnopedik telkinlere tabi tutulacaktır. Daha büyük çocuklar, özellikle de parti üyelerinin çocukları –büyüyünce lider, yönetici ve öğretmen olacak kızlarla oğlanlar– için kusursuz bir gündüz öğretiminin geceleyin uykuda öğretimle destekleneceği yatılı okullar bulunacaktır. Yetişkinlerin durumunda ise hastalara özel ilgi gösterilecektir. Pavlov’un yıllar önce gösterdiği üzere, zihnen güçlü ve dirençli köpekler bir ameliyattan sonra veya güçsüz düşüren bir hastalıktan mustaripken telkine açık hale gelirler. Dolayısıyla diktatörümüz her hastane koğuşunun ses kablolarıyla donatılmasına bakacaktır. Apandis ameliyatı, loğusalık, zatürre veya karasarılık nöbeti, bağlılık ve güven konulu ders için bir fırsat; yerel ideolojinin ilkelerine bir iman tazeleyici haline getirilebilir. Başka eli mahkûm dinleyiciler hapishanelerde, çalışma kamplarında, kışlalarda, denizdeki gemilerde, gece yolculuğuna çıkmış trenler ve uçaklarda, otobüs terminalleriyle tren istasyonlarının iç karartıcı bekleme salonlarında bulunabilir. Bu eli mahkûm dinleyicilere yapılan telkinler hepi topu yüzde on kadar tesirli olsa bile, sonuçlar yine de etkileyici ve bir diktatör için son derece arzu edilir türdendir.</p>

    <p>Hafif uyku ve hipnozla birlikte var olan yükseltilmiş telkin edilebilirlikten uyanık olanların –en azından uyanık olduğunu sananların– normal telkin edilebilirliğine geçelim. (Aslında, Budistlerin ısrar ettiği gibi, çoğumuz her zaman yarı uyanığız ve hayatı başkasının telkinlerine itaat eden uyurgezerler gibi yaşarız. Aydınlanma tam uyanıklıktır. “Buddha” sözcüğü “Uyanık” diye tercüme edilebilir.)</p>

    <p>Genetik olarak her insan biriciktir ve çoğu bakımdan diğer tüm insanlardan farklıdır. İstatistiksel normdan bireysel farklılaşmanın menzili, şaşırtıcı ölçüde geniştir. İstatistiksel normun gerçek hayatta değil, sadece sigorta hesaplarında işe yaradığını da unutmayalım. Gerçek hayatta ortalama insan diye biri yoktur. Her biri zihin ve bedene ilişkin doğuştan gelme kişisel özellikleri olan, hepsi biyolojik farklılıklarını kültürel bir kalıbın tektipliliğine sokmaya çalışan (veya sokmaya zorlanan) tek tek erkekler, kadınlar ve çocuklar vardır sadece.</p>

    <p>Telkin edilebilirlik bireyden bireye önemli ölçüde değişen niteliklerden biridir. Çevre etkenleri, hiç kuşkusuz, bir kişiyi diğerinden daha telkin edilebilir kılmada kendi rollerini oynarlar; ama bireylerin telkin edilebilirliğinde bünyevi farkların olduğu da bir o kadar kuşku götürmezdir. Telkine aşırı direnç hayli enderdir. Bereket versin ki. Çünkü eğer herkes bazı insanların olduğu denli telkin edilemez olsaydı, toplumsal yaşam olanaksız olurdu. Çoğu insan, değişen derecelerde olmakla birlikte, bir hayli telkin edilebilir olduğu içindir ki, toplumlar makul ölçüde bir verimlilikle işlerler. Aşırı telkin edilebilirlik, muhtemelen, aşırı telkin edilemezlik kadar enderdir. Yine bereket versin ki. Çünkü eğer insanların çoğu telkin edilebilirliğin uç sınırlarındaki erkek ve kadınlar kadar dışarıdan telkine açık olsaydı, özgür, akılcı seçim seçmenlerin büyük kısmı için neredeyse olanaksız olur ve demokratik kurumlar hayatta kalamaz, hatta hiç var olamazdı.</p>

    <p>Birkaç yıl önce, Massachusetts Genel Hastanesi’nde, bir grup araştırmacı yalancı-ilaçların acıdan kurtarıcı etkileri üzerine aydınlatıcı bir deney yaptılar. (Yalancı-ilaç, hastanın etkin bir ilaç olduğuna inandığı, ancak farmakolojik bakımdan aslında etkisiz olan her şeydir.) Bu deneyde denekler, ameliyattan yeni çıkmış ve hepsi cidden acı içinde olan yüz altmış iki hastaydı. Ne zaman bir hasta acıdan kurtulmak için ilaç istese, ya morfin ya da damıtılmış su enjekte ediliyordu. Bütün hastalar biraz morfin biraz da yalancı-ilaç almıştı. Hastaların yüzde otuz kadarı yalancı-ilaçla hiç rahatlamamıştı. Öte yandan, yüzde on dördü, her damıtılmış su enjeksiyonunun ardından rahatlama hissetmişti. Grubun geriye kalan yüzde elli beşi bazı durumlarda yalancı-ilaçla rahatlamış, bazı durumlarda rahatlamamıştı.</p>

    <p>Telkine açık olan tepki verenler telkine kapalı tepki vermeyenlerden hangi bakımlardan ayrılmaktaydı? Dikkatli inceleme ve denemeler ne yaşın ne de cinsiyetin önemli bir etken olduğunu ortaya çıkarmıştır. Erkekler yalancı-ilaca kadınlar kadar, gençler de yaşlılar kadar tepki vermişlerdir. Standart testlerle ölçülen zekâ da önemli görünmez. İki grubun ortalama zekâ yaşı aşağı yukarı aynıydı. İki grubun üyeleri arasında önemli ölçüde farklı olan şey, her şeyden çok mizaçlarıyla kendileri ve diğer insanlar hakkında taşıdıkları duygulardı. Tepki verenler, vermeyenlerden işbirliğine daha açık, daha az eleştirel, daha az kuşkucuydu. Hemşirelere sorun çıkarmıyor, hastanede gördükleri tedavinin “harika” olduğunu düşünüyorlardı. Ama diğer insanlara karşı tepki vermeyenlerden daha dostça davransalar da, tepki verenler kendileri hakkında genel olarak daha çok kaygı taşımaktaydılar. Gerginken, bu kaygı kendini mide bulantıları, ishal ve baş ağrıları gibi çeşitli psikosomatik belirtilere dönüştürmeye meyillidir. Kaygılarına rağmen veya kaygıları nedeniyle, tepki verenlerin çoğu duygularını göstermekte daha rahat ve daha konuşkandılar. Aynı zamanda çok daha dindar, kiliselerinin işlerinde çok daha etkin ve bilinçaltı düzeyinde, karın ve leğen organlarıyla zihinleri daha çok meşguldü.</p>

    <p>Yalancı-ilaçlara verilen tepkilerle ilgili rakamları, hipnoz üzerine yazan yazarların kendi özel alanlarına ilişkin yaptıkları tahminlerle karşılaştırmak ilginç olacaktır. Bize söylenenlere göre, nüfusun yaklaşık beşte biri çok kolay hipnotize edilebilir. Diğer bir beşte biri ya hiç hipnotize edilemez ya da ancak ilaçlar veya bitkinlik psikolojik direnci azalttığı zaman hipnotize edilebilir. Geriye kalan beşte üçlük kesim, ilk gruptan biraz daha zor, ama ikinci gruptan çok daha kolay hipnotize edilebilir. Hipnopedik plak üreticilerinden biri bana müşterilerinin yaklaşık yüzde yirmisinin çok coşkulu olduğunu ve kısa zamanda çarpıcı sonuçlar bildirdiklerini söylemişti. Telkin edilebilirlik tayfının öbür ucunda, sürekli parasını geri isteyen yüzde sekizlik bir azınlık var. Bu iki uç arasında, çabuk sonuçlar alamayan, ama uzun vadede etkilenebilecek kadar telkine açık insanlar bulunmaktadır. Eğer uygun hipnopedik öğretimleri azimle dinlerlerse, istediklerini –özgüven, cinsel uyum, zayıflama veya daha çok para– en sonunda elde edeceklerdir.</p>

    <p>Demokrasi ve özgürlük idealleri, insanın telkin edilebilirliği gibi ilkel ve acımasız bir gerçekle karşı karşıyadır. Her beş seçmenden biri neredeyse göz açıp kapayıncaya kadar hipnotize edilebilmekte, yedi seçmenden biri su enjekte edilerek acısından kurtarılabilmektedir; dört seçmenden biriyse hipnopedyaya anında coşkuyla yanıt verecektir. Bu işbirliğine aşırı yatkın azınlıklara, daha az olan telkin edilebilirlikleri, gerekli zamana ve zahmete katlanmaya hazır, işini bilen herkesçe etkili biçimde istismar edilebilecek ağırkanlı çoğunlukları da eklemek gerek.</p>

    <p>Bireysel özgürlük, ileri derecedeki bireysel telkin edilebilirlikle uyuşur mu? Hem bireylerin hem de kalabalıkların telkin edilebilirliğini istismar etme sanatı ve biliminde eğitilmiş becerikli zihin manipülatörlerinin içten yıkma girişimine demokratik kurumlar dayanabilir mi? Bir kişinin kendi yararına veya demokratik toplumun yararına aşırı telkin edilebilir olma yönündeki doğuştan eğilimi ne ölçüde eğitimle etkisizleştirilebilir? Aşırı telkin edilebilirliğin tüccarlar, ruhban sınıfı, iktidarda olan olmayan politikacılar tarafından istismarı nereye kadar yasayla kontrol edilebilir? İlk iki soru daha önceki bölümlerde belirtik veya örtük biçimde tartışıldı. Sıradaki bölümde ise önleme ve tedavi sorunlarını ele alacağım.</p>
  </div>
</body>
</html>