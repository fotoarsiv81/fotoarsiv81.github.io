<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">I. Aşırı Nüfus</h1>

    <p>1931’de, <em>Cesur Yeni Dünya</em> yazılırken, hâlâ çok zamanımız olduğuna inanıyordum. Bütünüyle organize edilmiş toplum, bilimsel kast sistemi, yöntemli şartlandırmayla özgür iradenin ilgası, kimyasal olarak tattırılan mutluluğun düzenli dozlarıyla kabul edilebilir kılınan kölelik, uykuda öğretimin gece dersleriyle kafaya zorla sokulan ortodoksluklar –bütün bunlar geliyordu, doğru, ama benim zamanımda değil, hatta benim torunlarımın zamanında bile değil. <em>Cesur Yeni Dünya</em>’da kaydedilen olayların tam tarihini unuttum; ama F.S. (Ford’dan sonra) altıncı yedinci yüzyıllarda bir yerdeydi. İ.S. yirminci yüzyılın ikinci çeyreğinde yaşayan bizler, itiraf etmeliyiz ki, ürkütücü bir evrenin sakinleriydik; ama o bunalım yıllarının kâbusu, <em>Cesur Yeni Dünya</em>’da betimlenen geleceğin kâbusundan kökten farklıydı. Bizimki yetersiz düzenin kâbusuydu; onlarınki ise F.S. yedinci yüzyılda, aşırı düzenin kâbusu. Bir uçtan diğerine geçme sürecinde, ben öyle düşlüyordum ki, uzun bir ara olacak ve insan ırkının daha şanslı üçte biri bu esnada her iki dünyanın –liberalizmin düzensiz dünyasıyla kusursuz verimliliğin özgürlüğe ya da kişisel inisiyatife hiç yer bırakmadığı, aşırı düzenli <em>Cesur Yeni Dünya</em>’nın– en iyisini yapacaktı.</p>

    <p>Yirmi yedi yıl sonra, İ.S. yirminci yüzyılın üçüncü çeyreğinde ve F.S. ilk yüzyılın bitiminden çok önce, şu anda, <em>Cesur Yeni Dünya</em>’yı yazarken olduğumdan çok daha az iyimser hislere sahibim. 1931’de yapılan kehanetler, gerçekleşeceklerini düşündüğüm tarihten çok daha erken gerçekleşiyorlar. Yetersiz düzen ile aşırı düzen kâbusu arasındaki mutlu ara, henüz başlamadı, başlama belirtileri de göstermiyor. Batı’da, doğrudur, münferit erkek ve kadınlar hâlâ özgürlüğün büyük bir ölçeğini yaşıyorlar. Demokratik yönetim geleneği olan bu ülkelerde bile, bu özgürlük ve özgürlük isteği gitgide azalıyor görünmektedir. Dünyanın geri kalanında bireyler için özgürlük çoktan yok olmuş durumda ya da açıkça yok olmak üzere. Toptan düzenleme kâbusu, ki ben onu Ford’dan sonra yedinci yüzyıla yerleştirmiştim, uzak ve güvenli gelecekten çıkageldi ve bizi köşe başında bekliyor şu anda.</p>

    <p>George Orwell’in <em>1984</em>’ü Stalinizm’i kapsayan bir şimdi ile Nazizm’in gelişmesine tanık olan bir yakın geçmişin büyütülmüş bir gelecek yanstımıdır. <em>Cesur Yeni Dünya,</em> Hitler Almanya’da iktidarın en üst basamağına çıkmadan, Rus zorbası yürüyüşüne başlamadan önce yazılmıştı. 1931’de, sistemli terörizm, 1948’de dönüştüğü çağdaş saplantısal olgu değildi henüz; benim hayali dünyamın gelecekteki diktatörlüğü de Orwell’in çok başarılı bir biçimde betimlediği gelecekteki diktatörlükten çok daha az acımasızdı. 1948 bağlamında <em>1984</em> korkutucu derecede inandırıcıydı. Fakat, en nihayetinde, zorbalar ölümlüdür ve koşullar değişir. Rusya’daki son gelişmeler, bilim ve teknolojideki son gelişmeler, Orwell’in kitabını, gerçeğe olan korkunç benzerliğinin bir kısmından mahrum etti. Elbette ki, bir nükleer savaş herkesin tahminlerini altüst edecektir. Fakat, bir an için Büyük Güçler’in bir şekilde bizi yok etmekten kaçınacaklarını kabul edersek, diyebiliriz ki şu anda zarlar <em>1984</em> gibi bir şeyden çok <em>Cesur Yeni Dünya</em> gibi bir şeyin lehinedir.</p>

    <p>Genelde hayvan davranışı, özelde insan davranışı hakkında öğrendiklerimizin ışığında şu açıkça belli olmuştur ki, istenmeyen davranışın cezalandırılması yoluyla kontrol, uzun vadede, istenen davranışın ödülle pekiştirilmesi yoluyla kontrolden daha az etkilidir ve korku yoluyla yönetmek, çevrenin, düşüncelerin ve tek tek erkeklerin, kadınların, çocukların duygularının şiddetsiz manipülasyonu yoluyla yönetmekten, bir bütün olarak, daha az işe yaramaktadır. Ceza, istenmeyen davranışa geçici olarak bir nokta koyar, ama kurbanın onu hoş görme eğilimini kalıcı biçimde azaltmaz. Dahası, cezalandırmanın ruhsal-fiziksel yan etkileri, bireyin cezalandırıldığı davranış kadar istenilmez olabilir. Ruhsal terapi, büyük ölçüde, geçmişteki cezaların bireyi güçsüz bırakan, anti-sosyal sonuçlarıyla ilgilenir.</p>

    <p><em>1984</em>’te betimlenen toplum, neredeyse bütünüyle ceza ve ceza korkusuyla yönetilen bir toplumdur. Benim masallarımın hayali dünyasında ceza sık değildir ve genellikle yumuşaktır. Neredeyse kusursuz devlet kontrolü; istenen davranışın sistemli pekiştirimi, şiddetsiz sayılabilecek manipülasyonun, gerek fiziksel gerekse psikolojik birçok türü ve genetik standartlaştırmayla başarılır. Şişelerdeki bebekler ve merkezi üreme kontrolü belki imkânsız değildir; ama çok açık ki, biz uzun bir süre için rastgele üreyen bir doğurucu tür olarak kalacağız. Pratik amaçlar için genetik standartlaştırma hesaba katılmayabilir. Toplumlar doğumdan sonra –geçmişte olduğu gibi cezayla ve gitgide artan bir ölçüde, daha etkili ödüllendirme ve bilimsel manipülasyon yöntemleriyle– kontrol edilmeye devam edecektir.</p>

    <p>Rusya’da <em>1984</em> tarzı Stalin diktatörlüğü, zorbalığın daha güncel bir biçimine yol vermeye başladı. Sovyetlerin hiyerarşik toplumunun üst düzeylerinde istenen davranışın pekiştirilmesi, istenmeyen davranışın ceza yoluyla kontrol edilmesine ilişkin eski yöntemlerin yerini almaya başladı. Mühendisler ve bilimadamları, öğretmenler ve idareciler iyi çalışma karşılığında yüksek maaşlar alır ve öylesine alçakgönüllü şekilde vergilendirilirler ki, daha iyisini yapmak ve daha üst düzeyde ödüllendirilmek için sürekli teşvik edilirler. Ancak ideoloji ve politika alanlarında kendileri için çizilen sınırların ötesine geçtiklerinde onları ceza bekler. Belli ölçüde mesleki özgürlük tanındığı için Rus öğretmenler, bilimadamları ve teknisyenler böyle kayda değer başarılar elde etmişlerdir. Sovyet piramidinin tabanı yakınlarında yaşayanlar, şanslı ya da özel olarak yetenekli azınlığa tanınan ayrıcalıkların hiçbirinden yararlanamaz. Maaşları azdır ve yüksek fiyatlar dolayısıyla, vergilerin orantısız büyüklükteki kısmını öderler. Canlarının istediklerini yapabilecekleri alan son derece kısıtlıdır; yöneticileri onları şiddetsiz manipülasyon veya istenen davranışın ödülle pekiştirilmesi yoluyla değil, daha çok ceza ve ceza tehdidiyle kontrol ederler. Sovyet sistemi, <em>1984</em>’ün öğeleri ile <em>Cesur Yeni Dünya</em>’daki üst kastlar arasında süregidenin kehaneti olan öğeleri birleştirir.</p>

    <p>Bu arada neredeyse hiç denetleyemediğimiz kişisiz [impersonal] güçler de hepimizi Cesur Yeni Dünyagil kâbusa doğru itiyor görünmektedir; bu kişisiz itiş, bir azınlığın çıkarları uğruna, kitlelerin düşünce ve duygularını manipüle etmek için belli sayıda yeni teknik geliştiren ticari ve politik örgütlerin temsilcileri tarafından bilinçli olarak hızlandırılmaktadır. Manipülasyon teknikleri sonraki bölümlerde tartışılacaktır. Şu an için dikkatimizi dünyayı demokrasiye karşı böyle aşırı derecede güvensiz, bireysel özgürlük için böyle hoşgörüsüz yapan bu kişisiz güçlere hasredelim. Nedir bu güçler? Ve F.S. yedinci yüzyıla fırlatıp attığım kâbus niçin bize doğru böyle hızlı yaklaşıyor? Bu soruların cevapları, en üst düzeyde uygarlaşmış toplumun başlangıcının yattığı yerden başlamalı: biyoloji düzeyinden.</p>

    <p>İlk Noel Günü’nde gezegenimizin nüfusu iki yüz elli milyon civarındaydı –modern Çin’in nüfusunun yarısından daha az. On altı yüzyıl sonra, Hacı Papazlar Plymouth Rock’a çıktıklarında, insanların sayısı beş yüz milyondan biraz fazlaydı. Bağımsızlık Bildirgesi’nin imzalandığı tarih itibarıyla dünya nüfusu yedi yüz milyon sınırını aşmıştı. 1931’de, ben <em>Cesur Yeni Dünya</em>’yı yazarken, iki milyarın biraz altındaydı. Bugün, sadece yirmi yedi yıl sonra, iki milyar sekiz yüz milyonuz. Ya yarın ne kadar olacak? Penisilin, DDT ve temiz su, halk sağlığı üzerindeki etkileri maliyetleriyle karşılaştırılamayacak kadar ucuz metalardır. En yoksul yönetim bile uyruklarına hatırı sayılır ölçüde ölüm kontrolü sağlayacak kadar zengindir. Doğum kontrolü çok farklı bir konudur. Ölüm kontrolü, bütün bir halka, hayırsever bir yönetimin idaresinde ücretli çalışan birkaç teknisyen tarafından sağlanabilecek bir şeydir. Doğum kontrolü ise bütün bir halkın işbirliğine bağlıdır. Doğum kontrolünün sayısız birey tarafından uygulanması gerekir ki, bu bireylerden dünyadaki onca okuma yazma bilmez insanın sahip olduğu zekâ ve irade gücünden daha fazlası istenir ve (kimyasal ya da mekanik gebelik önleme yöntemleri kullanılıyorsa) şu kadar milyon insanın çoğunun karşılayamayacağı parasal harcamalar gerekir. Üstelik, hiçbir yerde sınırsız ölümden yana herhangi bir dini gelenek yokken, sınırsız doğumdan yana dini ve toplumsal gelenekler yaygındır. Tüm bu nedenlerden ötürü, ölüm kontrolü çok kolay başarılırken, doğum kontrolü çok zor başarılır. Dolayısıyla, ölüm oranları, son yıllarda şaşırtıcı bir anilikle düşmüştür. Ama doğum oranları ya eski, yüksek düzeylerinde kalmış ya da düşmüşse, çok az ve çok yavaş bir oranda düşmüştür. Sonuç olarak, insan sayısı, şu anda türün tarihinde hiç görülmeyen bir hızla artmaktadır.</p>

    <p>Ayrıca, yıllık artışların kendileri de artıyor. Birleşik faizin kurallarına uygun olarak düzenli biçimde yükseliyorlar; Halk Sağlığı’nın ilkeleri teknolojik olarak geri kalmış her toplum tarafından uygulandığında da düzensiz olarak yükselmekteler. Halihazırda dünya nüfusunun yıllık artışı kırk üç milyona yaklaşıyor. Bu demek oluyor ki, her dört yılda bir insanoğlu kendi sayısına ABD’nin şimdiki nüfusu kadar insan ve her sekiz buçuk yılda bir Hindistan’ın şimdiki nüfusu kadar insan ekliyor. İsa’nın doğumuyla Kraliçe I. Elizabeth’in ölümü arasındaki artış hızıyla, yeryüzündeki insan nüfusunun iki katına çıkması on altı yüzyıl almıştır. Şu andaki hızla, yarım yüzyıldan daha kısa zamanda ikiye katlanacaktır. Ve sayımızın bu inanılmaz derecede hızlı ikiye katlanışı; en çok istenen ve en verimli bölgeleri zaten yoğun biçimde nüfuslanmış olan, toprakları kötü çiftçiler tarafından daha çok ürün almak için hummalı çabalarla aşındırılan, kolayca erişilebilen mineral sermayesi, birikmiş borçlarından kurtulmakta olan sarhoş bir denizcinin pervasız savurganlığıyla çarçur edilen bir gezegende gerçekleşecektir.</p>

    <p>Benim masalımın <em>Cesur Yeni Dünya</em>’sında doğal kaynaklarla ilişkisi içinde insan nüfusu sorunu etkili bir biçimde çözülmüştü. Dünya nüfusu için en uygun sayı hesaplanmış ve nüfus kuşaklar boyunca bu sayıda tutulmuştu (doğru hatırlıyorsam, iki milyarın biraz altında). Günümüzün gerçek dünyasında, nüfus sorunu henüz çözülmüş değil. Aksine, geçen her yılla birlikte daha ciddi ve baş edilmez bir hal alıyor. İşte bu ürkütücü arka plan önünde, çağımızın tüm politik, ekonomik, kültürel ve psikolojik dramaları oynanıyor. Yirminci yüzyıl yaşlandıkça, var olan milyarlara yeni milyarlar eklendikçe (torunum elli yaşında olduğunda sayımız beş buçuk milyardan fazla olacak), bu biyolojik arka plan gitgide daha ısrarla, daha tehditkârca tarih sahnesinin önüne ve merkezine doğru ilerleyecektir. Doğal kaynaklar, toplumsal istikrar ve bireylerin refahıyla ilişkisi içinde hızlı nüfus artışı sorunu; işte insanlığın şu andaki merkezi sorunu budur ve kuşkusuz bir yüzyıl daha, belki ondan sonraki birkaç yüzyıl daha, merkezi sorun olmaya devam edecektir. 4 Ekim 1957’de yeni bir çağın başladığı varsayılıyor. Ama aslında, şu andaki bağlamda, bizim Sputnik’ten sonraki tüm sevinçli sözlerimiz yersiz, hatta saçmadır. İnsan kitleleri söz konusu olduğu sürece, önümüzdeki çağ, Uzay Çağı değil, Aşırı Nüfus Çağı olacaktır. O eski şarkının sözlerinin parodisiyle şöyle sorabiliriz:</p>

    <blockquote class="siir">
      <p><em>Onca böbürlendiğimiz uzay</em></p>

      <p><em>Ateş mi yakacak mutfakta</em></p>

      <p><em>Yoksa uzayın küçük tanrısı şişi mi çevirecek,</em></p>

      <p><em>çevirecek, çevirecek?</em></p>
    </blockquote>

    <p>Cevap, besbelli ki, olumsuzdur. Ay üzerindeki bir yerleşim yeri, belki yerleşimi yapan ulus için askeri bir avantaj olabilir. Fakat şimdiki nüfusumuzun ikiye katlanacağı elli yıl boyunca, yeryüzünün yetersiz beslenen ve hızla çoğalan milyarlarına hayatı daha çekilir kılmakta bir etkisi olmayacaktır. Hem, gelecekteki bir tarihte, Mars’a göç olanaklı olsa bile, Everest Dağı’nın iki katı yüksekliğindeki bir dağın koşullarıyla kıyaslanabilecek koşullardaki yeni bir hayatı seçecek kadar umutsuz bir hayli kadın ve erkek olsa bile, ne fark eder ki? Geçen dört yüzyıl zarfında pek çok insan Eski Dünya’dan Yeni Dünya’ya göç etti. Ama ne onların gidişi, ne de geriye dönük besin ve hammadde akışı, Eski Dünya’nın sorunlarını çözebildi. Aynı şekilde, fazla gelen birkaç insanın Mars’a (kelle başına, ulaşım ve gelişim için, birkaç milyon dolarlık bir maliyetle) gönderilmesi, kendi gezegenimizde artan nüfus baskısı sorununun çözümünde bir etkisi olmayacaktır. Bu sorun, çözülmediği için bizim tüm diğer sorunlarımızı da çözülmez hale getirecektir. Daha da kötüsü, bireysel özgürlük ve demokratik yaşama biçimine ilişkin toplumsal görgünün olanaksız, neredeyse düşünülemez olacağı koşullar yaratacaktır.</p>

    <p>Bütün diktatörlükler aynı biçimde gelişmez. <em>Cesur Yeni Dünya</em>’ya giden birçok yol var; ama herhalde en kestirmesi ve en geniş olanı bizim bugün gittiğimiz yol, devasa rakamlar ve hızlı artışlar arasından geçen yol. Şimdi, kısaca, çok fazla sayıda insan ve çok hızlı çoğalmayla otoriter felsefelerin biçimlenişi ve totaliter yönetim sistemlerinin yükselişi arasındaki yakın bağlılaşımı gözden geçirelim.</p>

    <p>Büyük ve hızlı artan sayılar eldeki kaynaklar üzerinde daha çok baskı yaptıkça, bu sıkıntıya giren toplumun ekonomik durumu çok daha sallantılı hale gelir. Bu, özellikle az gelişmiş bölgelerde; ölüm oranı DDT, penisilin ve temiz suyla birden aşağı çekilirken doğum oranlarında eşdeğerli bir düşüşün olmadığı yerlerde doğrudur. Asya’nın bazı bölümlerinde ve Orta ile Güney Amerika’nın çoğu yerlerinde nüfus öyle hızlı artıyor ki, yirmi yıldan daha kısa sürede ikiye katlanacaktır. Eğer besin ve mamül eşyaların, evlerin, okul ve öğretmenlerin üretimi insan sayısından daha büyük bir oranla arttırılabilirse, bu az gelişmiş ve aşırı nüfuslu ülkelerde yaşayan biçare güruhu geliştirmek mümkün olabilir. Ne yazık ki, bu ülkeler sadece tarım çarkından ve bu çarkı döndürecek endüstriyel donanımdan yoksun değil, aynı zamanda böyle bir donanımı yaratacak sermayeden de yoksunlar. Sermaye, bir nüfusun temel ihtiyaçları karşılandıktan sonra geriye kalan şeydir. Ama az gelişmiş ülkelerdeki insanların çoğunun temel ihtiyaçları hiçbir zaman tamamen karşılanmaz. Her yılın sonunda geriye neredeyse hiçbir şey kalmaz ve halkın ihtiyaçlarının karşılanmasına yarayacak endüstriyel ve tarımsal donanımı yaratmak için elde hiç sermaye olmaz. Dahası, tüm bu az gelişmiş ülkelerde, modern bir endüstriyel ve tarımsal donanımın işletilmesi için olmazsa olmaz şart olan yetişmiş insan konusunda da ciddi bir eksiklik vardır. Mevcut eğitim olanakları yetersizdir; durumun gerektirdiği kadar hızlı biçimde var olan olanakları geliştirmek için, mali ve kültürel kaynaklar da yetmez. Bu arada, bu az gelişmiş ülkelerden bazılarının nüfusu, yılda yüzde üç artmaktadır.</p>

    <p>Bu ülkelerin trajik durumları 1957’de yayımlanan önemli bir kitapta tartışılmaktadır: Kaliforniya Teknoloji Enstitüsü profesörlerinden Harrison Brown, James Bonner ve John Weir’in yazdığı <em>Önümüzdeki Yüz Yıl.</em> İnsanoğlu hızla yükselen rakamlar sorunuyla nasıl baş ediyor? Pek başarıyla değil. “Kanıtlar oldukça güçlü biçimde göstermektedir ki, az gelişmiş çoğu ülkede, ortalama birey yığınının durumu, geçtiğimiz yarım yüzyılda, hissedilir derecede kötüleşmiştir. İnsanlar daha kötü beslenir oldular. Kişi başına daha az mal düşer oldu. Pratik olarak da, durumu geliştirmeye yönelik her girişim, sürekli nüfus büyümesinin aralıksız tazyikiyle boğulmaktadır.”</p>

    <p>Ne zaman bir ulusun ekonomik hayatı sarsılsa, merkezi yönetim genel refah için ek sorumluluklar almaya zorlanır. Kritik bir durumla uğraşmak için dikkatli planları uygulamaya koymak zorundadır; uyruklarının etkinliklerine daha büyük kısıtlamalar getirmek zorundadır ve eğer ekonomik koşullar politik huzursuzluk veya açık isyan doğurursa –ki çok olasıdır– merkezi yönetim kamu düzenini ve kendi otoritesini korumak için müdahale etmek zorunda kalır. Böylece gitgide daha çok güç, yöneticilerin ve onların bürokratik idarecilerinin ellerinde toplanır. Ama iktidarın doğası öyledir ki, onu istemeyip de ona maruz kalanlar bile, daha fazlasını elde etmekten haz duymaya eğilimlidir. “Bizi doğru yoldan ayırma,” diye dua ederiz –gayet yerinde nedenlerle, çünkü insanlar çok uzun süre ya da çok baştan çıkarıcı biçimde ayartıldıklarında, genellikle pes ederler. Demokratik anayasa, yerel yöneticileri, çok fazla güç çok az sayıda elde toplandığı zaman ortaya çıkan böyle özellikle tehlikeli ayartılara teslim olmaktan alıkoymak için var olan bir aygıttır. Böyle bir anayasa, Britanya ve Birleşik Devletler gibi anayasal mevzuatlara geleneksel bir saygının bulunduğu yerlerde gayet iyi işler. Cumhuriyetçi veya meşruti monarşik geleneğin zayıf olduğu yerlerde, anayasaların en iyisi bile ihtiraslı politikacıları iktidarın ayartmalarına seve seve kapılmaktan alıkoymaz. Rakamların eldeki kaynaklar üzerinde ağır baskılar yaptığı her ülkede, bu ayartmalar ortaya çıkmaktan geri durmaz. Nüfus aşırılığı, ekonomik güvensizliğe ve toplumsal huzursuzluğa götürür. Huzursuzluk ve güvensizlik, merkezi yönetimlerin daha çok denetimine ve güçlerinin artışına götürür. Anayasal geleneğin yokluğunda, bu artan güç muhtemelen diktatörce kullanılacaktır. Komünizm icat edilmeseydi bile, bu herhalde olacaktı. Ama Komünizm icat edildi. Bu olgu göz önünde tutulunca, huzursuzluk yoluyla diktatörlüğe götüren aşırı nüfus olasılığı, neredeyse kesinleşmektedir. Şu çok kesin bir iddiadır ki, bundan yirmi yıl sonra, dünyanın bütün az gelişmiş ve aşırı nüfuslu ülkeleri bir tür totaliter yönetimle yönetilecektir –muhtemelen Komünist Parti tarafından.</p>

    <p>Peki bu gelişme Avrupa’nın aşırı nüfuslu, ama ileri düzeyde endüstrileşmiş ve yine de demokratik olan ülkelerini nasıl etkileyecektir? Eğer yeni oluşmuş diktatörlükler onlara düşman olsaydı, az gelişmiş ülkelerden gelen hammadde akışını kasten kesseydiler, Batılı uluslar kendilerini çok kötü bir durumda bulurlardı. Endüstriyel sistemleri çöker ve şu ana kadar mevcut yerel kaynaklarla beslenebilecek olandan çok daha fazla bir nüfusu ayakta tutmalarına olanak veren ileri düzeyde gelişmiş teknolojileri, artık çok küçük bir alanda çok fazla insan bulundurmanın sonuçlarına karşı onları koruyamazdı. Eğer böyle olsaydı, istenmeyen koşullar tarafından merkezi yönetimlere yüklenen büyük güçler, totaliter diktatörlüğün ruhuna uygun biçimde kullanılmaya başlayabilirdi.</p>

    <p>Birleşik Devletler halihazırda aşırı nüfuslu bir ülke değil. Ancak, eğer nüfus şimdiki hızıyla artmaya devam ederse (her ne kadar mutluluk verici şekilde Meksika ya da Guatemala’dakinden bir hayli düşükse de, Hindistan’daki artıştan yüksektir), eldeki kaynaklarla ilişkisi içinde rakamlar sorunu, yirmi birinci yüzyılın başı itibarıyla pekâlâ başa bela olabilir. Şu an için, aşırı nüfus, Amerikalıların kişisel özgürlüklerine yönelik doğrudan bir tehdit değil. Ne var ki, dolaylı bir tehdit, bir hamlelik bir tehdit olarak kalmaya devam ediyor. Eğer nüfus aşırılığı az gelişmiş ülkeleri totaliterizme sürüklerse, eğer bu yeni diktatörlükler Rusya ile ittifak yaparsa, o zaman Birleşik Devletler’in askeri konumu daha az güvenli olacak ve savunma ile misilleme hazırlıklarının yoğunlaştırılması gerekecektir. Fakat, hepimizin bildiği üzere, özgürlük, sürekli savaş halinde olan, hatta savaş hazırlığı halinde olan bir ülkede boy atamaz. Sürekli kriz, herkesin ve her şeyin merkezi yönetimin aracıları tarafından sürekli denetlenmesini haklı gösterir. Nüfus aşırılığının, Komünist himayede diktatörlüğün neredeyse kaçınılmaz hale geldiği bir genel durum ürettiği bir dünyada da tek bekleyebileceğimiz şey sürekli krizdir.</p>
  </div>
</body>
</html>