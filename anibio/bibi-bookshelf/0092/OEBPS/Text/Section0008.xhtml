<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">II. Nicelik, Nitelik, Ahlaklılık</h1>

    <p>Benim düşlerimin <em>Cesur Yeni Dünya</em>’sında, öjenik ve disjenik sistemli olarak uygulanmaktaydı. Bir grup şişede, biyolojik olarak üstün spermlerle döllenmiş biyolojik olarak üstün yumurtalar, doğum öncesi olanaklı en iyi muameleyi görmekte ve sonunda Beta, Alfa, hatta Alfa-Artı olarak şişeden çıkarılmaktaydılar. Sayıca çok daha fazla olan bir başka grup şişede, biyolojik olarak düşük nitelikli spermlerle döllenmiş biyolojik olarak düşük nitelikli yumurtalar Bokanovski İşlemi’ne tabi tutulmakta (tek bir yumurtadan doksan altı özdeş ikiz) ve doğumdan önce alkol ve diğer protein zehirleriyle muamele edilmekteydiler. Sonunda şişeden çıkarılan yaratıklar neredeyse alt-insan oluyordu; ama beceri gerektirmeyen işleri yapabiliyor ve doğru şartlandırılıp karşı cinse özgür ve sık erişimle gerilimlerinden kurtarıldıklarında ve sürekli gereksiz eğlencelerle oyalanıp iyi davranış kalıpları günlük <em>soma</em> dozlarıyla pekiştirildiğinde, üstlerine hiçbir sıkıntı vermeyecekleri kabul edilebiliyordu.</p>

    <p>Yirminci yüzyılın ikinci yarısında, ürememiz konusunda sistemli hiçbir şey yapmıyoruz; ama rastgele ve düzensiz ürememizle de sadece gezegenimizin nüfusunu aşırılaştırmıyoruz, aynı zamanda, öyle görünüyor ki, daha çok sayıdaki insanın biyolojik olarak daha düşük kaliteli olmasını da kesinleştiriyoruz. Eski kötü günlerde, hatırı sayılır, hatta hafif kalıtsal kusurları olan çocuklar nadiren yaşardı. Bugün, hijyen, modern eczacılık ve toplumsal vicdan sayesinde, kalıtsal kusurlarla doğan çocukların çoğu olgunluğa erişiyor ve türlerini çoğaltıyorlar. Bugün hüküm süren koşullarda, tıptaki her ilerleme, bir tür genetik yetersizlikle lanetlenmiş bireylerin hayatta kalma oranlarındaki eşdeğerli bir ilerlemeyle dengelenecektir. Yeni mucize ilaçlar ve daha iyi tedaviye rağmen (aslında, belli bir anlamda, tam da bu nedenlerden dolayı) genel nüfusun fiziksel sağlığı hiçbir gelişme göstermeyecek, hatta bozulabilecektir. Ortalama sağlıktaki düşüşe koşut olarak, ortalama zekâda düşüş de pekâlâ beklenebilir. Aslında, bazı ehil yetkililer, böyle bir düşüşün çoktan gerçekleştiği ve hâlâ sürdüğü kanısında. “Hem yumuşak hem de düzenlenmemiş olan koşullarda,” diye yazıyor Dr. W. H. Sheldon, “bizim en iyi soyumuz, her bakımdan kendisinden aşağı bir soy tarafından döllenmektedir... Bazı akademik çevrelerde ayrımsal doğum oranları konusundaki uyarının temelsiz olduğu, bu sorunların salt ekonomik, salt eğitimsel, salt dinsel, salt kültürel, salt bilmem ne olduğu konusunda öğrencileri temin etmek moda. Bu Pollyannacılıktır. Üreme kabahati biyolojik ve temeldir.” Ve şunu ekliyor, “Bu ülkede (ABD) ortalama IQ’nun 1916’dan beri, Terman IQ 100’ün anlamını standartlaştırmaya giriştiğinden beri, ne kadar düştüğünü kimse bilmiyor.”</p>

    <p>Halkın beşte dördünün günde 2000 kaloriden az aldığı ve beşte birinin yeterli beslendiği az gelişmiş ve aşırı nüfuslu bir ülkede, demokratik kurumlar kendiliğinden gelişir mi? Ya da yukarıdan veya dışarıdan empoze edildiğinde, hiç hayatta kalabilir mi?</p>

    <p>Şimdi de, rastgele ama etkili disjenik uygulaması nedeniyle IQ ve fiziksel gücün düşüşte olduğu zengin, sanayileşmiş ve demokratik toplumu ele alalım. Böyle bir toplum daha ne kadar bireysel özgürlük ve demokratik yönetim geleneklerini sürdürebilir? Çocuklarımız bugünden elli ya da yüzyıl sonra, bu sorunun yanıtını öğrenecekler.</p>

    <p>Bu arada biz kendimizi çok daha rahatsız edici bir ahlaksal sorunla karşı karşıya buluyoruz. Biliyoruz ki, iyi amaçların peşinde olmak, kötü araçların kullanımını haklı kılmaz. Ama ya şu, sık sık meydana gelen, iyi araçların kötü olduğu anlaşılan sonuçları olmasına ne buyurulur?</p>

    <p>Örneğin, bir tropik adaya gidiyoruz ve DDT’nin yardımıyla sıtmanın kökünü kurutuyoruz ve iki üç yıl içinde binlerce hayat kurtarıyoruz. Bu besbelli ki iyi. Ama böyle kurtulan yüz binlerce insan ve onların doğurduğu milyonlarcası, adanın eldeki kaynaklarıyla yeterince giydirilemiyor, barındırılamıyor, hatta beslenemiyor. Sıtmadan çabucak ölmeye son verildi; ama yetersiz beslenme ve aşırı kalabalıklaşmanın sefil kıldığı hayat kural haline geldi ve açlıktan yavaş yavaş ölmek gitgide daha çok insanı tehdit etmektedir.</p>

    <p>Ya sosyal hizmetler ve tıbbımızın türlerini çoğaltmaları için koruduğu, doğuştan yetersiz organizmalar ne olacak? Talihsiz olana yardım etmek, besbelli ki iyi bir şey. Ama istenmeyen mutasyonların sonuçlarının torunlarımıza toptan geçişi ve türümüzün üyelerinin içinden çıktığı genetik havuzun gittikçe kirlenişinin kötülüğü daha az bariz değildir. Ahlaksal bir ikilemin iki ucundayız ve orta yolu bulmak bizim tüm zekâmızla tüm iyi niyetimizi gerektirecektir.</p>
  </div>
</body>
</html>