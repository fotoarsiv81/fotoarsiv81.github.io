<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">XI. Özgürlük için Eğitim</h1>

    <p>Özgürlük için eğitim, olguları dile getirmek ve değerleri ifade etmekle başlamalı; değerleri gerçekleştirmek ve hangi nedenle olursa olsun, olguları görmezden gelmeyi, değerleri inkâr etmeyi seçenlerle savaşmak için doğru teknikleri geliştirmekle devam etmelidir.</p>

    <p>Önceki bölümlerden birinde, Sosyal Ahlak ve bu yolla aşırı örgütlenmeyle aşırı nüfustan kaynaklanan kötülüğün meşrulaştırılmasını, iyiymiş gibi gösterilmesini ele almıştım. Böyle bir değerler sistemi insanın fiziği ve mizacı diye bildiğimiz şeyle uyumlu mudur? Sosyal Ahlak, insan davranışını belirleyen en önemli şeyin yetişme olduğunu ve doğanın –bireylerin doğduklarında sahip oldukları psiko-fiziksel donanımın– önemsiz bir etken olduğunu kabul eder. Ama bu doğru mudur? İnsanların toplumsal çevrenin ürünleri olmaktan ibaret oldukları doğru mudur? Ve eğer doğru değilse, bireyin üyesi olduğu gruptan daha az önemli olduğunu savunmak için ne gibi bir gerekçe olabilir?</p>

    <p>Mevcut tüm kanıtlar, bireylerin ve toplumların yaşamında kalıtımın kültürden daha önemsiz olmadığına işaret etmektedir. Her birey biyolojik olarak biriciktir ve başka hiçbir bireye benzemez. Bu nedenle özgürlük büyük bir iyilik, hoşgörü büyük bir erdem ve sıkı denetim büyük bir talihsizliktir. Pratik veya teorik gerekçelerle diktatörler, Örgütçüler ve bazı bilimadamları insanların doğalarının çıldırtan farklılığını başa çıkılabilecek bir tektipliliğe indirgemeye can atarlar. Davranışçı coşkusunun ilk fışkırışında J. B. Watson “ne kalıtsal davranış kalıpları için ne de ailelerde süregiden (müzik, resim vb.) özel yetenekler için hiçbir dayanak bulamadığını” açıkça ifade eder. Bugün bile seçkin bir psikoloğun, Harvard’dan Profesör B. F. Skinner’ın, “Bilimsel açıklama gitgide daha kapsamlı hale geldikçe, bireyin kendisine ait diye iddia edebileceği katkı sıfıra yaklaşmakta gibidir. İnsanın çok övünülen yaratıcı güçleri, ahlak, bilim ve sanattaki başarıları, seçme yeterliliği ve bizim onu seçiminin sonuçlarından sorumlu tutma hakkımız –bunların hiçbiri– yeni bilimsel otoportrede göze çarpmaz,” dediğine tanık oluruz. Tek kelimeyle, Shakespeare’in oyunları ne Shakespeare tarafından, ne de Bacon veya Oxford Kontu tarafından yazılmıştı; onları yazan Elizabeth devri İngilteresiydi.</p>

    <p>Altmış yıl kadar önce, William James, Herbert Spencer’ın saldırılarına karşı öncü bireyi savunmaya giriştiği, “Büyük Adamlar ve Çevreleri” konulu bir yazı yazdı. Spencer “Bilim”in (belli bir tarihteki X, Y ve Z adlı profesörlerin görüşlerinin şu şaşılacak derecede uygun kişileştiriminin) Büyük Adam’ı tamamen lağvettiğini duyurmuştu. “Büyük adam,” diye yazmıştı, “atalarının bir ürünü olarak ona hayat veren toplumdaki diğer tüm görüngülerle birlikte sınıflandırılmalıdır.” Büyük adam “değişikliklerin neredeyse başlatıcısı...” olabilir (veya öyle görünebilir). “Ama bu değişikliklerin gerçek açıklaması diye bir şey var olacaksa, büyük adamla toplumunun birlikte içinden çıktıkları koşullar bütününde aranmalıdır o.” Hiçbir işlemsel anlamın muhtemelen verilemeyeceği şu boş derinliklerden biridir bu. Filozofumuzun dediği şu: Bir şeyi tam olarak anlayabilmek için, önce her şeyi bilmemiz gerek. Ona ne şüphe. Ama aslında her şeyi asla bilemeyiz. Dolayısıyla kısmi anlama ve yaklaşık nedenlerle –büyük adamların etkisi de dahil– yetinmemiz gerekir. “İnsan için kesin bir şey varsa, o da yerinde olarak büyük adamın toplumu diye adlandırılan şeyin kendisinin büyük adam onu yaratmadan onu yeniden yaratamayacağıdır. Onu yaratan şey; benim yazı yazmamı sağlayan bu gazın yanıp sönmesiyle Vezüv kraterinin ne kadar işi olursa fizyolojik güçlerle o kadar işi olan toplumsal, politik, coğrafi ve bir dereceye kadar antropolojik koşullardır. Sosyolojik basınçIarın 26 Nisan 1564’te Stradford-upon-Avon üzerinde, bütün zihinsel özellikleriyle William Shakespeare’in doğmasını gerektirecek biçimde etkili olduğunu savunuyor olabilir mi Bay Spencer?.. Ve adı geçen Shakespeare çocuk kolerasından ölseydi, başka bir annenin sosyolojik dengeyi onarmak için onun ikiz bir kopyasını doğurması gerekeceğini mi söylemek istiyor?”</p>

    <p>Profesör Skinner bir deneysel psikolog ve “Bilim ve İnsan Davranışı” konulu incelemesi bütünüyle olgular üzerine kurulu. Ama maalesef öyle sınırlı türden olgular üzerine ki, en azından bir genellemeye cesaret ettiğinde vardığı sonuçlar Victoria çağı kuramcısınınkiler kadar silme gerçekdışı. Kaçınılmaz olarak böyle; çünkü James’in “fizyolojik güçler” dediği şeylere Profesör Skinner’ın kayıtsızlığı, neredeyse Herbert Spencer’ınki kadar eksiksiz. İnsan davranışını belirleyen genetik etkenler Skinner tarafından yarım sayfada baştan savılmış. Kitabında ne bünyesel tıbbın bulgularına ne de bir bireyin varoluşunun etkili olgularıyla –bedeni, mizacı, zihinsel yetenekleri, her anki dolaysız çevresi, zamanı, yeri ve kültürüyle– bağıntı içinde tam ve gerçekçi biyografisini yazabilmemizi sağlayan (ve anlayabildiğim kadarıyla yazmanın tek yolu olan) bünyesel psikolojiye tek bir gönderme yoktur. İnsan davranışıyla sınırlı bir bilim, soyut hareketle sınırlı bir bilim gibidir –gerekli, ama olgular için tek başına yetersiz. Bir kızböcegi, bir roket, bir de kırılan dalga düşünün. Üçü de aynı temel hareket yasalarını sergiler; ama bu yasaları farklı biçimlerde sergilerler ve farklılıklar en az özdeşlikler kadar önemlidir. Tek başına bir hareket incelemesi, hareket ettirilen şey hakkında, hangi örnekte olursa olsun, bize hemen hiçbir şey söylemez. Aynı şekilde bir davranış incelemesi, tek başına, davranışı sergileyen zihin-beden bireyi hakkında, hangi örnekte olursa olsun, bize hemen hiçbir şey söylemez. Ama zihin-bedenler olan bizler için, zihin-bedenler hakkındaki bir bilgi son derece önemlidir. Dahası, deneyim ve gözlem yoluyla biliyoruz ki, bireysel zihin-bedenler arasındaki farklılıklar toplumsal çevreyi derinden etkileyebilir, nitekim etkilemiştir de. Bu son konuda Bay Bertrand Russell, William James’le tamamen aynı fikirdedir –ve, eklemem gerekiyor ki, Spencergil ile Davranışçı bilimcilik yanlıları dışında neredeyse herkes James’le hemfikirdir. Russell’a göre tarihsel değişimin nedenleri üç türdür –ekonomik değişme, politik kuram ve önemli bireyler. “Bunlardan birinin,” der Bay Russell, “yadsınabileceğine veya bütünüyle başka türden nedenlerin sonuçları olarak tevil edilebileceğine inanmıyorum.” Bu nedenle, eğer Bismarck ve Lenin çocukluklarında ölmüş olsaydılar, dünyamız kısmen Bismarck ve Lenin’in sayesinde bugün bürünmüş olduğu halden çok daha farklı olurdu. Tarih henüz bir bilim değildir; ancak değiştirmeler ve atmalarla bilimsel bir görüntü kazandırılabilir. Gerçek hayatta, gündelik olarak yaşanan haliyle hayatta, birey hiçbir zaman tevil edilemez. Ancak teoride bireyin katkıları sıfıra yakın görünür; pratikte en önemli katkılardır. Dünyada bir iş bittiğinde işi bilfiil bitiren kimdir? Algılamayı gerçekleştiren gözlerle kulaklar kimin, düşünen korteks kimindir; güdüleyen duygular, engelleri aşan istenç kime aittir? Tabii ki toplumsal çevreye değil; çünkü grup bir organizma değildir, sadece bilinçsiz, kör bir örgütlenmedir. Bir toplumun içinde yapılan her şey bireyler tarafından yapılır. Bu bireyler, elbette ki, yerel kültür, tabular ve ahlak kuralları, bir sözlü gelenekler veya yazılı edebiyat bütünü içinde korunan, geçmişten gelen bilgiler ve yanlış bilgilerden derinlemesine etkilenirler; ama her birey toplumdan ne alırsa (ya da, daha doğrusu, gruplar halinde toplanan diğer bireylerden veya ölmüş, canlı diğer bireylerin doldurduğu simgesel plaklardan ne alırsa) kendisi tarafından kendi biricik tarzında –başkasının değil, kendi özel duyuları, kendi biyokimyasal yaradılışı, kendi fizik ve mizacıyla– kullanılacaktır. Ne kadar kapsamlı olursa olsun, hiçbir bilimsel açıklama bu apaçık olguları tevil edemez. Profesör Skinner’ın “toplumsal çevrenin ürünü olarak insan” şeklindeki bilimsel portresinin tek bilimsel portre olmadığını da unutmayalım. Başka, daha gerçekçi porteler var. Örneğin, Profesör Roger Williams’ın portresi. Onun çizdiği portre soyut davranışın değil, davranışta bulunan zihin-bedenlerin portresidir –kısmen diğer zihin-bedenlerle paylaştıkları çevrenin, kısmen de kendi özel kalıtımlarının ürünü olan zihin-bedenlerin portresi. <em>İnsan Sınırı</em> ile <em>Özgür Ama Eşit Değil</em>’de Profesör Williams çok sayıda ayrıntılı kanıtla, Dr. Watson’ın dayanak bulamadığı ve önemi Profesör Skinner’ın gözünde sıfıra yaklaşan, bireyler arasındaki doğuştan farklılıklar üzerine uzun uzadıya yazar. Evrimsel ölçeği yukarı doğru kaydırdıkça, hayvanlar arasında, belli bir tür içinde biyolojik çeşitlilik gitgide daha çok göze çarpar. Bu biyolojik çeşitlilik insanda en üst düzeye çıkar ve insanlar başka türlerin üyelerinden daha çok biyokimyasal, yapısal ve mizaçsal ayrılık sergilerler. Bu açıkça gözlemlenebilir bir olgudur. Ama benim Düzenleme İstenci dediğim şey, nesnelerle olayların şaşırtıcı çok katmanlılığına anlaşılabilir bir tektiplilik giydirme arzusu, pek çok kişiyi bu olguyu yadsımaya götürmüştür. Biyolojik biricikliği asgariye indirmiş ve tüm dikkatlerini insan davranışıyla ilgili daha basit ve mevcut bilgi durumunda, daha anlaşılabilir çevresel etkenlere yoğunlaştırmışlardır. “Bu çevre merkezli düşünme ve araştırmanın bir sonucu olarak,” diye yazar Profesör Williams, “sosyal psikologlar, sosyologlar, sosyal antropologlar ve tarihçiler, iktisatçılar, eğitimciler, hukukçularla toplumun önde gelenleri dahil olmak üzere, başka birçoklarından oluşan geniş bir kitlece insan yavrularının özsel tektipliliği yaygın biçimde kabul edilmiş ve savunulmuştur. Bu öğreti; eğitim ve yönetim politikalarını şekillendiren birçoklarının düşünme kipine eklenmiş, kendi başlarına pek eleştirel düşünemeyenlerce genellikle sorgulanmadan kabul edilmiştir.”</p>

    <p>Deneyim verilerinin hayli gerçekçi bir değerlendirimine dayalı bir ahlaki sistemin zarardan çok yarar getirmesi muhtemeldir. Ama çoğu ahlaki sistem, ümitsizce gerçekdışı bir “eşyanın tabiatı” görüşü, bir deneyim değerlendirmesi üzerine kurulmuştur. Böyle bir ahlak yarardan çok zarar getirir. İşte bu yüzdendir ki, pek yakın zamanlara dek, kötü havalar, sığır hastalıkları ve cinsel iktidarsızlığın büyücülerin kötü niyetli ameliyelerinden kaynaklandığına evrensel olarak inanılırdı; çoğu durumda gerçekten kaynaklanırdı da. Dolayısıyla büyücüleri yakalayıp öldürmek bir görevdi –üstelik bu görev Musa’nın ikinci kitabında dinsel olarak buyurulmuştur: “Bir cadının yaşamasına izin vermeyin.”<a href="../Text/Section0019.xhtml#Footnote0005" id="Backlink0005"><sup>[5]</sup></a> Bu yanlış “eşyanın tabiatı” görüşüne dayalı ahlak ve yasa sistemleri (yetki sahibi insanlar tarafından en çok ciddiye alındıkları yüzyıllar boyunca) en iğrenç kötülüklerin nedeni oldu. Büyüye dair bu yanlış görüşlerin mantıklı ve zorunlu kıldığı ispiyon, linç ve adli cinayet orjisinin, ırka dair yanlış görüşlere dayalı Komünist ahlak daha büyük ölçüde zulümleri emredip meşrulaştırıncaya kadar benzeri görülmemişti. Türümüzün tamamen toplumsal bir tür olduğu, insan yavrularının tektip doğduğu ve bireylerin toplu çevreleri içinde, toplu çevreleri tarafından şartlandırılmalarının ürünü olduğu yolundaki yanlış görüşe dayalı Sosyal Ahlak’ın genel benimsenişini bir o kadar istenilmez sonuçlar izleyecektir muhtemelen. Eğer bu görüşler doğru olsaydı, insanlar gerçekten toplumsal bir türün üyeleri olsaydı ve bireysel farklılıkları önemsiz olup doğru şartlandırmayla tamamen ortadan kaldırılabilseydi, özgürlüğe gerek olmazdı ve Devlet’in belalarını arayan sapkınlara zulmetmesi meşru hale gelirdi. Akkarınca bireyi için, akkarınca topluluğuna hizmet kusursuz özgürlüktür. Ama insanlar bütünüyle toplumsal değildir; sadece bir dereceye kadar sokulgandır. Toplumları kovan ve karınca kümesi gibi organizma değildir; örgütlenmedirler, diğer bir deyişle salt toplu yaşama yönelik makinelerdir. Üstelik, bireyler arasındaki farklılıklar o kadar büyüktür ki, kültürel tektiplileştirmeye rağmen (W. H. Sheldon’ın terminolojisini kullanacak olursak) aşırı bir “endomorph” [şişman tip] toplumcul “viscerotonic” özelliklerini koruyacak, aşırı bir “mesomorph” [kaslı tip] enerjik biçimde kalın ve ince arasında “somatotonic” kalacak ve aşırı bir “ectomorph” [ince tip] “cerebrotonic”, içedönük ve aşırı duyarlı olacaktır. Benim masalımın <em>Cesur Yeni Dünya</em>’sında toplumsal olarak istenilen davranış genetik manipülasyon ve doğum sonrası şartlandırmadan oluşan ikili bir süreçle sağlama alınmıştır. Bebekler şişelere ekilir ve insan ürününde ileri derecede tektiplilik, sınırlı sayıda anneden alman yumurtaların kullanılması ve de her bir yumurtanın bir kerede yüz veya yüzden fazla özdeş ikiz üretecek biçimde defalarca bölünmesi suretiyle kesinleştirilirdi. Standartlaştırılmış makineler için standartlaştırılmış makine sorumluları üretmek bu yolla mümkündü. Makine sorumlularının standartlaştırılmaları, doğumdan sonra, çocuk şartlandırmalarıyla, hipnopedyayla, kişinin kendisini özgür ve yaratıcı hissetme doyumunun yerini almak üzere kimyasal olarak yaşanılan mutlulukla kusursuzlaştırılırdı. Bireylerin genetik olarak standartlaştırılmaları hâlâ olanaksız; ama Büyük Hükümet ve Büyük İş, <em>Cesur Yeni Dünya</em>’da betimlenen tüm zihin manipülasyonu tekniklerini ve benim hayal etmekte âciz kaldığım teknikleri halihazırda elinde tutmaktadır ya da çok yakında tutacaktır. Embriyolara genetik tektiplilik verme yeteneğinden yoksun olan yarının aşırı kalabalık ve aşırı örgütlenmiş dünyasının yöneticileri, yetişkinler ve onların çocuklarına toplumsal ve kültürel tektiplilik vermeye çalışacaklardır. Hedefe ulaşmak için, elleri altındaki tüm zihin manipülasyonu tekniklerini (engellenmedikleri takdirde) kullanacak ve bu usdışı ikna yöntemlerini fiziksel şiddet tehditleri ve ekonomik baskıyla pekiştirmekte tereddüt etmeyeceklerdir. Eğer bu zorbalıktan kaçınmak istiyorsak, hiç vakit kaybetmeden kendimizi ve çocuklarımızı özgürlük ve özyönetim için eğitmeye başlamalıyız.</p>

    <p>Özgürlük için bu türden bir eğitim, daha önce dediğim gibi, her şeyden önce olgular ve değerlerin eğitimidir –bireysel ayrılıkla genetik biriciklik olgularının ve bu olguların kaçınılmaz ahlaki sonuçları olan özgürlük, hoşgörü ve karşılıklı yardımseverlik değerlerinin. Ama ne yazık ki, doğru bilgi ve sağlam ilkeler yeterli değildir. Heyecan vermeyen bir hakikat, heyecanlandıran bir yalanın gölgesinde kalabilir. Tutkuya hünerle başvurmak, genellikle en iyi iradeler için bile fazlasıyla çetindir. Yanlış ve zararlı propagandanın etkileri, ancak propaganda tekniklerini tahlil etme ve safsatalarının içyüzünü görebilme sanatında sıkı bir eğitim ile giderilebilir. Dil, insanın hayvanlıktan uygarlığa olası ilerlemesini mümkün kıldı. Ama dil; en az sistematik öngörürlük ve meleklere yakışır güçlü iyilikseverlik meziyetleri kadar insan davranışının karakteristiği olan şu güçlü suç düşkünlüğü ve şu sistematik, şu gerçekten şeytanca günahkârlığı da esinledi. Dil; kullanıcılarının şeyler, kişiler orada olmasa ve olaylar gerçekleşmese bile şeylere, kişilere ve olaylara dikkatlerini yöneltebilmelerine izin verir. Dil anılarımıza tanım kazandırır ve deneyimleri simgelere tercüme ederek, arzulama ve tiksinmenin, nefret ve sevginin dolayımsızlığını değişmez duygu ve davranış ilkelerine dönüştürür. Bütünüyle bilinçdışı olan kimi yollarla beynin ağsı sistemi, sayısız uyaran yığını içinden bizim için pratik olarak önem taşıyan o birkaç deneyimi seçer. Bilinçsiz olarak seçilen bu deneyimlerden; sözvarlığımızdaki sözcüklerle etiketlediğimiz, sonra daha ileri bir soyutlama düzeyindeki başka sözcüklerden oluşan, metafizik, bilimsel ve ahlaki bir sistem içinde sınıflandırdığımız, daha az sayıda deneyimi az çok bilinçli olarak seçer ve soyutlarız. Seçme ve soyutlamanın “eşyanın tabiatı” görüşü olarak pek de yanlış olmayan bir sistemce dayatıldığı ve sözel etiketlerin zekice seçildiği, simgesel niteliklerinin açıkça anlaşıldığı durumlarda, davranışımız gerçekçi ve şöyle böyle doğru olmaya uygundur. Fakat salt simgesel karakterlerini hiç anlamadan, bir hatalı fikirler sisteminin ışığında seçilip soyutlanmış deneyimlere uygulanan, kötü seçilmiş sözcüklerin etkisi altında, bizler şeytanlıkla ve örgütlü bir aptallıkla (aptal hayvanların –tam da dilsiz oldukları, konuşamadıkları için– mahrum oldukları bir aptallıkla) davranırız.</p>

    <p>Uskarşıtı propagandalarında özgürlük düşmanları, kurbanlarını kendilerinin, zihin manipülatörlerinin istediği gibi düşünmeye, hissetmeye ve hareket etmeye ikna etmek veya korkutarak sevk etmek için dil kaynaklarını sistematik olarak kötü emellerine alet ederler. Özgürlük için (ve özgürlüğün aynı anda hem şartları hem de sonuçları olan sevgi ve zekâ için) eğitim de, başka şeylerin yanı sıra, dilin doğru kullanımının eğitimi olmalıdır. Son iki üç kuşaktır filozoflar, simgelerin tahliline ve anlamın anlamına çok zaman ayırıp kafa yordular. Gündelik yaşamımızda uğraşmamız gereken şeyler, kişiler ve olaylarla söylediğimiz sözcükler ve cümleler nasıl ilişkilidir? Bu sorunu tartışmak uzun sürecek, bizi konunun çok dışına sürükleyecektir. Şu kadarını söylemekle yetinelim ki, dili doğru kullanmaya yönelik sağlam bir eğitimin –anaokulundan yüksek lisans ve doktoraya kadar her düzeyde bir eğitimin– tüm entelektüel malzemeleri artık hazırdır. Simgelerin doğru ve yanlış kullanımlarını ayırt etme sanatının bu türden eğitimi hemen başlatılabilir. Aslında geçtiğimiz otuz kırk yıl içinde herhangi bir zamanda başlatılabilirdi. Yine de dünyanın hiçbir yerinde çocuklara sistematik bir şekilde doğru ifadeleri yanlışlarından, anlamlı ifadeleri anlamsızlarından ayırt etmek öğretilmiyor. Durum neden böyle? Çünkü demokratik ülkelerde bile büyükleri çocuklarına bu tür bir eğitim verilmesini istemiyor. Bu bağlamda, Propaganda Tahlili Enstitüsü’nün kısa, hüzünlü tarihi son derece anlamlıdır. Enstitü; 1937’de Nazi propagandasının en yaygaracı ve etkili olduğu zamanda, New England’lı hayırsever Bay Filene tarafından kuruldu. Kurumun destekleriyle usdışı propaganda tahlilleri yapıldı ve liseyle üniversite öğrencilerinin eğitimi için birçok metin hazırlandı. Sonra savaş geldi –fiziksel olduğu kadar zihinsel tüm cephelerde de toptan bir savaş. Bütün Müttefik Devletlerin “Psikolojik Savaş”a girişmeleriyle, propaganda tahlilinin arzu edilebilirliği yönünde bir ısrar biraz patavatsız göründü. Enstitü 1941’de kapatıldı. Ama düşmanlıkların patlak vermesinden önce bile, Enstitü’nün etkinliklerinin derin biçimde eleştirilmesi gerektiğini düşünen birçok kişi vardı. Örneğin bazı eğitimciler gençleri gereksiz ölçüde olumsuzcu yapacağı gerekçesiyle propaganda tahlilinin öğretimini onaylamıyordu. Acemi erlerin eğitim çavuşlarının sözlerini tahlil etmeye başlayacağından korkan askeri yetkililer tarafından da hoş karşılanmadı. Sonra bir de rahipler ve reklamcılar vardı. Rahipler inancın temellerini sarsabileceği ve kiliseye devamı azaltabileceği için propaganda tahliline karşıydılar; reklamcılar marka sadakatini azaltacağı ve satışları düşüreceği gerekçesiyle itiraz ettiler.</p>

    <p>Bu korkular, hoşlanmayışlar temelsiz değildi. Papazlarının ve efendilerinin söylediklerinin halkın çoğunluğu tarafından kılı kırk yararcasına incelenmesi derinden yıkıcı olabilirdi. Mevcut haliyle toplumsal düzenin varlığının devamı, yetki sahiplerinin önümüze koyduğu propagandayla yerel geleneklerin kutsadığı propagandanın, zorlu sorularla pek karşılaşmadan, kabul edilmesine bağlıdır. Sorun, bir kez daha, “mutlu orta”yı bulmaktadır. Toplumlarının işlemesini sağlamaya istekli ve yetenekli olacak kadar, bireylerin telkine açık olmaları gerekmektedir, ama profesyonel zihin manipülatörlerinin büyüleri karşısında çaresiz kalacak kadar açık değil. Aynı şekilde, katıksız saçmalığa körü körüne inanmaktan koruyacak kadar propaganda tahlili konusunda eğitilmelidirler, ama geleneğin iyi niyetli muhafızlarının her zaman akılcı olmayan sözlerini büsbütün reddettirecek kadar değil. Muhtemelen enayilik ile toptan kuşkuculuk arasındaki “mutlu orta” yalnızca tahlille hiçbir zaman bulunamaz ve sürdürülemez. Soruna dönük bu oldukça olumsuz yaklaşıma daha olumlu bir şeyin eklenmesi gerekecektir –sağlam bir olgular temeline dayalı, genel olarak kabul edilebilir olan bir değerler kümesinin dile getirilmesi. Her şeyden önce, genetik biriciklik ve insan farklılığı olgularına dayalı bireysel özgürlük değeri; modern psikiyatri tarafından son zamanlarda yeniden keşfedilen şu eski bildik olguya –zihinsel ve fiziksel farklılığı ne olursa olsun, sevginin insanlara gıda ve barınma kadar gerekli olduğu olgusuna– dayalı yardımseverlik ve şefkat değeri ve son olarak onsuz sevginin âciz ve özgürlüğün erişilmez olduğu zekâ değeri. Bu değerler kümesi bize propagandayı yargılamamızı sağlayacak bir ölçüt verir. Hem saçma hem de ahlaksız bulunacak propaganda derhal reddedilebilir. Yalnızca usdışı, ama sevgi ve özgürlükle uyum içinde olan ve zekânın kullanılmasına ilkece karşıt olmayan ise, geçici biçimde, değeri neyse o olarak kabul edilebilir.</p>
  </div>
</body>
</html>