<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">IV. Demokratik Toplumda Propaganda</h1>

    <p>“Avrupa’nın öğretileri,” diye yazmıştı Jefferson, “şöyleydi; birden çok ilişki içinde bulunan insanlar, kendi iradelerinden bağımsız otoritelerin üzerlerinde uyguladığı fiziksel ve ahlaksal güçler olmadan, adalet ve düzenin sınırları içinde tutulamazlar... Bizler (Yeni Amerikan demokrasisinin kurucuları) insanın, doğa tarafından haklar ve doğuştan bir adalet duygusu bağışlanmış, akılcı bir hayvan olduğuna, kendi seçtiği, görevlerine de kendi iradesine dayalı olarak getirilmiş kişilere hasredilen ılımlı iktidarlar tarafından yanlıştan uzak tutulup doğruda saklanabileceğine inanıyoruz.” Freud sonrası dünyanın kulakları için bu dil, dokunaklı biçimde eski ve safdilanedir. İnsanlar, on sekizinci yüzyılın iyimserlerinin farz ettiğinden daha az akılcı ve adildir. Diğer yandan, yirminci yüzyılın kötümserlerinin bizi inandırdığı gibi ne o kadar ahlaken kör, ne de o kadar umutsuzca akıldışıdır. İd’e ve Bilinçdışı’na rağmen, bölgesel nevroz ve düşük IQ’nun yaygınlığına rağmen, çoğu erkek ve kadın, kendi kaderlerinin yönetimi konusunda güvenilebilecek kadar makul ve mazbuttur.</p>

    <p>Demokratik kurumlar; toplumsal düzenle bireysel özgürlük ve inisiyatifi uzlaştırma, bir ülkenin yöneticilerinin dolayımsız iktidarını yönetilenlerin son kertedeki iktidarına tabi kılma aygıtlarıdır. Batı Avrupa ile Amerika’da bu aygıtların, her şey göz önüne alındığında, çok kötü işlememiş olması, on sekizinci yüzyıl iyimserlerinin bütünüyle yanılmamış olduklarının kanıtıdır. Adil bir şans verildiğinde, insanlar kendilerini yönetebilirler ve kendilerini, daha az mekanik bir verimlilikle olsa da, “kendi iradelerinden bağımsız otoriteler” tarafından yönetilebileceklerinden daha iyi yönetirler. Adil bir şans verilirse, diye tekrar ediyorum; çünkü adil şans olmazsa olmaz bir ön koşuldur. Bir zorbanın yönetimindeki kölelik halinden, birdenbire, hiç alışılmadık bir politik bağımsızlık haline geçen hiçbir halkın demokratik kurumları işletmek için adil bir şansa sahip olduğu söylenemez. Yine, güvenilmez ekonomik koşullardaki hiçbir halk, kendisini demokratik biçimde yönetebilmek için adil bir şansa sahip değildir. Liberalizm, bir refah atmosferinde gelişir ve gerileyen refah, uyruklarının işlerine devletin gitgide daha sık ve daha göze çarpıcı biçimde müdahale etmesini zorunlu kılınca geriler. Aşırı nüfus ve aşırı örgütlenme, değindiğim üzere, bir toplumun demokratik kurumları verimli biçimde işletmek için adil şansını elinden alan iki koşuldur.</p>

    <p>Öyleyse, Jefferson’ın doğa tarafından başkasına devredilemez haklar ve doğuştan bir adalet duygusu bağışlanmış rasyonel hayvanının, aklını uygulamaya geçirmesini, haklarına sahip çıkmasını ve demokratik biçimde örgütlenmiş bir toplumda adaletle hareket etmesini zorlaştıran, belli tarihsel, ekonomik, demografik ve teknolojik koşullar bulunduğunu görüyoruz. Bizler, Batı’da, büyük özyönetim deneyini yapma konusunda adil şansımız verildiği için olağanüstü talihliyiz. Ne yazık ki, şimdi öyle görünüyor ki, koşullarımızdaki son değişimlerden ötürü, bu sonsuz değerli adil şans, yavaş yavaş bizden alınıyor. Ve tabii ki bu, hikâyenin tamamı değil. Bu kör, kişisiz güçler, bireysel özgürlük ve demokratik kurumların tek düşmanı değil. Daha az soyut karakterde başka güçler de var; amaçları benzerleri üzerinde kısmi ya da tam denetim kurmak olan iktidar canlısı bireyler tarafından kasıtlı olarak kullanılabilecek güçler. Elli yıl önce, daha ben bir çocukken, eski kötü günler bitmiş, zulüm ve kıyım, kölelik ve dinden sapanlara yönelik işkence geçmişte kalmış gibi görünüyordu açıkça. Silindir şapka takan, trenle seyahat eden ve her sabah banyo yapan insanlar arasında bu korkular söz konusu bile değildi artık. Ne de olsa yirminci yüzyılda yaşıyorduk. Birkaç yıl sonra, bu her gün banyo yapan ve kiliseye silindir şapkayla giden insanlar, cahil Afrikalı ve Asyalıların hayal bile edemeyecekleri ölçüde vahşet işlediler. Yakın tarihin ışığında, bu tür bir şeyin bir daha olamayacağını varsaymak aptallık olur. Tekrar olabilir ve kuşkusuz olacaktır. Ama yakın gelecekte <em>1984</em>’ün cezalandırmacı yöntemlerinin yerlerini <em>Cesur Yeni Dünya</em>’nın pekiştirme ve manipülasyonlarına bırakacaklarına inanmak için bazı nedenler var.</p>

    <p>İki tür propaganda vardır –propagandayı yapan ve propaganda yapılan insanların aydınlanmış özçıkarları ile uyumlu davranış lehindeki akılcı propaganda; bir de hiç kimsenin aydınlanmış özçıkarıyla uyumlu olmayan, ama tutkular, kör itkiler, bilinçdışı arzu ve korkulara hitap eden, onlar tarafından dikte edilen usdışı propaganda. Bireylerin davranışları söz konusu olduğunda, aydınlanmış özçıkardan daha yüceltilmiş güdüler vardır; ama toplu davranışın politika ve ekonomi alanlarında ele alınması gerektiğinde, aydınlanmış özçıkar herhalde en etkili güdüdür. Eğer politikacılar ve seçmenleri, her zaman, kendilerinin ve ülkelerinin uzun erimli özçıkarlarını geliştirecek biçimde hareket erseydiler, bu dünya bir yeryüzü cenneti olurdu. Böyleyken, salt en az övgüye değer tutkularını tatmin etmek için, çoğu zaman kendi çıkarları aleyhinde davranmışlardır; sonuçta dünya bir sefalet yeridir. Aydınlanmış özçıkarla uyumlu davranış lehindeki propaganda, tam ve dürüstçe ortaya konulan eldeki en iyi kanıtlara dayalı mantıksal savlar aracılığıyla akla hitap eder. Özçıkarın aşağısındaki itkiler tarafından dikte edilen davranışın lehindeki propaganda ise sahte, yalan yanlış veya eksik kanıtlar sunar; mantıksal tartışmadan kaçar ve kurbanlarını salt savsözlerin tekrarıyla, iç veya dış günah keçilerinin ateşli kınanmalarıyla, Tanrı veya en kinik türden <em>realpolitik</em> adına işlenen vahşetlerin bir dinsel ilke ya da vatandaşlık görevi sorunu halini alması için, en alçak tutkuların en yüksek ideallerle kurnazca birleştirilmesiyle etkilemeye çalışır.</p>

    <p>John Dewey’in sözleriyle, “Ortak insan doğasına, onun genelde gizli güçlerine, özelde de akıl ve doğruluğa cevap verme gücüne inancın tazelenmesi, totaliterizme karşı, maddi başarının sergilenmesinden veya özel yasal ve politik biçimlere sofuca tapınıştan daha sağlam bir dayanaktır. Akıl ve doğruluğa cevap verme gücü hepimizde vardır. Fakat, ne yazık ki, akıldışı ve yanlışlığa cevap verme eğilimi de hepimizde var –özellikle yanlışlığın hoşa giden bir duygu uyandırdığı veya akıldışına seslenmenin varlığımızın ilkel, alt-insan derinliklerinde yanıt veren bir teli titrettiği durumlarda. Belli etkinlik alanlarında insanlar akıl ve doğruluğa cevap vermeyi çok tutarlı biçimde öğrendiler. Bilgi dolu makalelerin yazarları, bilimadamı ve teknolojisi arkadaşlarının tutkularına hitap etmezler. Gerçekliğin belli bir görünüşü hakkında, bilebildikleri kadarıyla, hakikati ortaya koyarlar, gözlemledikleri olguları açıklamak için aklı kullanır ve bakış açılarını, diğer insanlardaki akla seslenen savlarla desteklerler. Bütün bunlar fiziksel bilim ve teknoloji alanında oldukça kolay. Politika, din ve ahlak alanlarında ise çok daha zor. Bu alanlarla ilgili olgular, çoğunlukla, elimizin altından kayar. Olguların anlamına gelince, bu kuşkusuz, onları yorumlamak için seçtiğiniz özel düşünce sistemine bağlıdır. Akılcı hakikat arayıcısının karşısına çıkan bunlardan ibaret de değildir. Kamusal ve özel yaşamdan, çoğu zaman, ilgili olguları toplamaya ve önemlerini tartmaya hiç vakit yoktur. Yetersiz kanıt ve mantığınkinden çok daha az sürekliliği olan bir ışıkla hareket etmeye zorlanırız. Dünyanın en iyi niyetiyle bile, her zaman tamamen doğru, tutarlı biçimde de akılcı olamayız. Bütün yapabileceğimiz koşulların izin verdiği ölçüde doğru ve akılcı olmak, değerlendirmemiz için bize başkalarınca sunulan sınırlı hakikat ve kusurlu uslamlamalara olabildiğince cevap vermektir.</p>

    <p>“Eğer bir ulus hem cahilse hem de özgür olmayı umuyorsa,” diyordu Jefferson, “hiç olmayan ve olmayacak bir şeyi ummaktadır... Bilgisiz halk güvende olmaz. Basının özgür olduğu, her insanın okuyabildiği yerde, herkes güvendedir.” Atlas Okyanusu’nun öbür yakasında, bir başka tutkulu akıl mümini, yaklaşık olarak aynı sıralarda, neredeyse aynı şeyleri düşünüyordu. John Stuart Mill, babası yararcı filozof James Mill hakkında şöyle yazmıştı: “İzin verildiğinde, aklın insanların zihinlerini etki altına alacağına güveni öylesine tamdı ki, nüfusun tamamı okuyabilse, her türlü düşünce onlara yazılı veya sözlü olarak iletilebilse ve seçme haklarıyla, benimsedikleri fikirlere sonuç kazandırabilecek bir yasama meclisi seçebilseler, her şeyin kazanılabileceğine inanıyordu.” <em>Her şey güvende, her şey kazanılacaktı.</em> Bir kez daha on sekizinci yüzyıl iyimserliğini ayırt edebiliyoruz. Doğrudur, Jefferson iyimser olduğu denli gerçekçiydi. Acı deneyimle biliyordu ki, basının özgürlüğü utanç verici biçimde kötüye de kullanılabilirdi. “Gazetede,” demişti, “görülen hiçbir şeye artık inanılamaz.” Yine de şöyle ısrar ediyordu (ve biz onunla ancak hemfikir olabiliriz): “Doğruluğun sınırları içinde, basın soylu bir kurumdur, bilimin ve sivil özgürlüğün eşit biçimde dostudur.” Tek kelimeyle, kitle iletişimi ne iyi, ne de kötüdür; sadece bir güçtür, tüm diğer güçler gibi, iyiye de kullanılabilir, kötüye de. Bir şekilde kullanıldıklarında, basın, radyo ve sinema demokrasinin hayatta kalabilmesi için zorunludur. Öbür şekilde kullanıldıklarında, diktatörün cephaneliğindeki en güçlü silahlardır. Neredeyse her girişim alanında olduğu gibi, kitle iletişimi alanında da teknolojik ilerleme, Küçük Adam’a zarar vermiş, Büyük Adam’a yaramıştır. Elli yıl kadar önce, her demokratik ülke, çok sayıdaki küçük dergisi ve yerel gazetesiyle övünebilirdi. Binlerce yerel editör binlerce bağımsız düşünceyi dile getirirdi. Burada ya da başka bir yerde, neredeyse herkes neredeyse basılı her şeyi elde edebilirdi. Bugün basın yine yasal olarak özgür; ama küçük gazetelerin çoğu yok oldu. Kâğıt hamurunun, modern baskı makinelerinin ve ajans haberinin maliyeti, Küçük Adam için çok fazla. Totaliter Doğu’da politik sansür var ve kitle iletişim araçları Devlet tarafından kontrol edilmekte. Demokratik Batı’da ekonomik sansür var ve kitle iletişim araçları İktidar Seçkinleri tarafından kontrol edilmekte. Maliyetleri yükseltmek ve iletişim iktidarını birkaç büyük şirketin elinde toplamak, Devlet sahipliği ve hükümet propagandasından daha az itiraz edilebilecek şeyler; ama kesinlikle Jeffersongil bir demokratın onaylayabileceği bir şey değil.</p>

    <p>Propaganda konusunda, evrensel okuryazarlık ve özgür basının geçmişteki savunucuları sadece iki olasılık öngörmüşlerdir: Propaganda ya doğru ya da yanlış olabilir. Hepsinden çok bizim Batılı kapitalist demokrasilerimizde gerçekte meydana geleni önceden görememişlerdir –esas olarak ne doğru ne de yanlışla ilgilenmeyen, gerçekdışıyla, az çok büsbütün gereksiz olanla ilgilenen, muazzam bir kitle iletişimi endüstrisinin gelişmesini. Tek kelimeyle, insanın neredeyse sonsuz olan eğlence/oyalanma açlığını hesaba katma noktasında hata yaptılar.</p>

    <p>Geçmişte çoğu insan hiçbir zaman bu açlığı tam olarak doyurma şansını elde edememiştir. Eğlenceler için can atıyor olabilirlerdi, ama eğlenceler sunulmuyordu. Noel senede bir anca gelirdi, ziyafetler “ağırbaşlı ve nadir”di, çok az okuyucu ve okunacak çok az şey vardı; mahalle sinema salonuna en yakın şey, etkinliklerin sık olmakla birlikte biraz tekdüze olduğu semt kilisesiydi. Şimdi egemen olan koşullarla uzaktan da olsa kıyaslanabilecek koşullar için, halkın eğlencenin birçok türünün –şiirsel dramalardan gladyatör dövüşlerine, Virgil okumalarından seyirlik dövüşlere, konserlerden askeri gösteri ve halka açık idamlara– sık, uluorta dozlarıyla iyi saatte tutulduğu Roma’ya dönmemiz gerekir. Ama Roma’da bile, gazeteler ve dergilerin, radyo, televizyon ve sinemanın şimdi sunduğu dur durak bilmeyen eğlence/oyalanmaya benzer bir şey yoktu. <em>Cesur Yeni Dünya</em>’da en büyüleyici yapıdaki aralıksız eğlenceler (duyusal filmler, toplu seks poplu seks, merkezkaçlı zıplayan kukla) toplumsal ve politik durumun gerçekliklerine çok fazla dikkatlerini yöneltmekten insanları alıkoymak için, kasten politika araçları olarak kullanılmaktadır. Dinin öteki dünyası eğlencenin öteki dünyasından farklıdır; ama yine de en açık biçimde “bu dünyaya ilişkin” olmama konusunda birbirlerine benzerler, ikisi de oyalanmadır ve çok uzun süre yaşanırlarsa, ikisi de, Marx’ın deyişiyle, “halkın afyonu”, dolayısıyla da özgürlük için bir tehdit olabilir. Sadece temkinli olanlar özgürlüklerini koruyabilir; sadece sürekli ve zekice bulunmaları gereken yerde olanlar, kendilerini demokratik yollarla etkili biçimde yönetmeyi umut edebilirler. Üyelerinin çoğu, zamanlarının büyük kısmını yerinde, burada ve şimdi, hesaplanabilir gelecekte değil, başka bir yerde, spor ve pembe dizilerin, mitolojinin ve metafizik düşlemin gereksiz öteki dünyalarında geçiren bir toplum, kendisini kontrol ve manipüle edenlerin sınır ihlallerine direnmekte zorlanacaktır.</p>

    <p>Bugünün diktatörleri, propagandalarında, daha çok tekrarlama, bastırma ve akılcılaştırmaya bel bağlamış durumdalar –doğru kabul edilmesini arzuladıkları savsözlerin tekrarlanmasına, görmezden gelinmesini arzuladıkları olguların bastırılmasına, Parti veya Devlet’in çıkarları için kullanılabilecek tutkuların uyandırılmasına ve akılcılaştırılmasına. Manipülasyon sanatı ve bilimi daha iyi anlaşıldıkça, geleceğin diktatörleri, kuşkusuz bu teknikleri, Batı’da şu anda bireysel özgürlüğün korunması ve demokratik kurumların ayakta kalması için şart olan akılcı propagandayı bir gereksizler denizinde boğmakla tehdit eden dursuz duraksız eğlence/oyalanmalarla birleştirmeyi öğreneceklerdir.</p>
  </div>
</body>
</html>