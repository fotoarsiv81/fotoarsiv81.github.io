<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">V. Diktatörlükte Propaganda</h1>

    <p>İkinci Dünya Savaşı’ndan sonraki duruşmasında, Hitler’in Silahlanma Bakanı Albert Speer, Nazi zulmünü göze çarpan bir keskinlikle betimleyip, yöntemlerini çözümlediği uzun bir konuşma yaptı. “Hitler’in diktatörlüğü,” demişti, “tarihteki tüm benzerlerinden temel bir noktada ayrılır. Modern teknik gelişmenin günümüz dönemindeki ilk diktatörlüktü, kendi ülkesine tahakküm için tüm teknik araçlardan tam olarak yararlanan bir diktatörlük. Radyo ve hoparlör gibi teknik araçlar yardımıyla, seksen milyon insan bağımsız düşüncelerden mahkûm edildi. Tek adamın iradesine tabi kılınmaları böyle olanaklıydı... Daha önceki diktatörlerin en alt düzeyde bile iyi yetişmiş yardımcılara –bağımsız düşünüp hareket edebilen adamlara– ihtiyacı vardı. Modern teknik gelişme dönemindeki totaliter sistem bu tür adamlar olmadan da yapabilir; aşağıdaki liderliği mekanikleştirmek mümkündür. Bunun bir sonucu olarak, emirleri eleştirmeden alan yeni insan türü doğdu.”</p>

    <p>Benim kehaneti andıran masalımın <em>Cesur Yeni Dünya</em>’sında teknoloji Hitler’in döneminde ulaştığından çok daha ileri bir noktaya varmıştır, bunun sonucunda emir alanlar Nazi benzerlerinden çok daha az eleştirel, emir veren seçkinlere daha itaatkârdı. Üstelik, genetik olarak standartlaştırılmış ve doğumdan sonra, aşağı işlevlerini yerine getirmeleri için şartlandırılmışlar ve bu nedenle neredeyse makineler kadar tahmin edilir biçimde davranacaklarına güvenilmiştir. Sonraki bir bölümde göreceğimiz üzere, “alt liderlik”in bu şartlandırması şu anda Komünist diktatörlüklerde süren şeydir. Çinliler ve Ruslar sadece ilerleyen teknolojinin dolaylı etkilerine bel bağlamıyorlar; zihin ve bedenleri acımasız ve, her açıdan, çok etkili bir şartlandırma sistemine tabi tutarak, doğrudan doğruya alt liderlerinin psiko-fiziksel organizmaları üzerinde çalışıyorlar. “Pek çok insan,” demişti Speer, “ulusların bir gün gelip de teknik araçlarla tahakküm altına alınacakları kâbusuyla korkuya kapılmıştı. Bu kâbus Hitler’in totaliter sisteminde neredeyse gerçek olmuştu.” Neredeyse, ama tam değil. Nazilerin beyin yıkamak ve alt liderliklerini şartlandırmak için zamanları –galiba zekâları ve yeterli bilgileri de– yoktu. Bu, öyle görünüyor ki, başarısızlığa uğramalarının nedenlerinden biri.</p>

    <p>Hitler’den bu yana geleceğin diktatörünün emrindeki teknik aygıtlar cephaneliği bir hayli genişledi. Radyo, hoparlör, kamera ve döner-baskının yanı sıra, günümüzün propagandacısı televizyonu kullanarak müşterisinin sesini olduğu kadarıyla görüntüsünü de yayabilir, ses ve görüntüyü manyetik bandın makaralarına kaydedebilir. Teknolojik ilerleme sayesinde, Büyük Birader artık neredeyse Tanrı kadar her yerde hazır ve nazır olabiliyor. Sadece teknik cephede de güçlenmedi geleceğin diktatörünün eli. Hitler’den bu yana, propagandacınının, telkincinin, beyin yıkamacının özel alanı olan uygulamalı psikoloji ve nöroloji alanlarında da çok sayıda çalışma gerçekleştirildi. Geçmişte insanların zihinlerini değiştirme sanatındaki bu uzmanlar görgücüydü. Deneme-yanılma yöntemiyle neden etkili olduklarını tam bilmeden, çok etkili biçimde kullandıkları belli sayıda teknik ve yöntemi buldular. Bugün zihin kontrol sanatı bir bilim olma yolundadır. Bu bilimin uygulamacıları ne yaptıklarını ve niçin yaptıklarını biliyorlar. İşlerinde, büyük bir deneysel tanıklık temeli üzerine sağlam biçimde kurulmuş teori ve hipotezler onlara yol gösteriyor. Yeni içgörüler ve bu içgörülerin olanaklı kıldığı yeni teknikler sayesinde, “Hitler’in totaliter sisteminde neredeyse gerçekleştirilmiş olan” kâbus yakında bütünüyle gerçekleşebilir.</p>

    <p>Ama bu yeni içgörü ve teknikleri tartışmadan önce, Nazi Almanyasında neredeyse gerçek olan kâbusa bir göz atalım. Hitler ve Goebbels’in “seksen milyon insanı bağımsız düşünceden mahrum etmek ve onları tek insanın iradesine tabi kılmak” için kullandıkları yöntemler nelerdi? Ve bu korkutacak derecede başarılı yöntemlerin dayandırıldığı insan doğası kuramı neydi? Bu sorular, büyük ölçüde, Hitler’in kendi sözleriyle yanıtlanabilir. Üstelik ne kadar açık ve kurnazca sözlerdir onlar! Irk Tarihi ve İlahi Takdir gibi büyük soyutlamalar üzerine yazdığında Hitler kesinlikle okunmaz olur. Ama Alman kitleleri ve onlara tahakküm edip yönlendirmek için kullandığı yöntemler üzerine yazdığında, üslubu değişir. Saçmalık yerini akla bırakır, tumturak da duygusuz ve kinik bir açık seçikliğe. Felsefi çabalarında Hitler ya belirsiz biçimde hayal kuruyordur ya da başka insanların yarım yamalak fikirlerini yeniden üretmektedir. Kalabalıklar ve propagandaya ilişkin yorumlarındaysa birinci elden deneyimle bildiği şeyler üzerine yazmaktadır. Başarılı biyografi yazan Mr. Alan Bullock’ın sözleriyle, “Hitler tarihteki en büyük demagogdu. ‘Sadece bir demagogdu’ diye ekleyenler, kitle politikası çağında politik iktidarın doğasını takdir etmekte başarısızdır. Kendisinin de dediği gibi, ‘Lider olmak, kitleleri harekete geçirebilmek demektir.’” Hitler’in amacı da önce kitleleri harekete geçirmek, ardından, geleneksel bağlılık ve ahlaklarından kopardıktan sonra, onlara (çoğunluğun hipnozlu rızasıyla) kendi tasarımı olan yeni bir otoriter düzen aşılamaktı. “Hitler,” diye yazıyordu Hermann Rauschning 1939’da, “Katolik kilisesine ve Cizvit tarikatına derin bir saygı duymaktadır; Hıristiyan öğretilerinden dolayı değil, geliştirip denetledikleri ‘mekanizma’, hiyerarşik sistemleri, çok zekice taktikleri, insan doğasına ilişkin bilgileri ve inançlıları yönetirken insan zaaflarını akıllıca kullanmaları dolayısıyla.” Hıristiyanlık olmaksızın kilisecilik, bir Manastır yönetiminin disiplini, ama Tanrı aşkına ya da kişisel kurtuluşu gerçekleştirmek için değil, Devlet aşkına ve Lider’e dönüşen demagogun daha yüce şanı ve iktidarı için –kitlelerin sistemli hareketinin varacağı hedef buydu.</p>

    <p>Hitler’in, harekete geçirdiği kitleler ve onları nasıl harekete geçirdiği hakkındaki düşüncelerine bir bakalım. Başlangıç ilkesi bir değer yargısıdır: kitleler tamamıyla hakirdir. Soyut düşünmekten âciz ve kendi dolayımsız deneyim çemberlerinin dışındaki her olguya ilgisizdirler. Davranışları bilgi ve akıl tarafından değil, duygular ve bilinçdışı dürtülerce belirlenir. “Olumsuz olduğu kadar olumlu davranışlarının kökleri” de bu duygular ve dürtülere “yerleştirilmiştir”. Başarılı olmak için, bir propagandacı bu içgüdüleri ve duyguları nasıl manipüle edeceğini öğrenmek zorundadır. “Yeryüzünde en büyük devrimleri meydana getiren bu itici güç hiçbir zaman kitleler üzerinde güç kazanmış bir bilimsel öğretiler bütünü olmamış, her zaman için onlara esin veren bir bağlılık ve çoğu zaman onları eyleme geçiren bir tür isteri olmuştur. Kim kitlelere galebe çalmak isterse, onların kalplerinin kapısını açan anahtarı bilmek zorundadır.” –Freud sonrası jargonla, bilinçdışılarının kapısını.</p>

    <p>Hitler en güçlü hitabını, 1923’ün enflasyonuyla yıkılan, sonra 1929 bunalımı ve ardından gelen yıllar tarafından tekrar tekrar yıkılan alt orta sınıfın üyelerine yapmıştır. Söz ettiği “kitleler”, bu şaşkın, yılgın ve kronik kaygılı milyonlardı. Onları daha fazla kitlesel, daha türdeş biçimde alt-insan kılmak için, binlercesini, on binlercesini, bireylerin kişisel kimliğini, hatta temel insanlığını yitirdiği ve kalabalıkla kaynaştığı büyük salon ve alanlara topladı. Bir erkek veya kadın, toplumla iki yolla temas kurar: ya ailesel, mesleksel, dinsel bir grubun bir üyesi olarak ya da bir kalabalığın üyesi olarak. Gruplar, kendilerini oluşturan bireyler kadar ahlaklı ve zeki olabilirler, kalabalık ise karmakarışıktır, kendine ait hiçbir amacı yoktur ve zekice eylem ile gerçekçi düşünme dışında her şeye muktedirdir. Bir kalabalıkta bir araya gelince, insanlar akıl yürütme güçlerini ve ahlaksal seçim yeteneklerini yitirirler. Telkin edilebilirlikleri, herhangi bir yargılarının ya da kendi iradelerinin olmayacağı bir noktaya dek yükseltilebilir. Çok kolay heyecanlanırlar, tüm bireysel veya toplu sorumluluk duygularını yitirir, öfke, coşku ve paniğin ani akınlarına boyun eğerler. Tek kelimeyle, kalabalık içindeki bir adam, büyük dozda, güçlü bir sarhoş edici yutmuş gibi davranır. Benim “sürü zehirlenmesi” dediğim şeyin kurbanıdır. Alkol gibi sürü zehirlenmesi de etkin, dışa dönük bir ilaçtır. Sürü sarhoşu birey, sorumluluk, zekâ ve ahlaktan çılgınca, hayvansı bir sersemliğe kaçar.</p>

    <p>Uzun ajitatörlük kariyeri boyunca Hitler sürü zehrinin etkilerini inceledi ve bu etkileri kendi amaçları için nasıl kullanacağını öğrendi. Konuşmacının, insanların eylemlerini güdüleyen bu “gizli güçler”e yazardan çok daha etkili biçimde hitap edebileceğini keşfetti. Yazar, aklı başında haliyle tek başına oturan bireylere seslenir. Konuşmacı ise, sürü zehriyle iyice doyurulmuş bireyler kitlesine seslenir. Onun merhametine kalmışlardır; eğer işini bilen biriyse, onlara istediğini yaptırır. Bir konuşmacı olarak Hitler, işini olağanüstü derecede iyi biliyordu. Kendi sözleriyle, “ihtiyaç duyduğu sözcüğün dinleyicilerinin canlı duygularından kendisine önerileceği, dönüşünde de dinleyicilerinin dosdoğru kalbine gideceği biçimde, büyük kitlenin önderliğini takip edebilen” biriydi. Otto Strasser onu “bütün bir ulusun en gizli arzularını, en az kabul edilebilir içgüdülerini, ıstıraplarını ve kişisel isyanlarını ilan eden bir hoparlör” olarak adlandırmıştı. Madison Avenue “Güdüsel Araştırma”ya girişmeden yirmi yıl önce, Hitler sistemli biçimde Alman yığınlarının gizli korku ve umutlarını, arzularını, kaygı ve düş kırıklıklarını araştırıp istismar ediyordu. İşte “gizli güçler”i manipüle ederek reklam uzmanları bizi mallarını –diş macunu, bir paket sigara, politik bir aday– almaya ikna etmektedirler. İşte bu gizli güçlere –ve Madison Avenue için kurcalamaya gelmeyecek kadar tehlikeli diğer güçlere– hitap ederek Hitler, Alman ulusunu kendilerine bir <em>Fuehrer,</em> akıldışı bir felsefe ve İkinci Dünya Savaşı’nı almaya ikna etmiştir.</p>

    <p>Kitlelerden farklı olarak entelektüellerin bir ussallık beğenisi ve gerçeklere ilgisi vardır. Eleştirel zihin alışkanlıkları, çoğunluk üzerinde çok iyi işleyen propagandaya onları dirençli kılar. Kitleler arasında “içgüdü kutsaldır ve inanç içgüdüden gelir... Sağlıklı halk bir insan topluluğu oluşturmak için içgüdüsel olarak saflarını sıklaştırırken,” (söylemeden geçiyor, ama tabii ki bir liderin önderliğinde) “entelektüeller çiftlik bahçesindeki tavuklar gibi bir o yana bir bu yana koştururlar. Onlarla tarih yapılmaz; bir topluluğu oluşturan öğeler olarak kullanılamazlar.” Entelektüeller kanıt isteyen ve mantıksal tutarsızlıklarla yanılgılar karşısında sarsılan insanlardır. Aşırı basitleştirmeyi aklın ilk günahı olarak görürler ve propagandanın geçer akçeleri olan sloganlar, niteliksiz önermeler ve yüzeysel genellemelerle işleri olmaz. “Her etkileyici propaganda,” diye yazmıştı Hitler, “bir iki yalın gerekliliğe hasredilmeli ve sonra bir iki basmakalıp formülle ifade edilmelidir.” Bu basmakalıp formüller sürekli tekrarlanmalıdır, çünkü “sadece sürekli tekrar, bir fikri bir kalabalığın hafızasına işlemekte başarılı olur.” Felsefe bize apaçık görünen şeyler hakkında kuşku duymayı öğretir. Propaganda ise, yargımızı ertelemenin ya da kuşku duymanın akla yatkın olduğu konuları “apaçık” kabul etmeyi öğretir bize. Demagogun amacı, kendi önderliğinde toplumsal kenetlenme yaratmaktır. Ama Bertrand Russell’ın değindiği üzere, “skolastisizm, Marksizm ve faşizm gibi ampirik temelleri olmayan dogma sistemleri müritleri arasında toplumsal kenetlenme üretme avantajına sahiptir.” O nedenle demagojik propagandacı istikrarlı biçimde dogmatik olmalıdır. Tüm anlatımlarını hiçbir niteleme olmaksızın yapar. Çizdiği dünya resminde gri yoktur; her şey ya şeytani biçimde siyah ya da ulvi biçimde beyazdır. Hitler’in sözleriyle, propagandacı “uğraşılması gereken her soruna karşı sistemli olarak tek yanlı bir tutum” benimsemelidir. Asla kendisinin hatalı olabileceğini ya da farklı bir bakış açısı olan insanların kısmen de olsa haklı olabileceğini kabul etmemelidir. Karşıtlarla tartışılmamalıdır; onlara saldırmak, bağırmak, eğer çok can sıkarlarsa, onları tasfiye etmek gerekir. Ahlaken yufka yürekli olan entelektüel böyle bir şey karşısında şaşkınlığa uğrar. Ama kitleler her zaman için “aktif biçimde saldırgan olanın haklı olduğu”na inanırlar.</p>

    <p>Hitler’in kitle halindeki insana dair görüşü böyleydi. Çok sığ bir görüş. Aynı zamanda da yanlış bir görüş değil miydi? Ağaç meyvesinden tanınır ve öyle korkunç derecede etkili olduğu kanıtlanan tekniklere ilham veren, insan doğasına ilişkin bir teorinin en azından bir parça doğruluk içermesi gerek. Erdem ve zekâ, küçük gruplardaki diğer bireylerle serbestçe ilişkiye giren bireyler olan insanlara aittir. Günah ve aptallık da öyle. Ama demagogun hitap ettiği alt-insan akılsızlığı, kurbanlarını eyleme sürüklediğinde güvendiği ahlaksal embesillik, bireyler olarak erkek ve kadınların değil, kitle halindeki erkek ve kadınların karakteristiğidir. Akılsızlık ve ahlaksal aptallık karakteristik olarak insanın özniteliği değil, sürü zehirlenmesinin belirtileridir. Tüm dünyadaki daha üst dinlerde, kurtuluş ve aydınlanma bireyler içindir. Gök krallığı bir insanın kafasının içindedir, kalabalığın kolektif kafasızlığında değil. İsa iki ya da üç kişinin bir arada olduğu yerde bulunacağına söz verdi. Binlerce insanın birbirini sürü zehriyle zehirlediği yerlerde olmak konusunda ise hiçbir şey demedi. Naziler döneminde, çok büyük sayılarda insanlar çok büyük miktarda zamanı A noktasından B noktasına ve tekrar A noktasına düzenli sıralar halinde uygun adım yürümeye harcamak için zorlandı. “Bütün milleti uygun adım yürütmek anlamsız bir zaman ve enerji kaybı olarak görünebilir. Ancak çok sonraları,” diye eklemektedir Hermann Rauschning, “bunda, amaçlarla araçların iyi değerlendirilmiş bir ayarlanmasına dayalı girift bir niyetin bulunduğu anlaşıldı.” Uygun adım yürümek insanın düşüncelerini böler. Uygun adım yürümek düşünceyi öldürür. Uygun adım yürümek bireyselliği sona erdirir. Uygun adım yürümek, halkı, ta ki ikinci doğa haline gelinceye kadar, mekanik, yarı ayinsi bir etkinliğe alıştırmak için gerçekleştirilen kaçınılmaz büyü fiskesidir.”</p>

    <p>Kendi bakış açısından ve ürkütücü işini yapmayı seçtiği düzeyde, Hitler insan doğasına ilişkin değerlendirmesinde kusursuz ölçüde haklıdır. Erkek ve kadınlara, kalabalıkların ya da sıkı denetimli toplulukların üyeleri olarak değil, bireyler olarak bakan bizler için Hitler korkunç biçimde hatalıdır. Hızlı nüfus artışı, hızlı aşırı örgütlenme ve kitle iletişiminin gelmiş geçmiş en verimli araçlarının çağında, bir şeyin bütünlüğünü nasıl koruyabilir ve değerini nasıl yeniden ileri sürebiliriz? Bu hâlâ sorulabilen ve belki etkili biçimde cevaplanabilen bir soru. Bundan bir kuşak sonra cevaplamak için çok geç, hatta belki de, geleceğin boğucu kolektif ikliminde, bu soruyu sormak imkânsız olacak.</p>
  </div>
</body>
</html>