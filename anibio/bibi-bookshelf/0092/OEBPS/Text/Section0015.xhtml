<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">IX. Bilinçaltı İkna</h1>

    <p><em>Düşlerin Yorumu</em>’nun 1919 baskısına eklenen bir dipnotta Sigmund Freud, o sıralar takistoskopla yaptığı deneyleri betimleyen bir makale yayımlamış olan Avusturyalı nörolog Dr. Poetzl’in çalışmasına dikkat çekiyordu. (Takistoskop iki biçimde bulunan bir araçtır –ya deneğin bir saniyenin çok küçük bir anında, içinde gösterilen bir resme baktığı bir seyir kutusudur ya da bir perdenin üzerine bir resmi çok kısa sürede yansıtabilen, yüksek hızlı objektif kapağı olan büyülü bir fenerdir.) Bu deneylerde “Poetzl deneklerden, kendilerine takistoskopta gösterilen bir resimden bilinçli olarak fark ettiklerini çizmelerini istedi... Sonra dikkatini deneklerin hemen o gece gördükleri rüyalara yöneltti ve bir kez daha bu rüyaların gerekli bölümlerini çizmelerini istedi. Yanlış anlamaya hiç yer bırakmayacak biçimde gösterilmiştir ki, seyrettirilen resmin denekçe fark edilmeyen ayrıntıları rüyanın yapımı için malzeme sağlamıştır.”</p>

    <p>Çeşitli değiştirmeler ve arındırmalarla Poetzl’in deneyleri birçok kez tekrarlandı, en son olarak da <em>Amerikan Psikanaliz Derneği’nin Dergisi</em>’ne rüyalar ve “bilinçöncesi algılama” konusunda üç mükemmel makale sunan Dr. Charles Fisher tarafından. Bu arada akademik psikologlar da boş durmadılar. Çalışmaları, Poetzl’in bulgularını doğrulayacak, insanların görüp duyduklarını bildiklerinden aslında çok daha fazlasını gördüklerini, duyduklarını ve bilmeden görüp duydukları şeyin bilinçaltı duygu, düşünce ve davranışlarını etkileyebileceğini göstermiştir.</p>

    <p>Katışıksız bilim sonsuza dek katışıksız bilim olarak kalmaz. Er geç uygulamalı bilime ve en sonunda teknolojiye dönüşme eğilimindedir. Teori endüstriyel pratiğe dönüşür, bilgi güç halini alır ve formüllerle laboratuvar deneyleri bir başkalaşım geçirip hidrojen bombası olarak ortaya çıkar. Şimdiki örnekte Poetzl’e ait küçük, katışıksız bilim parçası ve tüm diğer katışıksız, küçük bilim parçaları başlangıçtaki katışıksızlıklarını şaşırtıcı derecede uzun bir süre korudular. Sonra, 1957 güzünün başlarında, yani Poetzl’in orijinal makalesinin yayımlanmasından tam kırk yıl sonra, katışıksızlıklarının tarihe karıştığı ilan edildi; uygulanmış, teknoloji alanına girmişlerdi. Duyuru hatırı sayılır bir heyecan uyandırdı ve bütün uygar dünyada üzerine yazılıp konuşuldu. Ve bunda da şaşılacak yan yok; çünkü “bilinçaltına yansıtma” tekniği, adına böyle deniyordu, kitle eğlencesiyle gizlice birleştirilmişti ve uygar insanların hayatında kitle eğlencesi şu anda Orta Çağlarda dinin oynadığına benzer bir rol oynamaktadır. Çağımıza pek çok takma ad verildi –Kaygı Çağı, Atom Çağı, Uzay Çağı gibi. Aslında pekâlâ Televizyon Bağımlılığı Çağı, Pembe Dizi Çağı, Diskjokey Çağı denebilirdi. Böylesi bir çağda, Poetzl’in katışıksız biliminin bilinçaltına yansıtma tekniği biçiminde uygulandığının ilan edilmesi, dünyanın kitlece eğlenenleri arasında en yoğunundan bir ilgi uyandırması düşünülemez. Çünkü bu yeni teknik doğrudan onları hedef almıştır ve amacı kendilerine yapılacak olanın farkına varmadan zihinlerini manipüle etmektir. Özel olarak tasarlanmış takistoskoplar sayesinde sözler veya resimler bir milisaniye veya daha kısa süre içinde televizyon ekranlarına veya sinema perdesine program <em>esnasında</em> (öncesinde veya sonrasında değil) yansıtılacaktı. “Coca-Cola iç” ya da “Bir Camel yak” sözleri, sevgililerin kucaklaşmaları üzerine, kalbi kırık annenin gözyaşları üzerine bindirilecek ve izleyenlerin optik sistemleri bu gizli mesajları kaydedecek, bilinçaltı zihinleri mesajlara tepki verecek ve bu esnada bilincinde olarak gazoz ve tütün için bir istek duyacaklardır. Bu arada da diğer gizli mesajlar bilinçli işitim için çok usulca fısıldanacak ya da ciyak ciyak öttürülecek. Dinleyici bilinç düzeyinde “Canım, seni seviyorum” gibi bir ifadeye dikkatini yöneltirken, bilinçaltı düzeyde, farkındalık eşiğinin berisinde, inanılmaz derecede hassas kulakları ve bilinçaltı zihni deodorantlarla laksatiflere dair son haberleri alıyor olacaktır.</p>

    <p>Bu türden ticari propaganda gerçekten işe yarar mı? Ticari firma tarafından üretilen ve bilinçaltına yansıtma tekniğini açığa çıkaran ilk tanıklık oldukça muğlaktır ve bilimsel bir bakış açısından, hiç de yeterli değildir. Bir sinemada film gösterimi boyunca düzenli aralıklarla tekrarlandıktan sonra, daha çok patlamış mısır al emri, denildiğine göre, on dakika aradaki patlamış mısır satışlarında yüzde elli artışa neden olmuş. Ama tek bir deney pek az şey kanıtlar. Üstelik bu özel deney zayıf biçimde kurulmuştur. Hiç kontrol yoktu ve sinema izleyicisinin patlamış mısır tüketimini kuşkusuz etkileyen birçok değişkeni hesaba katma yönünde en ufak bir girişimde bulunmamıştır. Bilinçaltı algılama üzerine bilimsel araştırma yapanların yıllarca biriktirdiği bilgiyi uygulamanın en etkili yolu da bu mudur hem? Sırf ürünün adıyla onu alma emrini yansıtarak, satış direncini kırmak ve yeni müşteriler kazanmak gerçekten olası mıdır? Bu soruların her ikisinin de yanıtı çok açık ki olumsuzdur. Ama bu demek değildir ki nörolog ve psikologların bulgularının hiçbir pratik önemi yoktur. Maharetle uygulandığında, Poetzl’in hoş, küçük, katışıksız bilim parçası pekâlâ kuşku duymayan zihinlerin manipülasyonu için güçlü bir araç olabilir.</p>

    <p>Fikir verici birkaç değini için şimdi patlamış mısır satıcılarından, aynı alanda daha az gürültüyle, ama daha çok hayal gücü ve daha iyi yöntemlerle deney yapanlara geçelim. Zihinlerin bilinç düzeyinin altında manipüle edilmesi yönteminin “yanarsönerli aşılama” diye bilindiği Britanya’da, araştırmacılar bilinçaltı ikna için doğru psikolojik koşulları yaratmanın pratik önemini vurguladılar. Alıcı hafif bir hipnotik trans halinde, belli uyuşturucuların etkisi altında olduğunda ya da hastalık, açlık veya her türden fiziksel, duygusal baskıyla güçten düştüğünde; farkındalık eşiğinin üzerindeki bir telkinin etkili olması daha muhtemeldir. Ama bilinç eşiğinin üzerindeki telkinler için doğru olan, eşiğin altındaki telkinler için de doğrudur. Tek kelimeyle, bir insanın psikolojik direnç düzeyi ne kadar düşük olursa, yanarsönerli olarak aşılanan telkinlerin etkisi o kadar fazla olacaktır. Yarının bilimsel diktatörü fısıldama makineleri ve bilinçaltına yansıtma aygıtlarını okullara ve hastanelere (çocuklarla hastalar ileri derecede telkine açıktırlar) ve de dinleyicilere telkin edilebilirliği yükselten hitabet veya ritüellerle bir ön yumuşatma etkisinin verilebileceği, halka açık her türlü yere kuracaktır.</p>

    <p>Bilinçaltı telkinin etkili olmasını bekleyebileceğimiz koşullardan şimdi telkinlerin kendisine dönüyoruz. Hangi durumlarda propagandacı dikkatini kurbanlarının bilinçaltı zihinlerine yöneltmelidir? Doğrudan emirler (“Patlamış mısır al” veya “Oyunu Jones’a ver”) ve sınırlanmamış hükümlerin (“Sosyalizm iğrençtir” veya “X’in diş macunu ağız kokusunu giderir”) sadece zaten Jones’dan ve patlamış mısırdan yana olan, üretim araçlarının kamusal mülkiyetinin ve vücut kokularının tehlikelerine karşı zaten tetikte olan zihinler üzerinde etkili olması muhtemeldir. Ama var olan bağlılığı güçlendirmek yeterli değildir; propagandacı, eğer aldığı parayı hak ediyorsa, yeni bağlılık yaratmalı, aldırışsız ve kararsızları kendi yanına çekmeyi bilmeli, hasmı yatıştırabilmeli, hatta doğru yola döndürebilmeli. Bilinçaltı iddia ve emre bilinçaltı iknayı eklemesi gerektiğini de bilir.</p>

    <p>Farkındalık eşiğinin üzerinde, en etkili usdışı ikna yöntemlerinden biri, eşleştirme yoluyla ikna denebilecek olanıdır. Propagandacı seçilen ürünü, adayını veya davasını belli bir kültürde insanların çoğunun sorgusuz sualsiz iyi gözüyle baktığı bir şeyin veya kişinin imgesiyle, fikriyle keyfi biçimde eşleştirir. Böylelikle, bir satış kampanyasında kadın güzelliği keyfi biçimde buldozerden idrar söktürücüye her şeyle eşleştirilebilir; politik bir kampanyada yurtseverlik <em>ırk ayrımcılığından</em> birleşmeye her davayla, Mahatma Gandhi’den Senatör McCarthy’ye her insanla eşleştirilebilir. Yıllar önce, Orta Amerika’da, kullanan kişilere karşı beni sarsılmış bir hayranlıkla dolduran bir eşleştirme yoluyla ikna örneği gözlemledim. Guatemala dağlarında tek önemli sanat yapıtı, ürünlerini Yerlilere satan yabancı şirketlerin ücretsiz dağıttığı renkli takvimlerdir. Amerikan takvimleri köpeklerin, doğa manzaralarının, yarı çıplak haldeki genç kadınların resimlerini gösteriyordu. Ama Yerliler için köpekler, sadece yararlı nesneler; manzaralar, onların gereğinden fazla gördüğü şeylerdir ve yarı çıplak sarışınlar ilgilerini çekmez, belki biraz da iticidir. Bunun sonucunda Amerikan takvimleri Alman takvimlerinden çok daha az popülerdi; çünkü Alman reklamcılar, Yerlilerin neye değer verdiğini ve ilgi duyduğunu anlama zahmetine katlanmışlardı. Özellikle bir ticari propaganda şaheserini hatırlıyorum. Bir aspirin üreticisi tarafından çıkartılmış bir takvimdi. Resmin dibinde beyaz tabletlerin tanıdık şişesi üzerindeki tanıdık markayı görüyordunuz. Yukarısında ne kar manzarası, ne güz ormanı, ne spanyel köpeği, ne de iri göğüslü kabare kızları vardı. Hayır –açıkgöz Almanlar ağrı kesicileri, bir kümülüs bulutunun üzerinde oturan, Aziz Yusuf, Bakire Meryem, çeşitli azizler ve çok sağında meleğin çevrelediği Kutsal Teslis’in parlak renklerle boyanmış, aşırı canlı bir resmiyle eşleştirmişlerdi. Böylece asetil salisilik asitin mucizevi meziyetleri, Yerlilerin basit ve derinden dindar zihinlerinde Tanrı Baba ve bütün gök ordusu tarafından garanti alana alınmıştı.</p>

    <p>Bu türden eşleştirme yoluyla ikna, bilinçaltına yansıtma tekniklerinin bilhassa iyi uyduğu bir şeydir. New York Üniversitesi’nde Ulusal Sağlık Merkezi’nin desteğiyle gerçekleştirilen bir dizi deneyde, bir kişinin bilinç düzeyinde gördüğü bir imge hakkındaki duygularının, imgeyi bilinçaltı düzeyde bir başka imgeyle ya da daha iyisi, değer taşıyan sözcüklerle eşleştirerek değiştirebileceği bulundu. Böylece, bilinçaltı düzeyde “mutlu” sözcüğüyle eşleştirildiğinde boş, ifadesiz bir yüz gözlemciye gülümsüyor, dostça, sevimli, cana yakın gibi görünüyor. Aynı yüz, yine bilinçaltı düzeyde, “kızgın” sözcüğüyle eşleştirildiğinde, sert bir ifade takınmış ve gözlemciye düşman ve nahoş hale gelmiş. (Bir grup genç kadına aynı zamanda çok erkeksi gelmiş –“mutlu” ile eşleştirildiğinde ise yüzü kendi cinslerinden birine ait gibi görmüşler. Babalar ve kocalar, lütfen not alın.) Ticari ve politik propagandacı için bu buluşlar, apaçık ki, çok önemlidir. Eğer kurbanlarını anormal derecede yüksek telkine açık bir hal içine koyabilirse, bu haldeyken onlara satmak zorunda olduğu kişi, şey ve bir simge aracılığıyla da davayı gösterebilirse ve eğer, bilinçaltı düzeyde, bu şey, kişi veya simgeyi değer taşıyan bir sözcük veya imgeyle eşleştirebilirse, hiç çaktırmadan duygularını ve kanılarını değiştirebilir. New Orleans’taki bir girişimci ticaret grubuna göre, bu tekniği kullanarak filmlerle televizyon oyunlarının eğlence değerini artırmak mümkün olacaktır. İnsanlar güçlü duygular hissetmekten hoşlanırlar, dolayısıyla da trajedileri, korku öykülerini, cinayet sırlarını ve tutku hikâyelerini severler. Bir kavga ya da kucaklaşmanın oyunlaştırılması izleyicilerde güçlü duygular uyandırır. Bilinçaltı düzeyde, doğru sözcükler ve simgelerle eşleştirilirse daha güçlü duygular bile uyandırabilir. Örneğin, <em>Silahlara Veda</em>’nın film versiyonunda, çocuğunu doğururken kadın kahramanın ölümü o sahnenin gösterimi esnasında “acı”, “kan” ve “ölüm” gibi uğursuz sözcükler defalarca kez perdenin üzerine bilinçaltının algılayabileceği biçimde yansıtılarak, olduğundan çok daha üzücü yapılabilirdi. Bilinç düzeyinde sözcükler görülmeyecekti; ama bilinçaltı zihin üzerindeki etkileri çok büyük olabilir, bu etkiler oyunculuk ve diyalogların bilinç düzeyinde uyandırdığı duyguları güçlü biçimde pekiştirebilirdi. Eğer, bir hayli kesin gözüktüğü üzere, bilinçaltına yansıtma sinemaya gidenlerin hissettikleri duyguları sürekli yoğunlaştırabiliyorsa, film endüstrisi iflastan hâlâ kurtarılabilir –yani, eğer televizyon oyunu yapımcıları önce o noktaya varmazlarsa.</p>

    <p>Eşleştirme yoluyla ikna ve bilinçaltına telkin yoluyla duyguların artırılması hakkında söylenenlerin ışığında, yarının politik mitinginin nasıl olacağını hayal etmeye çalışalım. Aday (eğer hâlâ adaylar sorunu varsa) ya da yöneten oligarşinin atanmış temsilcisi herkesin dinlemesi için konuşmasını yapacak. Bu arada takistoskoplar, yani fısıldayan ve ciyaklayan makineler, ancak bilinçaltı zihnin yanıt verebileceği kadar sönük resimlerin projektörleri, sistematik olarak adam ve davasını pozitif yüklü sözcükler ve kutsanmış imgelerle eşleştirerek, devlet veya partinin düşmanlarından ne zaman bahsetse menfur simgeleri yanarsönerli biçimde aşılayarak söylediklerini pekiştirir. Amerika’da Abraham Lincoln’ün anlık görüntüleri ve “halkın yönetimi” sözcükleri kürsünün üzerine yansıtılacaktır. Rusya’da konuşmacı tabii ki Lenin’in bir anlık görüntüleriyle, “halkın demokrasisi” sözcükleriyle ve Marx Baba’nın yalvaçsı sakalıyla eşleştirilecektir. Bütün bunlar, neyse ki gelecekte olduğundan, gülümsemeyi başarabiliriz. Bundan on ya da yirmi yıl sonra, her şey çok daha az eğlenceli gözükecek. Çünkü şu anda sadece bilim kurgu olan, o zaman gündelik politik olgu halini alacaktır.</p>

    <p>Poetzl <em>Cesur Yeni Dünya</em>’yı yazarken her nasılsa atladığım öncülerden biriydi. Benim masalımda “bilinçaltına yansıtmaya” hiç atıf yoktur. Bu ihmalden doğan bir hatadır ve kitabı bugün yeniden yazacak olsaydım, kesinlikle düzeltmem gerekirdi.</p>
  </div>
</body>
</html>