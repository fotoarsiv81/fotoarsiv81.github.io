<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>Cesur Yeni Dünyayı Ziyaret</title>
  <link href="../Styles/style.css" rel="stylesheet" type="text/css"/>
</head>

<body>
  <div class="bolum">
    <h1 class="baslik_1">VIII. Kimyasal İkna</h1>

    <p>Benim masallarımın <em>Cesur Yeni Dünya</em>’sında hiç viski, tütün, yasak eroin, kaçak kokain yoktu. İnsanlar ne sigara ne içki içiyorlar, ne çekiyorlar ne de damardan alıyorlardı. Ne zaman birisi sıkkın ya da moralsiz hissetse, <em>soma</em> denilen kimyasal bileşikten bir veya iki tablet yutmaktaydı. Farazi uyuşturucunun adını aldığım asıl <em>soma,</em> Hindistan’ın Aryan istilacıları tarafından en görkemli dini ayinlerden birinde kullanılan meçhul bir bitkiydi (muhtemelen <em>Asclepias acida</em>). Bu bitkinin köklerinden çıkarılan sarhoş edici sıvı, rahipler ve soylular tarafından özenli bir tören esnasında içilirdi. Vedik ilahilerde bize, <em>soma</em> içenlerin birçok yönden kutsandığı söylenir. Bedenleri güçlenir, yürekleri cesaret, neşe ve coşkuyla dolar, zihinleri aydınlanır ve sonsuz yaşamın dolayımsız bir deneyimiyle ölümsüzlüklerinin güvencesini alırlardı. Ama kutsal içeceğin yan etkileri vardı. <em>Soma</em> tehlikeli bir uyuşturucuydu –o kadar tehlikeli ki, büyük gök tanrısı Indra bile onu içince bazen hasta oluyordu. Alelade ölümlüler aşırı dozdan ölebilirlerdi bile. Ama deneyim o kadar aşkın biçimde mutluluk verici ve aydınlatıcıydı ki, <em>soma</em> içmek yüce bir ayrıcalık gibi görülüyordu. Bu ayrıcalık için hiçbir bedel çok değildi.</p>

    <p><em>Cesur Yeni Dünya</em>’nın <em>soma</em>sı Hintli aslının yan etkilerinden hiçbirini taşımıyordu. Küçük dozlarda bir mutluluk hissi getiriyor, daha büyük dozlarda size hayaller gördürüyor ve üç tablet aldığınızda, birkaç dakika içinde, dinçleştirici bir uykuya dalıyordunuz. Üstelik hiçbir zihinsel ya da fizyolojik bedel yoktu. Cesur Yeni Dünyalılar, sağlıklılarını feda etmeden veya verimliliklerini düşürmeden, karanlık ruh hallerinden ya da gündelik hayatın bildik sıkıntılarından kurtulup tatillere çıkabiliyorlardı.</p>

    <p><em>Cesur Yeni Dünya</em>’da <em>soma</em> alışkanlığı kişiye özel, kötü bir alışkanlık değildi; politik bir kurumdu. Haklar Sözleşmesi tarafından garanti altına alınmış Yaşam, Özgürlük ve Mutluluk Arayışı’nın bizzat özüydü. Ama uyrukların devredilmez ayrıcalıklarının bu en değerlisi, aynı zamanda diktatörün cephaneliğindeki en güçlü yönetim araçlarından biriydi. Bireylerin Devlet’in yararına (ve bu arada, tabii ki, kendi zevkleri için) sistemli olarak uyuşturucu almaları Dünya Denetçileri’nin politikasının ana direklerinden biriydi. Günlük <em>soma</em> istihkakı kişisel uyumsuzluk, sosyal huzursuzluk ve yıkıcı düşüncelerin yayılmasına karşı bir sigortaydı. Din, demişti Karl Marx, halkın afyonudur; <em>Cesur Yeni Dünya</em>’da bu terse çevrilmişti. Afyon, daha doğrusu <em>soma,</em> halkın diniydi. Din gibi uyuşturucunun da teselli ve telafi etme gücü vardı, daha iyi olan başka bir dünyanın hayallerini hatıra getirir, umut verir, inancı güçlendirip iyiliği ödüllendirirdi. Bir şairin yazdığı gibi,</p>

    <blockquote class="siir">
      <p><em>“Tanrı’nın insana tavrını haklı çıkartmakta</em></p>

      <p><em>Milton’ın yapabildiğinden daha fazlasını yapar bira.”</em></p>
    </blockquote>

    <p>Ve <em>soma</em>yla kıyaslandığında biranın en inceliksiz, en güvenilmez türden bir uyuşturucu olduğunu hatırlayalım. Bu Tanrı’nın insana tavrını haklı çıkartma meselesinde Milton’ın teolojik argümanları karşısında alkol neyse, alkol karşısında <em>soma</em> da odur.</p>

    <p>1931’de, gelecek kuşakların, sayesinde hem mutlu hem de yumuşak başlı olmalarını sağlayacak hayali sentetik madde hakkında yazarken ben, tanınmış Amerikalı biyokimyacı Dr. Irvine Page Almanya’dan ayrılmaya hazırlanıyordu, o Almanya ki Dr. Page geride kalan üç yılını Kaiser Willhelm Enstitüsü’nde beynin kimyası üzerinde çalışarak geçirmişti. “Bilimadamlarının kendi beyinlerindeki,” diye yazmıştı doktor son makalelerinden birinde, “kimyasal tepkimeleri araştırabilecek noktaya gelmelerinin neden bu kadar zaman aldığını anlamak güçtür. Ben yoğun kişisel deneyime dayanarak söylüyorum. 1931’de yurda döndüğümde... bu alanda (beyin kimyası alanında) bir iş bulamadığım gibi, en ufak bir ilgi dalgacığı bile uyandıramadım. Bugün, yirmi yedi yıl sonra, 1931’de var olmayan o ilgi dalgacığı, bir biyokimyasal ve psikofarmakolojik araştırma gelgitine dönüştü. Beynin çalışmalarını düzenleyen enzimler inceleniyor. Vücutta, bugüne kadar bilinmeyen <em>adrenochrome</em> ve <em>serotonin</em> gibi (Dr. Page’in keşfedenlerden biri olduğu) kimyasal maddeler ayrıştırıldı ve onların zihinsel ve fiziksel işlevlerimiz üzerindeki uzun erimli etkileri şu anda araştırılıyor. Bu arada sentezle yeni uyuşturucular oluşturuluyor –sinir sisteminin vücudun yöneticisi, bilincin aracı ve dolayımcısı olarak günlük ve saatlik mucizelerini gerçekleştirmesini sağlamakta olan çeşitli kimyasalların etkimelerini pekiştiren, düzelten veya önleyen uyuşturucular. Şu anda baktığımız yerden bu yeni uyuşturucular hakkında en ilginç olgu şudur: bu uyuşturucular geçici olarak beynin kimyasına ve bir bütün olarak organizmaya hiçbir hasar vermeden zihnin birleşik halini değiştirirler. Bu bakımdan <em>soma</em> gibidirler –ve geçmişin zihni değiştiren uyuşturucularıyla da derin bir benzemezlik içindedirler. Örnek olarak, klasik sakinleştirici afyondur. Ama afyon, neolitik çağdan bugüne bağımlılık yapan ve sağlığı harap eden tehlikeli bir uyuşturucu olmuştur. Aynısı klasik mükeyyifat olan alkol için de geçerli –Mezmur’un deyimiyle “insanın gönlünü hoş tutan” uyuşturucu için. Ama ne yazık ki, alkol sadece insanın gönlünü hoş tutmuyor; aynı zamanda, haddinden fazla dozda alındığında, hastalık ve bağımlılığa yol açıyor ve son sekiz on bin yıldır suç, aile içi mutsuzluk, ahlaki gerileme ve sakınılabilir kazaların temel kaynağıdır.</p>

    <p>Klasik uyarıcılar içinde çay, kahve ve Paraguay çayı, şükürler olsun ki, neredeyse büsbütün zararsızdır. Aynı zamanda çok zayıf uyarıcılardır. “Neşelendiren, sarhoş etmeyen” bu fincanların tam tersine, kokain çok güçlü ve tehlikeli bir uyuşturucudur. Kokain kullananlar sınırsız fiziksel ve zihinsel güç duygularının, esrimelerinin bedelini, acı veren depresyon nöbetleriyle, binlerce sürünen böceğin istilasına uğradığını hissetmek gibi korkunç fiziksel belirtilerle ve şiddet suçlarına sürükleyebilecek paranoyak aldanmalarla öderler. Son zamanların ürünü bir başka uyarıcı ise, ticari adı Benzedrine olarak tanınan amfetamindir. Amfetamin çok etkili olur –ama kötü(ye) kullanılırsa, zihinsel ve fiziksel sağlık pahasına etkili olur. Şu anda Japonya’da bir milyon civarında amfetamin bağımlısı olduğu tahmin edilmektedir.</p>

    <p>Klasik hayal gördürücüler arasında en iyi bilinenler Meksika ve Güneybatı Birleşik Devletler’in peyotesi ve bütün dünyada haşhaş, beng, kif ve marihuana gibi adlar altında tüketilen <em>Cannabis Sativa</em>’dır. En iyi tıbbi ve antropolojik kanıtlara göre, peyote Beyaz Adam’ın cin veya viskisinden çok daha az zararlıdır. Kullanan yerlilerin ayinlerinde cennete girmelerine ve sevilen cemaatle kendilerini bir hissetmelerine izin verir, üstelik ayrıcalık için mide bulandırıcı tadı olan bir şey çiğneme veya bir iki saatliğine biraz mide bulantısı hissetme çilesi dışında hiçbir bedel ödemeksizin. <em>Cannabis Sativa</em> daha zararlı bir uyuşturucudur –yine de sansasyon tacirlerinin bizi inandıracağı kadar da zararlı değildir. New York Belediye Başkanı’nca 1944’te marihuana sorununu araştırmak üzere atanan Tıp Kurulu, titiz araştırmalardan sonra, <em>Cannabis Sativa</em>’nın toplum için, hatta onu kullanmaktan zevk alanlar için ciddi bir tehlike olmadığı sonucuna vardı; olsa olsa bir baş ağrısıydı.</p>

    <p>Bu klasik zihin değiştiricilerden psikofarmakolojik araştırmaların son ürünlerine geçiyoruz. Bunlar içinde en çok reklamı yapılanlar şu üç sakinleştiricidir: <em>reserpine, chlorpromazine</em> ve <em>meprobamate.</em> Belli sınıftan psikozlulara verilen ilk ikisinin gözle görülür biçimde etkili oldukları kanıtlanmıştır, ama zihinsel rahatsızlığı tedavide değil, en azından daha çok sıkıntı veren belirtilerin geçici olarak ortadan kaldırılmalarında etkili oldukları, <em>Meprobamate</em> (diğer adıyla Miltown) nevrozun çeşitli biçimlerinden mustarip kişilerde benzer etkiler yaratmıştır. Bu uyuşturucuların hiçbiri tamamen zararsız değildir; ama fiziksel sağlık ve zihinsel verimlilik bakımlarından bedelleri olağanüstü düşüktür. Kimsenin karşılığını ödemeden hiçbir şey alamadığı bir dünyada sakinleştiriciler “çok az” karşılığında “bir hayli” vermektedir. Miltown ve <em>chlorpromazine</em> henüz <em>soma</em> değiller; ama o mitik uyuşturucunun veçhelerinden biri olmaya oldukça yaklaşmışlardır. Vakaların büyük çoğunluğunda kalıcı organik zarar vermeden ve ilaç etkisini gösterirken zihinsel ve fiziksel verimlilikte oldukça küçük bir zaaftan daha fazlasına yol açmadan, sinirsel gerilimden geçici olarak kurtarmaktadırlar. Narkotikler hariç, zihnin keskin kenarını körelten ve büyük dozlarda alındığında çok sayıda istenmeyen psikofiziksel belirtiye yol açıp tam bir bağımlılık doğurabilen barbitüratlara belki de tercih edilmelidirler.</p>

    <p>LSD-25’te (Lysergic acid diethylamide) farmakologlar <em>soma</em>nın bir başka veçhesini yarattılar son zamanlarda –fizyolojik olarak konuşursak, neredeyse bedelsiz bir algı geliştirici ve hayal gördürücü. Bir gramın elli hatta yirmi beş milyonda biri kadar ufak dozlarda bile etkili olan bu sıradışı uyuşturucu, insanları (tıpkı peyote gibi) Öbür Dünya’ya taşıma gücüne sahip. Vakaların çoğunluğunda LSD-25’in eriştirdiği Öbür Dünya, cennet gibidir; öteki durumlarda araf gibi, hatta cehennem gibi olabilmektedir. Ama, olumlu da olumsuz da olsa, lizerjik asit deneyimi, neredeyse yaşayan herkes tarafından derin biçimde anlamlı ve aydınlatıcı bulunmaktadır. Her halükârda vücuda bu kadar az bedel ödeterek zihnin öylesine radikal biçimde değiştirilebilmesi olgusu büsbütün şaşırtıcıdır.</p>

    <p><em>Soma</em> sadece bir hayal gördürücü ve sakinleştirici değildi, aynı zamanda (ve hiç kuşkusuz imkânsız biçimde) bir zihin ve beden uyarıcısı, kaygı ve gerilimden kurtulmanın ardından gelen olumsuz mutluluk kadar, etkin sevincin bir yaratıcısıydı.</p>

    <p>Güçlü ama zararsız olan ideal uyarıcı hâlâ keşfedilmeyi beklemektedir. Amfetamin, gördüğünüz gibi, tatmin edici olmaktan uzaktı; verdiğine karşılık çok fazla bir bedel ödetiyordu. Üçüncü veçhesiyle <em>soma</em> rolü için daha umut verici bir aday <em>Iproniazid</em>’dir ki, şu anda depresyonlu hastaları üzüntü hallerinden çıkarmak, duygusuzları canlandırmak ve genelde var olan ruhsal enerjinin miktarını artırmak için kullanılmaktadır. Tanıdığım seçkin bir farmakoloğa göre çok daha ümit verici olan ise, <em>Deaner</em> adıyla bilinen, hâlâ deneme aşamasında olan yeni bir bileşiktir. <em>Deaner</em> bir amino-alkoldür ve vücuttaki asetil-kolin üretimini artıracağı, bu şekilde de sinir sisteminin etkinliğini artıracağı düşünülmektedir. Bu yeni hapı alan kişi daha az uykuya ihtiyaç duyar, daha uyanık, neşeli hisseder, daha hızlı ve iyi düşünür –ve neredeyse hiçbir bedel ödemeden, en azından kısa vadede. Gerçek olamayacak kadar iyi görünüyor.</p>

    <p>Öyleyse görüyoruz ki, <em>soma</em> henüz var olmasa da (belki hiç var olmayacaksa da) <em>soma</em>nın çeşitli veçhelerinin oldukça iyi ikameleri şimdiden keşfedilmiş durumda. Şu anda fizyolojik bakımdan ucuz sakinleştiriciler, fizyolojik bakımdan ucuz hayal gördürücüler ve fizyolojik bakımdan ucuz uyarıcılar bulunuyor.</p>

    <p>Bir diktatörün, eğer isterse, politik amaçlarla bize bu uyuşturucuları kullandırabileceği açıktır. Uyruklarının beyin kimyalarını değiştirerek ve böylelikle onları kölelik durumlarından hoşnut kılarak, kendini politik huzursuzluğa karşı sağlama alabilir. Heyecanlıları sakinleştirmek için sakinleştiriciler, kayıtsızlarda coşku uyandırmak için uyarıcılar, yoksulların dikkatini sefaletlerinden uzaklaştırmak için sanrılandırıcılar kullanabilir. Ama şu sorulabilir, diktatör kendi istediği biçimde düşünmelerini, hissetmelerini ve davranmalarını sağlayacak hapları uyruklarına nasıl aldıracak? Her halükârda sadece hapları ulaşılabilir kılmak yeterli olacaktır. Bugün alkol ve tütün ulaşılabilir durumda ve insanlar bu tatminkâr olmayan mükeyyifata, sahte uyarıcılara ve yatıştırıcılara çocuklarının eğitimi için harcamaya hazır olduklarından bir hayli daha fazla para harcıyorlar. Ya da barbitüratlar ve sakinleştiricileri düşünün. Amerika’da bu uyuşturucular ancak doktor reçetesiyle alınabilmektedir. Ama Amerikan kamuoyunun, kentli-endüstriyel bir ortamda hayatı biraz daha çekilir kılacak bir şeylere talebi o kadar fazla ki, doktorlar şu anda yılda kırk sekiz milyon civarında çeşitli sakinleştirici için reçete yazmakta. Üstelik bu reçetelerin büyük bir kısmı yeniden doldurulmakta. Yüz mutluluk dozu yeterli değil: bir şişe daha gönder... Hiç kuşku yok ki, eğer sakinleştiriciler aspirin kadar kolay ve ucuza alınabilirse, şimdi olduğu üzere milyarlarca değil, on milyarlarca, yüz milyarlarca adet alınmaya başlayacaktır. Ve iyi, ucuz bir uyarıcı neredeyse popüler olacaktır.</p>

    <p>Diktatörlükte eczacılara her koşul değişikliğinde tutumlarını değiştirmeleri öğretilecektir. Ulusal bunalım dönemlerinde uyarıcıların satışını artırmaya çalışmak onların işidir. Bunalım dönemleri arasında uyruklarının gereğinden fazla uyanıklığı, enerjikliği zorba için sıkıntı verici olabilir. Böyle zamanlarda kitleler sakinleştiriciler ve hayal gördürücüler almaya zorlanacaktır. Bu teskin edici şurupların etkisi altında, efendilerine hiç sorun çıkartmayacaklarına güvenilebilir. Bu haliyle, sakinleştiriciler insanların sadece yöneticilerine değil, kendilerine bile sorun çıkarmalarını önleyebilir. Gerilimin fazlası hastalıktır, azı da öyle. Gergin olmamız <em>gereken</em> zamanlar, aşırı bir sükûnetin (özellikle de bir kimyasal tarafından dışarıdan empoze edilen bir sükûnetin) tamamen uygunsuz olduğu zamanlar vardır.</p>

    <p>Benim de katılımcı olduğum <em>meprobamate</em> üzerine son zamanlardaki bir sempozyumda, önde gelen bir biyokimyacı, şakayla karışık, Amerikan hükümetinin Sovyet halkına sakinleştiricilerin bu en popülerinden elli milyar dozluk bir hediye vermesini önerdi. Esprinin ciddi bir yanı vardı. Birisi sürekli tehditler ve vaatlerle şartlandırılan, sürekli tek taraflı propagandayla yönlendirilen, öbürü de sürekli televizyonla oyalanan ve Miltown’la sakinleştirilen iki halk arasındaki yarışta, rakiplerden hangisinin öne geçmesi daha muhtemeldir?</p>

    <p>Sakinleştirme, sanrılandırma ve şartlandırmanın yanı sıra benim masalımın <em>soma</em>sının telkin edilebilirliği yükseltme gücü de vardı; bu yüzden hükümet propagandasının etkilerini pekiştirmek için de kullanılabiliyordu. Daha az etkililik ve daha yüksek bir fizyolojik bedelle, aynı amaç için eczacılık dünyasındaki kimi uyuşturucular zaten kullanılabilmektedir. Örneğin, <em>scopolamine</em> vardır, <em>henban</em>’ın aktif maddesi; yüksek dozlarda alındığında güçlü bir zehirdir; <em>pentothal</em> ve <em>sodyum amital</em> vardır. Tuhaf bir nedenden ötürü takma adı “hakikat serumu” olan <em>pentothal,</em> çeşitli ülkelerin polisi tarafından gönülsüz suçlulardan itiraflar sızdırmada (veya belki de suçlulara itiraflar telkin etmede) kullanılmaktadır. <em>Pentothal</em> ve <em>sodyum amital</em> bilinç ile bilinçdışı zihin arasındaki bariyeri alçaltır ve İngiltere’de “abreaksiyon terapisi” diye, Amerika’da “narkosentez” diye bilinen yöntem yoluyla “savaş yorgunluğu”nun tedavisinde büyük değeri vardır. Komünistlerin, önemli mahkûmları mahkemede halk önüne çıkarmaya hazırlanırken, bazen bu uyuşturucuları kullandıkları söylenir.</p>

    <p>Bu arada farmakoloji, biyokimya ve nöroloji ilerlemelerini sürdürmekte ve biz önümüzdeki birkaç yıl içinde telkin edilebilirliği artırmak ve psikolojik direnci düşürmek için yeni ve daha iyi kimyasal yöntemlerin keşfedileceğinden bir hayli emin olabiliriz. Diğer her şey gibi bu keşifler de iyi veya kötü şekilde kullanılabilirler. Zihinsel rahatsızlığa karşı savaşında psikiyatra yardımcı olabilirler. Daha büyük olasılıkla (çünkü bilim tanrısal biçimde tarafsızdır) hem özgürleştirecek hem köleleştirecek, aynı anda hem iyileştirip hem de zarar vereceklerdir.</p>
  </div>
</body>
</html>