<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_71">Sloan Önce Fransızlara Yanaşıyor</h2>

  <p class="normal1">1919 yılının sonbaharında Sloan ve bir grup GM yöneticisi, kurucusu Andre Citroën’in adını almış olan Fransız Citroën firmasının yüzde 50’sini satın almak fikriyle Avrupa’ya gittiler. Bu durum GM’in şirket satın almak yoluyla uluslararası ölçekte genişlemesini sağlayacak ilk iş olacaktı.</p>

  <p class="normal1">André Citroën Fransa’nın en prestijli mühendislik üniversitesi olan École Polytechnique mezunuydu. Yaşam öyküsüyle ilgili önemli bir ayrıntı, topçu subayı olarak Birinci Dünya Savaşı’nda savaşırken Fransız ordusunun yetersiz mühimmatı, özellikle mermisi olduğunu fark etmesiydi. 1912 yılında Henry Ford’un Michigan fabrikasını ziyaret etmiş ve (Ford’unkine benzer) bir montaj hattı sisteminin günde 10.000 top mermisi üretebileceğine Fransız hükümetini ikna etmişti. Sonunda Fransa’da Javel’de kurulan fabrika, olasılıkla dünyanın ilk modern seri mühimmat üreten fabrikalarından biriydi.</p>

  <p class="normal1">Birinci Dünya Savaşı’ndan sonra André Citroën dikkatini tekrar motorlu arabalara yöneltti. Henry Ford gibi tek bir model üretmeye karar verdi ve Tip-A’yı 1919 yılında piyasaya çıkardı. Bu Fransız mühendis, ABD oto üreticilerinin ortaya koyduğu ilerlemeleri ve gelişmeleri anlıyordu ve firmasının yüzde ellisini GM’e satmakla hem sermayeye hem de Amerikan otomobilleriyle ilgili teknik bilgiye kavuşacaktı. Ama anlaşma görüşmelerinde hemen bazı engeller ortaya çıktı ve Sloan durumu şöyle açıkladı: “Öncelikle Fransız hükümeti savaşta önemli katkılar yapmış bir işletmeyle Amerikalıların ilgilenmesi fikrini sevmedi.”</p>

  <p class="normal1">Birinci Dünya Savaşı’nın dehşeti -ve bütün savaşan tarafların büyük kayıpları- Batı cephesinde büyük savaşlar yapmış olan Fransa’da hâlâ etkiliydi. Fransız ulusunun Amerikan girişimine tepkisi bir milliyetçilik sorunuydu, bu da 20. yüzyıl ve sonrasında bütün ABD’li üreticilerin karşılaşacağı bir durumdu.</p>

  <p class="normal1">Buna ek olarak, yetenekli GM yönetimi (Sloan, Chrysler, Kettering, Mott ve Champion) Citroën işletmesinin yüksek Amerikan standartlarında olmadığı konusunda uzlaşmaya vardı. Satın alma, hem Walter Chrysler hem de Sloan Fransa’ya yerleşmek ve Citroën’in başına geçmek istemeyince durdu.</p>

  <p class="normal1">(André Citroën GM’in mali yardımı olmadan büyüdü. 1920’lerde Fransa’da bir montaj hattı sistemi kurdu ve “Avrupa’nın Henry Ford’u” olarak bilindi. Yenilikçi reklam ve pazarlama kampanyaları kadınları hedef alıyordu. 1930’lar itibarıyla Citroën, Amerika’nın üç büyüğünden sonra dünyada dördüncü büyük otomobil şirketiydi.)</p>

  <p class="normal1">GM’in bu ilk Avrupa çıkarması Sloan’ı daha başka satın alma ya da birleşme olasılıklarını araştırmak konusunda kırbaçladı. Ama Citroën deneyiminden bazı yapıcı dersler almıştı; bunlardan en önemlisi de yabancı ülkelerin kendi sanayilerinin dev Amerikan firmaları tarafından yutulmasını istememeleriydi.</p>

  <p class="normal1">1923 yılında GM, Danimarka’da İskandinav pazarı için küçük bir montaj hattı açtı; ama daha büyük olması hedeflenen Avrupa açılımı için burası bir üs olarak kabul edilmiyordu.</p>
</body>
</html>
