<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_57">Sloan, Olguları Temel Alan İlk Planını Uyguluyor</h2>

  <p class="normal1">1920 yılında Durant’ın GM başkanlığı ani bir şekilde sona erdi; çünkü şirket fazla büyümüş ve satışlar düşmüştü. Pierre du Pont gönülsüzce başkanlık rolünü üstlendi. Daha sıkı bir üretim ve finans kontrolü yaklaşımını paylaşan biri olup olmadığını anlamak için şirkete bakındığında ortaya çıkan isim Şirket Yapılanması’nın yazarıydı. Du Pont, Sloan’ı özel yardımcısı ve işletmeden sorumlu başkan yardımcısı olarak atadı.</p>

  <p class="normal1">45 yaşındaki Sloan için GM’in bütün yapısını değiştirebilme şansını bulmak hayatının fırsatını yakalamak anlamına geliyordu. Daha sonra şirketin geleceğini etkileme şansı hakkında şöyle yazacaktı: “Öncelikli sorun, verimsiz ve uyumsuz bir kütleyi, eksiltme ve ilavelerle, öncelikle olguları talep eden temel yönetim politikasına dayanan bir örgütlenme aracılığıyla uyumlu ve eşgüdümlü bir bütün haline getirmekti.”</p>

  <p class="normal1">Olguları belirlemek du Pont-Sloan ekibinin öncelikli işiydi ve ilk inceledikleri alan satışları ve otomobil bölümlerinin kârlılığıydı. GM satış ve pazarlama stratejisi yedi farklı modelde birçok araba satmaktı, bunlardan en ucuzu 795 dolarlık dört silindirli Chevrolet, en pahalısı da her türlü ilave aksesuvarla 5.690 dolara sekiz silindirli Cadillac’tı.</p>

  <p class="normal1">GM’in 1920 yılı satışları toplam 393.000 otomobildi ya da bir başka deyişle Ford’un o yıl sattığı 1.074.000 arabanın sadece yüzde 37’si. Bu rakamlar Ford Motor Şirketi’nin 2.300.000 oto üretilen toplam ABD pazarındaki payının yüzde 47 ve GM’in de ikinci büyük oto üreticisi olarak sadece yüzde 16’lık bir pazar payına sahip olduğunu gösteriyordu. 1921 yılında GM yüzde 12’ye düştü ve Ford yüzde 60’a yükseldi.</p>

  <p class="normal1">Ama Sloan’ın yüksek kavrayışa sahip zihni bu satış rakamlarına William Durant’ın “her yerde her fiyata satış” stratejisinden farklı bir gözle baktı. Sloan, Chevrolet’nin düşük fiyatta Ford’la rekabet edemediğini gözlemledi, halbuki her yıl daha fazla Amerikalı ilk kez otomobil sahibi olmak için pazara girdikçe, büyümeyi sürdüren düşük fiyatlı araba sektörüydü.</p>

  <p class="normal1">Buna ek olarak Sloan’ın olguları toparlaması bir başka GM sorununu açığa çıkardı, orta fiyatlı arabalar Oakland (sonra Pontiac oldu), Olds, Scripps-Booth, Sheridan (bu son ikisi Durant’ın şirkete kattıklarıydı ve kısa süre sonra üretimleri durduruldu) ve Buick birbirleriyle rekabet ediyorlardı ve aslında birbirlerinin satışlarını kırıyorlardı. Sloan fiyat reformunun gerekli olduğunu anladı: “Bir tür akılcı politikaya ihtiyaç vardı. Yani insanın ne yapmaya çalıştığını bilmesi gerekiyordu.”</p>

  <p class="normal1">Dahası 1921 yılı itibarıyla GM para kaybediyordu ve popüler Chevrolet de buna dahildi. Öyle görünüyordu ki GM, Henry Ford ve onun Model-T’si tarafından ortadan kaldırılmak yolundaydı. Bu kötücül gerçekler Sloan’ın şöyle yazmasına yol açtı: “...ve şimdiye kadar yaptıklarımızı destekleyebilmek için bir araştırma-geliştirme politikasına, bir satış politikasına ve benzerlerine ihtiyacımız vardı.”</p>

  <p class="normal1">Bütün değişkenlerin dikkatle incelenmesi sonunda Sloan, otomotiv sektörü deneyimine sahip bir danışma komitesi kurdu. Bunlara verilen görev şirketin üretim hattını derinlemesine incelemekti. Bu komitenin bulguları gözden geçirme ve uygulama için yönetim kuruluna iletiliyordu.</p>

  <p class="normal1">İşte bu noktada Sloan, Amerikan iş hayatındaki en devrimci aksiyomlardan birini ifade etti. Sloan şöyle yazdı: “Şirketin en önde gelen amacının para kazanmak olduğunu ilan etmiştik, sadece motorlu araba yapmak değil.”</p>

  <p class="normal1">İlk karar Chevrolet hattını Ford’la fiyatta rekabet etmeyecek şekilde yeniden kurgulamaktı. Bunun yerine GM, Model-T’den daha üstün ve daha pahalı bir otomobil üretecekti. Yeni Chevy biraz daha pahalıya mal olacaktı ama kalite ve ucuz fiyat arayan tüketicinin verebileceği (bütçesine uygun) en yüksek fiyatta olacaktı.</p>

  <p class="normal1">1923 yılında Pierre du Pont emekli oldu ve yerine GM başkanı olarak Sloan geçti. Sloan aynı zamanda, ilave değişiklikler yapma gücünü de ona veren, yönetim kurulu başkanlığına da geldi. Bu eşsiz derecede başarılı bir dönemin başlangıcı oldu. İş için övünmek yoktu, sadece yapılacak iş vardı: “Şirketin elverişli politikası nedeniyle başkan oldum. Gelişim dönemi önümüzdeydi.”</p>
</body>
</html>
