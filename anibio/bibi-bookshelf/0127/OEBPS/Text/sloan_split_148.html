<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_145">Acenteler İçin Mali Kontroller Yerleştirmek</h2>

  <p class="normal1">Sloan GM ile bayiler arasındaki sözleşmeli mutabakattan hâlâ memnun değildi. Bayilerin yönetsel becerileri arasında bir eşitsizlik görüyordu. Bazıları başarılıydı ama bazıları da büyük çaplı satışlarına rağmen yeterli bir sermaye getirisi elde edemiyorlardı. Acentelerin finansman ve satış konularındaki alelade yöntemleri, her acentenin bağımsız ve özerk varlığı Sloan’ı endişelendiriyordu. GM’in hammadde alışından müşteriye mamul madde satışına kadar olan zincir içinde bayilik ağını “en zayıf halka” olarak adlandırıyordu ve bu konuda şunu yazmıştı: “Bayilik örgütünün bir bütün olarak işletme sistemiyle müthiş bir iletişimsizlik içinde bulunduğunu düşünüyorum.”</p>

  <p class="normal1">Mesele bu durumu süratle ve verimli bir biçimde nasıl değiştireceğiydi. Sloan’ın yenilikçi dehasının bağımsız bayilik ağına etkisi ne olacaktı?</p>

  <p class="normal1">Alfred Sloan defalarca karmaşık sorunları çözerken zekâsını ortaya koydu, çoğunlukla kendisinin ve GM’in eski sorunlarını çözmekte işe yaramış yöntemleri kullanıyordu. 13.000’den fazla ve ABD’nin çeşitli yerlerine dağılmış olan geniş ve yaygın bayilik ağının en iyi nasıl örgütlenip yönetileceği sorusuna yaratıcı çözüm, olguların araştırılıp tahlil edilmesinde yatıyordu. Ulusal bayilere ait veriler bulunduktan sonra, Sloan bayilik ağını iyileştirmek için her iki tarafın da çıkarına olacak bir yol bulacaktı.</p>

  <p class="normal1">Sloan Hyatt Rulman’ı birkaç yıl yönettiğinden küçük bir işletmeyi yönetmek konusunda ilk elden deneyim sahibi olmuştu ve bu deneyim onun bayi sorunlarına karşı daha hassas olmasını sağlıyordu. Sloan içgüdüsel olarak biliyordu ki, bir tür mali kontrol başlatmak yenilikçi bir bayilik sistemini açacak anahtardı. Bir bakıma yönetim kurulunun GM bölümleri üzerindeki mali kontrolüne benzer bir kontrolü, bayiler üzerinde de uygulamak gerektiğini düşündü. Ancak bayiler ana şirketten bağımsız olduğundan, GM sadece değişim önerebilirdi, kendi iradesini onlara dayatamazdı.</p>

  <p class="normal1">Sloan GM’in bayilerin mali sistemini içeriden çözmesi gerektiğine karar verdi. Biliyordu ki karmaşık sistemleri ve prosedürleri olan GM gibi büyük bir örgüt, geniş çaplı bir bayi raporu hazırlamak için şirket içinden gerekli uzman personeli ve zamanı bulabilirdi. Burada Sloan’ın dehasının bir başka örneği ortaya çıktı, GM bir araştırma projesinde gereken bütün maliyeti üstlenecek ve bulgularını bayilik ağıyla paylaşacak ama onlardan bir kuruş para istemeyecekti.</p>

  <p class="normal1">Potansiyel bir gelişim söz konusu olduğunda asla cimri davranmayan Sloan, acente araştırmasını GM bütçesinden karşılamak için gönüllüydü. Bu çalışmayı yatırım harcaması olarak nitelendirdi. Harcanan para, onun tahminine göre, şirkete muntazaman gönderilen bayilik mali bildirimleri sayesinde GM’in her bayinin nasıl çalıştığını kesinlikle bilmesini sağlayacaktı. Mali veriler kötü işletilen bayiler hakkında alarm çanları çaldıracak ve GM’e sorunları çözmek veya bazı zorlayıcı durumlarda acenteyi kapatmayı düşünmek için zaman tanıyacaktı: “Eğer her bayinin düzgün bir muhasebe sistemiyle çalışmasını sağlayacak sihirli bir değnek olsaydı elimde... Bunun karşılığını ödemek için can atardım.”</p>

  <p class="normal1">Yeni sistem bir hesap denetimi işlemiydi, 1927 yılında kurulmuştu ve Motors Muhasebe Şirketi adını almıştı. Sloan yeni mali sistemin faydalarını yerleştirmek ve bu sistemi satmak için sahaya bir misyoner ekip gönderdi. Araştırma 1.300 bayinin işletme istatistiğiydi, bu toplam bayi sayısının yaklaşık yüzde 10’una ve satışların yaklaşık yüzde 30’una tekabül ediyordu. Sloan sonucu şöyle anlattı: “...büyük ve pahalı bir işti, ama GM’in merkez ofisinin ve her bölümünün tüm dağıtım sistemini görebilmesini sağladı.”</p>

  <p class="normal1">İlk hesap denetimi örneklemesi tamamlandığında GM bayilerin okuması için sonuçları yayımladı. Bu sayede bayiler kendi satış ve muhasebe verilerini diğer GM acentelerinin grup ortalamalarıyla karşılaştırabileceklerdi. Kısaca GM bayilerinin durumu ilk defa olarak merkez ofisten tespit ediliyordu. Daha önce kaydedilmeyen bilgi şimdi standart işletme prosedürü olmuştu. Sloan GM’in artık acenteler için performans normları tespit ettiğini bayilerine duyurmuştu.</p>
</body>
</html>
