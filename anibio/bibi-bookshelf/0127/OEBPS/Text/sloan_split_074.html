<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_75">Sloan Opel’i Seçiyor</h2>

  <p class="normal1">Sloan Adam Opel firmasının Amerikan sistemine benzer bir montaj hattını uygulayan ilk Avrupalı otomobil üreticilerinden biri olduğunu biliyordu. Birinci Dünya Savaşı’ndan sonra ortaya çıkmış olan yüksek enflasyon 1920’lerin ortasından itibaren durulmaya başlamıştı ve Almanya’da otomobil talebi önemli ölçüde arttığı için, Opel en büyük otomobil firması haline gelmişti. 1928 yılında Opel’in toplam üretimi 43.000 araçtı ve bu rakam Amerika’nın üç büyüklerinin toplam üretimiyle kıyaslandığında oldukça küçüktü.</p>

  <p class="normal1">Sloan alışıldığı şekilde -olguları toplama, yönetim kurulunun onayını isteme ve karşı görüşleri teşvik etme gerekçeleriyle- Opel fabrikasını incelemek, Alman ve kıta pazarlarını tahlil etmek için GM bünyesinde resmi bir denizaşırı inceleme grubu oluşturdu. Böyle denizaşırı bir üretimin GM’in mali portresindeki yerinin ne kadar belirleyici olacağını biliyordu: “Aslında sermaye yatırımı ve büyümeye bakış açısından bu hamle, mevcut yönetimin şirket için attığı en önemli adımlardan biriydi.”</p>

  <p class="normal1">Opel’e ait satış ağı ve üretim fabrikası gibi olguları inceledikten sonra, GM firmanın yüzde 80’ini 26 milyon dolara, kalan yüzde 20’yi de opsiyonlu olarak 7,4 milyon dolara almayı kabul etti. 1931 yılı itibarıyla GM firmanın yüzde 100’ünü almıştı. Alman hükümeti hiçbir çekince koymadan satış planını kabul etti: “Opel’i satın alıp Vauxhall’ı adam etmekle GM önemli bir değişime girmişti. Yerel bir üreticiden uluslararası bir üreticiye dönüşmüştü, nerede olursa olsun ürünleri için pazar aramaya hazırdı.”</p>

  <p class="normal1">GM derhal yeni Opel fabrikası için para yatırdı ve eskimiş binaları yeniledi. Sloan, Oldsmobile genel müdürü I.J. Reuter’i Opel’in başına geçirdi. Reuter Almanya kökenliydi ve Almanca biliyordu. 1936 yılına kadar Opel 100.000 araç üretmişti, bu sayı bir yıl sonra 140.000’e çıktı. GM altında, Opel, üretimini 1928’deki 42.000’den sekiz yıl sonra üç katından fazlaya çıkardı.</p>

  <p class="normal1">(Sloan’ın ikinci biyografisinde istatistiklerini kullandığı son yıl olan 1962 yılı itibarıyla Opel 378.878 satış yaptı, GM tarafından satın alındığı yıl olan 1930’da yaptığı 26.312 satıştan sonra kayda değer bir artış! Ayrıca kayda değer bir başka husus da Alman hükümetinin Opel fabrikasına 1940 yılında el koyması ve 1948 yılında yeniden GM’e iade etmesidir.)</p>

  <p class="normal1">GM için 1929’da Opel’in alımı talihli bir işti; çünkü Büyük Buhran’dan önce şirketin bir Avrupa üssü kurmasına yaramıştı. 1930’ların başında, sadece ABD’deki iç piyasa otomobil satışları düşmekle kalmamış, aynı zamanda ihracat da önemli ölçüde azalmıştı. 1937 yılında dünya ekonomisi iyileşince GM, ABD ve Kanada’ya ihraç ettiği araçtan (180.000) daha fazlasını Almanya ve İngiltere’de üretmişti (188.000). Bu, şirketin tarihinde yurtdışı üretimin toplam ihracatı geçtiği ilk yıldı.</p>

  <p class="normal1">2003 yılında Opel 630.000 araç üretti ve Almanya’daki en büyük otomobil firması oldu. Bu birleşmenin beklenmeyen bir tarafı da yıllar boyunca çok az Alman’ın Opel’in sahibinin bir Amerikan otomobil devi olduğunu bilmesidir (ya da umursuyor olmasıdır). Adam Opel’in (1862’de kaliteli dikiş makineleri, 1886’da beş oğluyla birlikte bisiklet üretimi yapıyordu) adını korumakla, GM, bir Alman markasını büyük bir başarıyla geliştirmişti.</p>
</body>
</html>
