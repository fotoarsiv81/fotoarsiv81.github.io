<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_48">Bilgisayar Sanayisi Tüketici Seçenekleri Sunuyor</h2>

  <p class="normal1">Dünya kişisel bilgisayar sanayisi de tüketicilere farklı fiyatlarda birçok değişik model ve tip sunması açısından, otomobil sektörünün yükselişine benziyor. Benzer şekilde bilgisayar sanayisi de birçok bilgisayar aksamında sabit geliştirme değişkenleri (video kartı, çip hızı, hafıza, modem bağlantısı gibi) Sloan’ın dinamik eskitme ve sürekli model değişimi ilkelerini uyguluyor.</p>

  <p class="normal1">1905 yılında üstü açık, elle çalıştırılan bir otomobili saatte 20 mil süratle süren bir insanın sevinç ve şaşkınlığını düşünün. Hayranlık hissi, 1980’lerde tek disketli, imla kontrolü yapabilen ve daha sonra da yazılan metni otomatik olarak yazıcıdan çıkaran bir bilgisayar kullanan insanınkiyle aynıdır.</p>

  <p class="normal1">Toplum piyasaya çıkan ilk kişisel bilgisayarı, tıpkı ilk otomobillerde olduğu gibi huzursuzluk ve endişeyle karşıladı. Ve benzer şekilde 1980 yılında hiç kimse gelecek on yıllarda internetle, e-postayla ve Google’la karşılaşacağını öngöremedi. Aynı şekilde 1911 yılında hiç kimse 1950’lerin otoyol ağını, iki arabalık garajları veya klima, elektronik otomobil sistemleri, uzaktan kumandayla açılıp kapanan araba kapıları gibi gelişmeleri de tahmin edemedi.</p>

  <p class="normal1">Bilgisayar teknolojisindeki çarpıcı ve hızlı gelişme, ofis ve sanayi ekipmanını daha kolay kullanmak isteyen tüketicilerin hızla artan talebinden kaynaklandı. 1962 yılında Massachusetts Institute of Technologies (M.I.T) ve Digital Equipment Corp. ilk kişisel bilgisayarı 43.000 dolar maliyetle yaptılar. Bu ilk kişisel bilgisayar, MITS Altair 8080, takım halinde 1975 yılında piyasaya sürüldü ve meraklılarına birkaç bin adet satıldı. 1983 yılı itibarıyla tüketiciler bir Radio Shack dizüstü Tandy modelini Microsoft DOS işletme sistemiyle birlikte 2.000 doların altında satın alabiliyorlardı.</p>

  <p class="normal1">Otomobil ve bilgisayar sanayilerinde birbirine benzeyen bir özellik daha var: İki sanayi de yeni teknoloji tutkunu, çoğunlukla işlevsellikte üstün ama biçim olarak o kadar iyi olmayan modelleri çıkaran tamirciler tarafından başlatıldı. Her iki sanayide de modeller en sonunda daha hafif, daha hızlı ve daha ucuz hale geleceklerdi.</p>

  <p class="normal1">Bu “modern” (MS-DOS işletme sistemlerini okuyabilen) modellerin habercilerinden bazıları olan Osborne, Commodore, Eagle ve (Andy Kay’in adını alan) Kay-Pro, 1980’lerin başında piyasaya büyük miktarlarda sürülmüşlerdi. Kay-Pro 1982 yılında bir serial giriş, 2 tam ebat floppy disk ve bir 2,5 MHz Z-80 işlemciyle çıkarılmıştı. Çok amaçlı olan bu ilk modeller aynı ilk otomobiller gibi yavaş çalışıyorlardı. Ama bu yeni makineler işe yaradı ve varlıkları (bugünün verimli standartlarına göre yavaş ve eski) elektrikli daktilolar ve işlemcilerin yanında önemli bir gelişmeydi.</p>

  <p class="normal1">1986 yılında, Microsoft IBM için Windows’u geliştirdikten bir yıl sonra, bilgisayarı bulunan Amerikan ailesi oranı ancak yüzde 8,2’ydi. 2004 yılı itibarıyla kullanım yüzde 75’e çıkmıştı. İnternet ise daha kısa zamanda daha çarpıcı bir artışla büyüdü. 1998 yılında Amerikan evlerinin sadece yüzde 18,6’sı internet bağlantısına sahipken, bu oran 2004 yılında inanılmaz bir yükselişle yüzde 67,6’ya çıktı, 190 milyondan fazla Amerikan ailesi internete bağlanmıştı.</p>

  <p class="normal1">ABD’de tüketiciler, her gazetede veya internette en düşük fiyatlı PC’lerden en pahalı dizüstü bilgisayarlara kadar bilgisayar sistemleri ve seçenekleri hakkında son derece geniş bilgi bulabiliyorlar. Alışveriş kararı aynı otomobil sanayisindeki gibi veriliyor, ya işe yarar en düşük fiyatlı ürün ya da pahalı “sanat eserleri”. Bunlara ek olarak, isteğe bağlı monitör, klavye ve mouse seçenekleri de otomobillerdeki birçok iç teşrifat seçeneklerine benziyor.</p>

  <p class="normal1">ABD bilgisayar sanayisi, tıpkı üç büyük Amerikan oto üreticisi gibi, yüzlercesinden sadece küçük bir grup üreticiye düştüler. 2004 yılının liderleri Dell (yüzde 32,8) ve Hewlett Packard’dı (yüzde 20,5) ve bu iki firma ABD’deki PC satışlarının yüzde 53’ünden fazlasını oluşturuyorlardı. Gateway yüzde 5,2’yle üçüncü ve Apple’ın da yüzde 3,3’lük bir payı ve aynı zamanda belirgin ve sadık bir kullanıcı tabanı var.</p>

  <p class="normal1">Tüketiciler bir bilgisayarı yıllarca kullanabilir ya da yeni modeller çıktıkça eskisini satıp yenisini alabilirler. Bu yeni modeller daha yeni ve gelişmiş olanın ortaya çıkması için düzenli olarak pazarlanıyorlar ve bu da Sloan’ın yıllık model değişimini başlatmasına dayanıyor. Ama bilgisayar sanayisi getir-götür ticaretine imkân vermediği için planlı eskitme konusunda otomobil sanayisini geçti. Ve bir kullanılmış bilgisayar pazarı yok.</p>

  <p class="normal1">İki ana bilgisayar üreticisi Dell ve Hewlett Packard tüketicilerin ne istediğini bulma konusunda Sloan’ın bazı politikalarına bağlı kaldılar. Bugün her iki firma da hem hedef gruplarla hem de birebir insanlarla görüşmeler yaparak niteliğe yönelik, kullanıcı olan ve olmayan gruplarla da niceliğe yönelik araştırmalar yapıyorlar.</p>

  <p class="normal1">Bütün bilgisayar sanayisi yine bir Sloan yöntemi kullanarak satış sonrası hizmeti veriyor (internetten ve çoğunlukla ücretsiz olarak). Bu tüketici servisi bir alışveriş kararının belirlenmesindeki en önemli özellik ve Dell ve HP müşterilerine satış sonrası hizmet sunmakta mükemmel biçimde ünlendiler. Bu şirketler, araba tamiri gibi bir satış sonrası hizmette GM’in gücüne erişememiş olabilirler ama nihai alışveriş kararında sundukları hizmet önemli bir tüketici belirleyicisi haline gelebilir.</p>

  <p class="normal1">Eski günlerde bir Amerikalı şöyle diyebilirdi: “Her iki yılda bir yeni bir araba alırım.” Bugün bilgisayar sürekli bir değişim makinesi haline geldi, sürekli yeni gelişmeler ve seçenekler söz konusu oluyor. Gelecekte ebat, renk ve fiyat konularında tüketiciye daha farklı seçeneklerin sunulacağından emin olabilirsiniz. Hatta Sloan’ın sloganı bilgisayara uygulanabilir: “Her fiyat ve amaç için bir bilgisayar.”</p>
</body>
</html>
