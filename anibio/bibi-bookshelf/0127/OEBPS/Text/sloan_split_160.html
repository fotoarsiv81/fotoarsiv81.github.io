<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_156">GM Kurumsal Kampanyası</h2>

  <p class="normal1">1922 yılında GM’in oto pazarındaki payı Ford’unkinden önemli ölçüde düşüktü. Şirket beş ayrı oto, bir kamyon ve bir düzineden fazla aksesuvar ve yedek parça şirketinden oluşuyordu. Kamuoyu nezdinde imajı neredeyse hiç yoktu. Bu, iyi tanınan ve yıllarca birbirinden bağımsız ve ayrı duran otomobil markalarının (Buick, Cadillac, Oldsmobile) tek bir şirket tarafından üretildiğinden tüketicinin farkında olmamasından kaynaklanıyordu.</p>

  <p class="normal1">BDO’nun çözmesi gereken ikinci sorunsa, GM’in otomobil şirketlerinin ve yan kuruluşlarının kendilerini tek bir merkezi şirkete ait hissetmemeleriydi. William Durant yönetiminde otomobil şirketleri kendi kaderlerini tayin eden kuruluşlar olarak hareket etmişlerdi ve başlangıçta Sloan’ın adem-i merkeziyetçi bildirisine karşı çıkmışlardı. 1923 yılı itibarıyla bile bölümler arasında görülebilir bir eşgüdüm eksikliği vardı.</p>

  <p class="normal1">Dahası GM’in merkezi Manhattan’daydı, bu da fabrikaları ve kültürü sanayi bölgesi olan Ortabatı’da yer alan şirketler için sanki “yabancı” bir gücün kararları alması gibi görülebilirdi. Aynı zamanda geçici başkan olarak zengin ve asilzade Pierre du Pont ve onun M.I.T. mezunu, Doğu’da doğmuş ve büyümüş halefine karşı itirazlar da söz konusu olmuş olabilir.</p>

  <p class="normal1">Otomobil işindeki herkes biliyordu ki, Alfred Sloan bir yedek parça uzmanıydı ve yardımcı işin yöneticisiydi. Michigan’da uzun yıllar ellerini otomobil yağına bulaştırdıktan sonra yöneticilik merdivenine tırmanmış biri değildi. Kaldı ki şimdiye kadar kimse Olds, Dodge veya Chrysler tarzında bir “Sloan” aracını kullanmamıştı.</p>

  <p class="normal1">Esasen Barton’un işi zordu ve iki aşamalıydı: Kamuoyu önünde GM için olumlu bir şirket kampanyası yaratmak ve bu kampanyanın GM çalışanları arasında da GM’de çalışmanın şevk ve gururunu ortaya çıkarmasını sağlamak. Barton Manhattan’da Sloan’la birçok kez toplantılar yaptı ve demiryoluyla onunla birlikte sık sık Detroit’e gitti. Orada Barton ve ekibi morali belirlemek ve çalışanların şirket hakkında düşündüklerine dair bir duygu edinmek amacıyla birçok GM çalışanıyla görüştü.</p>

  <p class="normal1">Sıra dışı bir biçimde BDO kamuoyuna yönelik kurumsal kampanyaya başlamadan önce GM içinde bir kampanya yapmaya karar verdi. BDO broşürler bastırdı ve bunları bütün şirkete ve bölüm yöneticilerine dağıttı.</p>

  <p class="normal1">GM bayilerine büyük ebatta posterler verildi, onlar da bu posterleri galeri camlarına astılar. Bu yayınlarda daha iyi işçilik ve daha verimli üretimle büyük mesafeler kat eden büyük bir Amerikan şirketi anlatılıyordu. Çalışanlara yönelik ilanlarda aynı zamanda GM’den birleşmiş bir “aile” olarak söz eden ve yakında çıkacak tüketici reklamlarından bahseden makaleler de yer alıyordu.</p>

  <p class="normal1">BDO şirket ve tüketici için bir mecaz olarak kullandığı şirketin aileye benzetilmesi temasını güçlendirmek için çalışanlardan olumlu GM hikâyeleri yazmalarını istedi. Gerçek, yaşanmış tüketici deneyimlerini şirket içinde aramak kendi zamanı için bir yenilikti. Amaç GM otomobil performansına ve bir GM otomobili kullanarak hayatları daha iyiye doğru değişen Amerikalılara dair heyecan verici örnekleri yakalamaktı.</p>

  <p class="normal1">İlk iki sayfalık reklamda George Washington’un bir çizimi vardı, atına binmiş, hâkim bir biçimde, sade ve mağrur Amerikan kırsalına bakıyordu. Hikâyenin başlığı “Bir Ulusu Mahalle Haline Getirmek”ti. Washington ulus çapında yeni bir geziye çıkıyor ve ulusal birliğin (bir aile olarak GM şirketi) önemini, farklı emellere sahip (GM’in birçok bölümü) 13 ayrı eyalete anlatıyor. İlan şöyle başlıyordu: “George Washington uzağı berrak biçimde gördü. Toplumu en fazla rahatsız edenin ayrılık olduğunu gördü.”</p>

  <p class="normal1">Sağ üst köşede modern bir evin önünde bir Chevrolet duruyordu. İlan metni ülkenin kurucusunun yüceliğiyle GM tarafından yapılmış Chevrolet otomobillerinin güvenilirliğini bir araya getiriyordu. Metnin sonunda da Chevy’nin bilinen papyon logosu vardı.</p>

  <p class="normal1">Buradaki önemli husus, General Motors adının büyük harflerle metnin dibinde yer almasıydı, her sayfada bir kelime şeklinde. Şirketin adı toplam reklamın yaklaşık yüzde 15’i büyüklüğündeydi. Ebat olarak GM adı Chevrolet logosonun yaklaşık üç misli büyüklüğündeydi, okuyucuya asıl hatırlanması gereken ismin General Motors olduğu gösteriliyordu.</p>

  <p class="normal1">Bu ilan geçmişten kopuşu da simgeliyordu; çünkü “şirket” ifadesi reklamda yer almıyordu. General Motors adı tek başına duruyordu ve daha dostça bir isim ve izlenim veriyordu.</p>

  <p class="normal1">Diğer iki sayfalık reklamlar da aynı temayı işlemeyi sürdürdüler. Birinde piknik yolunda tren bekleyen bir aile gösteriliyordu. Başlık şöyleydi: “Artık bu aile kendi otomobiline sahip olabilir”. Beklemenin olumsuzluğunu vurgulamak için somurtkan bir erkek çocuk yere oturtulmuştu, bekleyerek zamanı geçirmek zorunda olduğu için açıkça üzgün görünen bir çocuk. Hemen yan sayfadaki reklamda piknik sofrasında yemek yiyen bir aile vardı. Bu reklam diğer ailenin bekleme sorununu kayıtsız şartsız çözmüştü, başlık iyi haberi veriyordu: “Bu aile hayatın tadını çok daha iyi çıkarıyor. Çünkü onların bir General Motors otomobili var!”</p>

  <p class="normal1">BDO, GM çalışanlarından ve müşterilerden kendi GM otomobilleri hakkındaki öyküleri derlemeye devam ettikçe, aile teması da kullanılmaya devam etti. Bazı reklamlar bir hayat kurtarmak için veya acil bir durumda gelen bir GM otomobilinin görüntülerini veriyordu.</p>

  <p class="normal1">Bu verimli mecrada BDO, GM araçlarını fedakârca veya kahramanca işler yaparken gösteren sıcak reklamlar ortaya çıkardı. Bir reklamda bir sağlık ocağı doktoru bir GM otomobili sayesinde ölmekte olan bir çocuğun hayatını kurtarıyordu. Başlık şöyleydi: “Doktor tam zamanında gelsin diye.” Sol üst köşede şiddetli bir fırtınada güçlükle ilerleyen bir otomobil gösteriliyordu ve sağ sayfanın tamamında doktorun son derece güzel bir çizimi vardı, küçük bir kız yatakta uyumaktaydı ve minnettar anne doktora sevgiyle bakıyordu. Başlık: “Gece acil bir çağrı geldi.”</p>

  <p class="normal1">Vurgulanmamış hiçbir duygu kalmamıştı. Reklamlardan birinde bir rahibin seyahati anlatılıyordu. “İmanın Gözlerinden” başlıklı bu reklama, “papaz ve rahiplerden gelen yüzlerce mektubun arasından sadece birini seçtik” diyerek söze başlanıyordu. Öyküde papazın sahip olduğu GM otomobili sayesinde uzak cemaatlere ayin yapmaya gidebildiğinden söz ediliyordu.</p>

  <p class="normal1">Aile temasının başarısı, hem müşterilerde hem de şirket içinde işe yaradı. Bu tür reklamlar daha sonra yeniden isimlendirilerek “iyi niyet” reklamları adını aldı. Bu terim artık kamu algısını etkilemek için geniş kurumsal kampanyaları anlatmakta kullanılıyor. Esas amaç, en azından GM örneğinde, otomobil satmaktı. Yumuşak “satış” evrensel iyi niyet hissi yaratmaktı ve harici ve dâhili kampanyalar bu kurumsal amaca ulaşmayı sağladı.</p>
</body>
</html>
