<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>sloan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_25">Sloan, William Durant’ın Yönetim Tarzını Onaylamıyor</h2>

  <p class="normal1">Sloan’ın modern şirket hakkında geliştirdiği yeni anlayış, GM başkanı William C. Durant’ın yönetim tarzından duyduğu hayal kırıklığı ve öfkeden kaynaklanmış olmalı. Esasen sevimli, sezgili ve spekülatif Durant, Sloan’ın içine, endişeyi zaman içinde bir yönetim incisine dönüştürecek küçük bir kum tanesi bıraktı. Sloan bilinçli bir şekilde (durumun elverdiği her zaman) şirketi anti-Durant tarzında yönetti ve örgütledi. Sloan, Durant’ın yaratabildiğine ama yönetemediğine inanıyordu. GM ise her geçen gün, örgütlü bir yönetim olmadan başa çıkılamayacak büyüklüklere yaklaşıyordu.</p>

  <p class="normal1">Burası gayet tabii GM’in başkanlığını iki kez elde eden ve kaybeden Durant’ın dehasını veya başarısızlıklarını anlatma yeri değil. O, Henry Ford kadar önemli bir Amerikan otomobil öncüsü olarak değerlendirilmeli. Durant doğuştan bir satıcıydı; kararlarını genellikle, kimseye danışmadan veya olgulara dayalı raporları incelemeden aniden alırdı. Onun önemi, farklı tiplerde otomobil üreten çok markalı bir sistem kurmuş olmasındadır.</p>

  <p class="normal1">Çalıştığı veya rekabet ettiği insanlarla ilgili memnuniyetsizliğini ender olarak yazıyla ifade eden Sloan, Durant’la ilk çalıştığı dönemden bahsederken kelimelerini dikkatle seçiyor: “United Motors’un başına geçtiğim andan itibaren Bay Durant’ı sıklıkla görür, karar almadaki cüreti karşısında daima şaşkınlığa uğrardım.”</p>

  <p class="normal1">Ancak Durant’ın iyi tarafı maliyet veya uygulanabilirlik hakkında bir saniye bile düşünmeden ani ve parlak kararlar almasıydı. Çeşitli mucitler bulup onlara yatırım parası, üretim yeri ve malzeme sağlamak gibi bir hüneri vardı. Bir keresinde porselenden daha iyi buji yapabileceğini iddia eden bir yabancıyla tanıştırılmıştı. Bu Fransız otomobil yarışçısı Albert Champion’du. Durant’ın Buick menşeli parasıyla Champion kısa sürede GM’in 1925 yılında tamamen bünyesine katacağı AC Buji Şirketi için daha iyi bir buji yaptı.</p>

  <p class="normal1">Ancak Durant etrafını Sloan’ın onaylamadığı kafadarlar ve “evet efendimciler”le doldurmuştu. Sloan başkan olduğunda bu tür bir yönetim sistemine asla izin vermedi, “evet efendimciler”le sarılmayı kesinlikle istemedi.</p>

  <p class="normal1">Sloan’ın Durant’ı bu gelişigüzel yönetim tarzı karşısında en fazla eleştirdiği örnek GM başkanının Detroit’te inşa etmek istediği yeni ofis binası olayıdır. Toplantı New York’ta GM merkezinde yapılmış ve orada oybirliğiyle Detroit’in merkezinde bir yer seçilmesi kararlaştırılmıştı.</p>

  <p class="normal1">Sloan tesadüfen toplantıya katılmıştı ve doğaçlama olarak aklına gelen farklı bir öneri sundu: Şehir dışında bir yer daha ucuz ve banliyölerde yaşayan birçok çalışan için daha uygun olurdu. Sloan, Hyatt Şirketi’ni New Jersey’den Detroit’e taşımak istediğinde sorunu derinlemesine incelemişti:</p>

  <p class="indentmetin">Benim sorumluluğum olmadığından çekinerek, bir fikir önerdim. “Arazi için niye şehir merkezindeki yüksek fiyatları ödeyelim? Ya da şehir merkezi vergilerini?”</p>

  <p class="indentmetin">Durant şöyle cevap verdi: “Detroit’e tekrar gittiğimizde senin dediğin yere gider bir bakarız.”</p>

  <p class="indentmetin">Öyle yaptık ve Durant bana araziyi satın almamı söyledi. Onun karakteristik yaklaşımı.</p>

  <p class="indentmetin">“Ya fiyatı?” (Sloan sorar.)</p>

  <p class="indentmetin">“Ne ödemen gerekiyorsa ver. Sadece muhasebeciye söyle.”</p>

  <p class="normal1">Durant bu sözü -sonuçta GM’in merkez arazisi olacak bu yer tarihi bir önem taşıyordu- o denli rahatlıkla söylemişti ki sanki bir kutu raptiye alıyordu.</p>

  <p class="normal1">En büyük 100 firma arasında yer alan bir şirketin yeni merkezinin seçilmesi gibi son derece önemli bir konuda bugün, emlak piyasası, vergiler ve diğer yer seçenekleri tahlil edilmeden bir karar verilmesi anlaşılmaz görünmektedir. Dış dünyadan muhalif düşüncelerin alınmaması ve olası yerleşim alanlarını belirleyen bir fizibilite raporunun yazılmaması kabul edilemez. Şirketler yeni fabrika veya ofis alanları için özel çalışma departmanları oluşturmadan önce bile, Sloan bu tür emlak işleriyle ilgilenecek bir uzmana ihtiyaç olduğunu anlamıştı.</p>

  <p class="normal1">Durant’ın yönetim biçimi ve kendi başına karar alması, suskun Sloan’ı bile huzursuzluk nöbetlerine sokmuştu. Durant hiçbir iş arkadaşından herhangi bir araştırma, pazarlama raporu, fikir veya danışmanlık almadan, yönetim için hiçbir kurula başvurmadan çalışıyordu.</p>

  <p class="normal1">Sloan bu başına buyruk otokratı güvenli yola sokmaya çalıştı. GM’in daha önce Hyatt için kullandığı bir muhasebe firmasının bağımsız denetçileri tarafından baştan aşağı incelenmesi gerektiğini ilk söyleyen yönetici oldu. Ve Durant etrafındakileri şaşırtan bir biçimde, merkez ofis için yeni yer alımında verdiği cevabın aynısını verdi. Durant’ın onayından sonra Sloan, GM’in ilk denetimini yapmak üzere Haskins and Snell adlı muhasebe firmasıyla anlaştı.</p>

  <p class="normal1">Sloan, United Motors müdürü olarak çalıştığı uzun yıllar boyunca ikna oldu ki Durant’ın otokratik, tek-adam tarzı yönetim anlayışı, GM artan bir hızla büyüdüğü sürece işe yaramayacaktı. Sloan, Durant’ın genellikle kimseye danışmadan bir karar aldığında onu sonsuza kadar savunduğunu fark etti. Sloan şöyle yazmıştı: “GM tek kişilik bir gösteri olamayacak kadar büyümüştü.”</p>

  <p class="normal1">Sloan GM başkanlığına yükseldiğinde -yani Durant 1920 yılında ikinci kez GM başkanlığından uzaklaştırıldığında- ilk yaptığı işlerden biri muhalefeti geliştirmek ve sistematize etmekti. “Evet efendimciler”den oluşan bu grup Sloan’ı asla başkanlık koltuğunda görmek istemedi. Oysa onun amacı General Motors’u bütün seslerin özgürce yükselebileceği şekilde demokratik bir hale getirmekti. William Durant GM’i tamamen terk ettiğinde yönetimsel diktatörlük çağı tümüyle kapanmış oldu.</p>

  <p class="normal1">Yeni dönem, Sloan’ın fikirlerin özgürce ifade edilmesine dayanan yeni örgütlenme planını uygulamaya koymasıyla başladı. Ancak Sloan’ın bütün değişim düşüncelerini uygulayabilmesi için aşması gereken bir engeli daha vardı. Bu engel Sloan GM’in başkan yardımcısıyken ortaya çıkacaktı ve Sloan’ı GM’in yeni başkanı Pierre du Pont ve GM’in parlak araştırma sorumlusu Charles Kettering ile karşı karşıya getirecekti.</p>

  <p class="normal1">Amerikan otomobil tarihindeki en meşhur tartışmalardan biri su soğutmalı motor ile hava soğutmalı motorun çarpışması üzerineydi. Sloan’ın aktif muhalefeti, daha sonra onun uzun ve başarılı yöneticiliğinin habercisi olan “anlaşmazlığı açıkça ifade etme tarzı”nı meydana getirecekti.</p>

  <p class="normal1">Ama iki motorun savaşından önce Sloan, GM’in geleceğini muazzam biçimde etkileyecek başka bir çekişmeye daha karışmıştı: GM’in yeni başkanı Pierre du Pont’un 1920 yılında aldığı kötü performans gösteren Chevrolet’yi tasfiye etme kararı. Bu, Sloan tarzı bir muhalefetti; bir toplantı ayarladı ve olguları buraya taşıdı. Bu konuda şöyle yazmıştı: “Ona (du Pont) birçok insanın Cadillac veya Buick almaktansa düşük fiyatlı arabaları alabileceğini anlattık. Yani bizim (GM) kimseyle (Ford) rekabet edemememiz bir hakaretti. Bu bir beceri ve çalışkanlık meselesiydi.”</p>

  <p class="normal1">Pierre du Pont, Sloan’ın fikirlerinin cesurluğu karşısında yumuşadı. Ama kısa süre sonra, ABD’deki şirket yapısının bir parçası olacak olan muhalefet anlayışı, iki motor tipi arasında süregiden savaşta tekrar ortaya çıkacaktı. Bu savaşta Pierre du Pont kendi fikrinden döneceğe benzemiyordu.</p>
</body>
</html>
