<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ataturk</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_9">I. KAYNAĞIN GENEL DEĞERLENDİRİLMESİ</h2>

  <p class="normal">Ülkeyi istilâ eden dış düşman ile içteki çeşitli düşünce, odak ve karşı güçlere rağmen, onlarla savaşarak teokratik ve monarşik bir imparatorluğun kalıntısından özgür ve demokratik bir cumhuriyete geçiş döneminde tek ve en önde yürüyen, harekâtı planlayan ve uygulamaya çalışan insan olarak Mustafa Kemal, elbetteki, Türkiye Cumhuriyeti, Türk insanı ve dünya için önemli bir kişidir.</p>

  <p class="normal">Yeryüzünde devlet kuran birçok büyük insan vardır. Özellikle Türk dünyasından, bu denli özellik ve yetenekleri kendisinde toplayan birçok büyük insan çıkmıştır. Yaşamsal başlangıçtan gelip sonsuzluğa giden bir süreçte, bu altın zincirin çağımızdaki halkası ise Mustafa Kemal'dir.</p>

  <p class="normal">Dünyanın diğer ulusları kendi koruyucu ve kurucularını nasıl inceleyip değerlendirerek, kendilerinden sonraki kuşaklara örnek bir kişi olarak aktarabilmek için ne denli çaba gösteriyorlarsa, biz de Cumhuriyetimizin kurucu kadrosunun mimar ve liderlerini, o denli inceleyip, değerlendirerek hem günümüz insanına, hem de gelecek kuşaklara gerçek değeri ve hakkıyla yansıtıp aktarabilmek zorundayız.</p>

  <p class="normal">Bu çalışmalar yapılacak ki ulusun bireyleri ve özellikle gençleri örnek bir kişiliği ve lideri dışarıda aramasınlar, içeride var olanı sevip saysınlar, O'nun arkasından gitsinler, ülkede birlik ve beraberlik sağlansın.</p>

  <p class="normal">Mustafa Kemal Atatürk için bugüne kadar yurt içinde ve yurt dışında birçok yayın yapılmış, O büyük insan tanıtılmaya çalışılmıştır. Ama bu demek değildir ki O'nun için her şey yapılmış ve tamamlanmıştır. Tamamlanmamıştır, çünkü bu gün bile Atatürk'e ait olan birçok şeyi koruyamamış ve onları gerektiği gibi, bilimsel olarak değerlendirememişizdir. Çok ağır geçen Birinci Dünya Savaşı, arkasından bizim için bir ölüm kalım mücadelesi olan İstiklâl Savaşı, onu izleyen kalkınma ve bayındırlık yılları; dünya için faturası gerçekten çok ağır olan ve dolayısıyla bizi etkileyen İkinci Dünya Savaşı, Türk ulusu ve insanı için böylesine bir çalışmaya belki de zaman ayırtmamıştır.</p>

  <p class="normal">Bu zaman ayıramayışa ve inceleme yapmayışa değişik bir örnek olarak bu gün ATASE Başkanlığı Arşivi'nde bulunan Atatürk'e ait defterleri verebiliriz. 1938 yılında Atatürk'ün ölümü üzerine defterler Atatürk'e ait eşyalarla birlikte Çankaya ve Türkocağı'ndan Büyük Millet Meclisi'ne emanet edilmiştir. Bir süre burada korunan bu eşyalar Türkiye Büyük Millet Meclisi Müze Müdürlüğü'nce 15 Mayıs 1964 tarihinde Anıtkabir'e sandık ve koliler halinde derlenip toparlanmadan diğer dokümanlarla birlikte devredilmiştir (Ek:1), (Ek:2), (Ek:3) Anıtkabir yönetim ve hizmetlerinin 15 Eylül 1981 tarih ve 2524 sayılı yasa ile Genelkurmay Başkanlığı'na devredilmesiyle de 31 Mart 1982 tarihli bir yazı ile (Ek:4), buradaki Atatürk'e ait bütün eşyalar, evrak ve dokümanlar ilgili yerlere verilmiş, böylece Anıtkabir'deki Atatürk Arşivi, Genelkurmay Askeri Tarih ve Stratejik Etüt Başkanlığı'na devredilmiştir.</p>

  <p class="normal">Atatürk'e ait bu dokümanlar, Genelkurmay ATASE Başkanlığı'nda toplanırken elimizdeki bu defterlerin 24 adedi bir grup olarak aynı dosya ve numara ile derlenip, üzerinde hiçbir değerlendirme yapılmadan arşivde saklanmıştır.</p>

  <p class="normal">Aslında bu defterlerin 21 tanesi Atatürk'e ait, diğer 3 tanesi kendisine sunulan veya sonradan eşyaları arasına karışmış defterlerdir. Daha önce yapılan kayıt ve sıralamalar, özenli ve gerektiği kadar inceleme ve araştırmaya dayandırılmadan yapıldığından, bu üç defter de Atatürk'ün defterleriymiş gibi hep birlikte arşivlerde korunmaya alınmıştır.</p>

  <p class="normal">Atatürk'ün defterleriyle birlikte olan bu defterler, zaten konuları, yazılış amaçları ve yazı biçimleriyle diğerlerinden kolaylıkla ayırt edilmektedir.</p>

  <p class="normal">Atatürk'e ait esas 21 defter, bu gün bile bir çoğumuzun cep ve çantasında taşıdığı cinsten küçük boyutlu defterlerdendir.</p>

  <p class="normal">O dönemin alışkanlık ve uygulamaları incelendiğinde, bu tür defterlerin, bir akıl defteri, hatıra defteri ve iş izlenimi için not alma defteri olarak kullanımının yaygın olduğunu göstermektedir.</p>

  <p class="normal">Atatürk'ün çağdaşları gibi aynı amaç ve aynı alışkanlıkla tuttuğu bu defterler, şimdiye kadar ciddi bir biriktirim ve sıralamaya alınmadığından ve ayrıca çeşitli zamanlarda bulunup, değişik kişi ve kurumlarca yayınlanmış, üzerinde çalışılmış diğer defterleri ile birlikte tüm olarak korunmadığından, bu defterlerde bir sıra veya kronolojik izlem bulunmamaktadır. Çeşitli zamanlara ilişkin olan elimizdeki bu defterlerde, bir bütünlük ve birbirine bağlı olay zinciri ve tarihsel bir izlem de bulunmamaktadır.</p>

  <p class="normal">Ancak bu tanıtım ve genel incelemeden sonra, ileride, tüm defterler üzerine yapılacak çalışmalar defterlerin gerçek değer ve konumu hakkında bilim ve siyaset çevrelerine temelli ve bütün bilgi verecektir.</p>

  <p class="normal">Atatürk'ün gerek mesleği ve gerekse içinde bulunan siyasî, kültürel ve ulusal gelişmelerin yoğunluğundan dolayı, ayrıca zaman yönünden birbirine çok uzak tarihlere ilişkin oluşlarından, bu defterlerin tümünde şekil ve anlatımdan, not alış, değerlendirme ve yazı stiline kadar, hiçbir yönden bir benzerlik, bütünlük ve bağdaşım yoktur. Tek ortak yan ise hepsindeki Atatürkçe söyleyiştir.</p>

  <p class="normal">Bazı defterlerin mürekkepli kalemle ve özenle tutulmuş olmalarının yanı sıra, bazıları sabit veya kurşun kalemle gelişi güzel tutulmuş ve ancak yazarının tümüyle anlayabileceği bir durumda olduğu gözlenmektedir. Doğaldır ki bu düzenli veya düzensiz kayıtlar, o günün koşullarından ve zaman sıkışıklığından kaynaklandığı gibi, deftere aktarılan konunun ağırlık ve önemine göre de değişkenlik göstermektedir. Genelde herkes tarafından tutulabilen bu tür defterlerin özelliğinden kaynaklanan bir uygulama da, notun işi bitince üzerine geçersizlik çizgisinin çekilmiş olmasıdır. Atatürk'ün defterlerinde de bu uygulama sık görülmektedir. Ayrıca, tümü bir konuya ayrılan defterlerinde, düşünce yönünden daha iyiye ulaşmak ya da bir öncekinin geçersizliğini sağlamak için aynı uygulamayı bu açıdan Atatürk'ün sık sık yaptığına tanık olmaktayız.</p>

  <p class="normal">Gerek Nutuk ve gerekse özel çalışmalarını yazdığı diğer defterlerindeki karalama ve hazırlık çalışmaları incelendiğinde, gözlenen bu uygulama elimizdeki defterlerde de görülmektedir. Daha iyiye ulaşmak için bir öncekini aşma olarak değerlendirilmesi gereken bu olay, özellikle kurşun kalemle yazılan defterlerde sık sık görülen bir durum olarak karşımıza çıkmaktadır. Konu yazılmış, açıklama yapılmış, fakat sonradan gereksiz görülmüş veya çıkarılması düşünülmüşse o bölümün üzerinin bir büyük çarpı işaretinin konularak veya üzerine boydan boya çizgi çekilerek iptal edildiğini görmekteyiz.</p>

  <p class="normal">Eski yazı ile yazılı olan defterlerde görülen bir başka özellik ise, Atatürk'ün ara ara Latin Alfabesi'ni kullanmış oluşudur. Aslında buna Latin Alfabesi'ni kullanma yerine, yabancı kelimelerin orijinallerinin yazılması veya özel bir notun Fransızca yazılışı da denilebilir. Yabancı dil çalışmalarının yapıldığı 23 No.lu defter ve diğer birçok defterde kelime, satır ve paragraf olarak bu tür Fransızca yazılara rastlanmaktadır.</p>

  <p class="normal">4 No.lu defterde, yalnız bir sayfaya yazılmış Latin harfli birkaç satır vardır ki orijinaldir. Bir Rumca halk şarkısı olduğu tahmin edilen metnin Rumcasının Fransızca okunuşuna göre yazılmış olması dikkat çekici bir husustur.</p>

  <p class="normal">Buradan şu sonucu da çıkarabiliriz; Atatürk Rumcayı biliyor, fakat Grek Alfabesini tam anlamı ile bilmiyordu. Daha önemlisi, belki de Rumca yazmak istememiştir.</p>

  <p class="normal">Defterlerin tutuluş amaç ve nedenlerinin çeşitli olduğu gerçeğinden yola çıkıldığında, bu defterlerdeki notlarla yalnızca bir iş veya olayın anımsanması amaçlanmadığı gibi, günlük iş ve randevu defterleri de olmadığı, buna karşın önemli bulduğu veya üzerinde özenle durulması gereken konulara bazı defterleri ayırdığı, ayrıca devlet yönetiminde veya askerî alanda bir ilke saptaması amaçladığı konuları da yazdığı görülmektedir.</p>

  <p class="normal">Bu defterlerin bazılarının askerî ve özel konulu amaçlara ayrılmış oluşu, defterlerin o konudaki çalışmalardaki değer ve önemini bir kat daha artırmaktadır. Genele ayrılan, yani çok çeşitli konuların yazıldığı defterlerde ise diğer sayılan amaçların uygulandığını söyleyebiliriz.</p>

  <p class="normal">Bunun yanı sıra defterlerde gözlenen diğer bir özelliğin Atatürk'ün bir anda birkaç konuyu birden düşünebilme ve tamamlayabilme istek ve yeteneğinin bulunuşudur. 4 No.lu defterde topçuluk, tabya, taarruz konularının yanı sıra, diğer birçok askerî konular işlenirken, konuyla ilgisi bulunduğu doğrudan anlaşılmayan, yabancı devletler ile o devletlerin coğrafya ve ekonomik durumlarını işleyebilmiştir. Ya da aklına o anda gelen bir başka konu oraya not edilmiştir.</p>

  <p class="normal">Yine çok ciddi, bütünlük taşıyan, tarihi, kültürel ya da askerî konuların notları arasına serpiştirilmiş şiirler ve güftelerle karşılaşılmaktadır. Bununla da şu sonuca varılabilir ki; o da Atatürk'ün, düşünce yorgunluğunu gidermek için özel zevk ve duyarlığa yönelişidir. Yine bazı satırlarda, zaman zaman birçok insanda görülebilen türden kızgınlık, övgü, şiddet ve suçlamalara da rastlanılmaktadır.</p>

  <p class="normal">Defterlerde ayrıca bir şekil ve ortak özellik veya benzerlik görme olanağı yoktur. Yani tekdüzelik yerine, ayrı ayrı defterlerdeki konularda değişkenlik ve duruma göre ayrılmış konu, ya da zamana göre yazılış özelliği ağırlıklıdır. Defterler karışık olarak numaralandırıldığı için olayları bir kronolojik sıralamaya alma olanağı doğmamıştır. Örneğin 18 No.lu deftere 1922 Haziran ayı olayları yazılmış, 19 No.lu defter bundan önceki Mart ve Nisan ayı olaylarına ayrılmış biçimdedir. Aradaki tarihlere ilişkin defterlerin olmayışı ve gelişi güzel numara verilmiş olması konular arası birliği, devamlılığı bozmaktadır.</p>

  <p class="normal">Buna rağmen bu değişkenliğinin yanı sıra konuların ana hatları ve can damarlarının yazılara yansıtıldığı da gözden kaçmamaktadır. Tarih, askerlik ve bilimsel konuların işlendiği 1, 3, 4, 5, 6, 7; 31 Mart Olayı üzerine İstanbul'daki yerleşim ve uygulamaya ayrılan 10 numaralı defterlerde bu özellik çok açık ve belirgin bir biçimde karşımıza çıkmaktadır. Güçlü bir tarih bilgisinin, gözlem ve deneyimin, senteze ulaşmada nasıl yarar sağladığının bu analizlerde çok açık olarak görülebileceğini belirtmekte yarar vardır.</p>

  <p class="normal">Konularda detaya inildiğinde, konunun detaylar arasında kaybolmaması önemli bir uygulamadır. İşte Atatürk'ün defterlerinde bu özelliği görmekle birlikte, söylediğini ve aklında tutması gerektiği şeyi bilmesi, ileriye aktarılması gerekeni belgelemesi açısından olayı oraya kaydetmiş olduğunu tespit etmek, bu defterlerin incelemeye değerliğini ve önemini arttırıcı bir niteliği de kendiliğinden belirginleşmektedir.</p>

  <p class="normal">Bu özellikleriyle "<span class="idebold">Atatürk'ün Not Defterleri</span>", Atatürk'ü daha iyi tanımak ve yorumlamak için çok önemli kaynak niteliğini taşımaktadır. Kişilikleri yansıtması, olayı yansıtması, tarihe ışık tutarak, gelecek kuşakların bunlardan yararlanmasının sağlanlaması açısından önemli bulunduğu gibi, bu defterler, olaylar ve olayların aktarımında doğrulara ulaşmayı da beraberinde getirmektedir.</p>

  <p class="normal">Atatürk'ün sağlığında, bu defterlerin özenle saklanması ve özellikle Atatürk tarafından ortadan kaldırılmamış olması, kendisini ve olayları gelecek kuşaklara aktarmak, ileriye bir mesaj vermek açısından değerlendirilirse, bu defterlerde gerçek Atatürk'ü bulmak daha kolay olacaktır.</p>

  <p class="normal">Ulusal bir kişiliğe ulaşmış, hatta ulusallık sınırını aşarak evrensel boyutlara ulaşmış kişiler, doğrudan topluma mal olmuş kişiler olduklarından, artık onların özelinde değil de, genelinde değerlendirilerek, özeline bu genel karakterlerle inilmesinde yarar olacaktır.</p>

  <p class="normal">Bu kaynak defterlerin incelenmesiyle bu yararlı sonuçlara ulaşmak olanağı ortaya çıkacaktır. Birinci el kaynak durumundaki bu belgesel nitelikli defterler, nicelikte belki az, ama nitelikte çok geniş bir perspektife sahiptir. Çok hareketli, zorluklarla dolu, gözyaşı, kan, barut ve alın teriyle oluşturulan bir zaferin hazırlık günlerini yansıtması bakımından da bir ayrıcalığı ve ağırlığı olan defterler, tarih bazında ve özellikle Türk devrim tarihi çerçevesi içinde değerlendirildiğinde, alınacak sonuçlar elbette doyurucu ve nitelikli olacaktır.</p>
</body>
</html>
