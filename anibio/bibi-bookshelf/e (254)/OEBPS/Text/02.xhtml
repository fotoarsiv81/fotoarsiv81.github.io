<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 class="part">Harika Çocuk</h1>

  <p>Notalarını koyduğu çantası kalın çoraplı bacağına çarpa çarpa, öteki kolunda ağır okul kitaplarıyla girdi odaya. Bir an durup stüdyodan gelen sesleri dinledi. Birbirini ığıl ığıl izleyen piyano akorları ve akort edilen bir kemanın sesi. Sonra Bay Bilderbach gırtlağından kopan boğuk sesli şivesiyle seslendi ona:</p>

  <p>“Sen misin, Bienchen?”<a class="footnoteref" href="../Text/notlar.xhtml#n4" id="ref4">4</a></p>

  <p>“Eldivenlerini çekip çıkarırken, parmaklarının o sabah çalıştığı fügün hareketleriyle kıpırdadığını gördü. “Evet, diye cevap verdi, “burdayım.”</p>

  <p>“Buradayım,” diye düzeltti ses. “Biraz bekle.”</p>

  <p>İçerden Bay Lafkowitz’in konuşması duyuluyordu. Sözcükleri anlaşılmaz, ipeksi bir mırıltıyla uzatıyordu. Bay Bilderbach’ınkiyle karşılaştırınca adeta bir kadın sesi diye düşündü. İçindeki huzursuzluk dikkatini dağıtıyordu. Geometri kitabının ve <em>Le Voyage de Monsieur Perrichon</em>’un sayfalarını karıştırıp masaya koydu. Kanepeye oturup çantasından metot kitabını çıkardı. Yine ellerini gördü. Boğumlarından dümdüz uzanan kıpır kıpır kas kirişleri, kıvrık, kirli bir bant takılı yaralı parmak ucu. Bu görüntü son birkaç aydır onu kahreden korkuyu yoğunlaştırdı.</p>

  <p>Cesaretini toplamak için usulca bir iki söz mırıldandı. “İyi gidiyor… İyi gidiyor… Eskiden olduğu gibi…” Stüdyoda ağır ağır yürüyen Bay Bilderbach’ın ayak seslerini ve kapının gıcırdayarak açıldığını işitince sustu.</p>

  <p>Kemanın yalnızca bir telinden çıkan boğulmuş, belirsiz sesin bozduğu sessizlikte, son on beş yıllık yaşamının çoğunu, sanki hep şimdi bu kapının arkasından çıkıveren yüze ve omuzlara bakarak geçirmiş gibi tuhaf bir duyguya kapıldı bir an. Bay Bilderbach. Öğretmeni Bay Bilderbach. Boynuz çerçeveli gözlüğünün arkasındaki fıldır fıldır gözleri; açık renkli seyrek saçlarıyla ince uzun yüzü; dolgun ve aralık duran dudakları; ısırmaktan kızarmış ve parlamış alt dudağı; karşıdan bakınca zonkladığı görülen çizgi çizgi şakak damarları.</p>

  <p>“Biraz erken gelmedin mi?” diye sordu Bay Bilderbach, şöminenin üzerindeki, bir aydır on ikiye beş kalayı gösteren saate göz atarak. “Josef burada. Bir tanıdığının bestelediği sonatinayı çalışıyoruz.”</p>

  <p>“İyi,” dedi gülümsemeye çalışarak. “Ben de dinlerim.” Güçsüz parmaklarının, gözlerinin önünde bulanıklaşıp karışan piyano tuşlarına basışı canlandı gözünde. Yorgundu. Adam kendisine bakmayı biraz daha sürdürürse ellerinin titreyeceğinden korkuyordu.</p>

  <p>Bay Bilderbach odanın ortasında kararsız durdu. Birden parlak, şiş dudakları dişlerinin üzerinde yayıldı. “Aç mısın, Bienchen?” diye sordu. “Anna’nın yaptığı elmalı kekten var. Süt de var.”</p>

  <p>“Sonra yerim,” dedi. “Teşekkürler.”</p>

  <p>“Dersimizi güzelce yapıp bitirdikten sonra, değil mi?” Gülümsemesi ağzının kenarlarında ufalanır gibiydi.</p>

  <p>Arkasında kalan stüdyodan bir ses geldi. Bay Lafkowitz kapının öbür kanadını itti ve Bay Bilderbach’ın yanına gelip durdu.</p>

  <p>“Merhaba Frances,” dedi gülümseyerek. “Çalışma nasıl gidiyor? ”</p>

  <p>Bay Lafkowitz, istemeyerek de olsa, onun kendisini beceriksiz ve aşırı uzun boylu hissetmesine neden olurdu hep. Çok ufak tefek bir adamdı, elinde kemanı yoksa yorgun görünürdü. Solgun, Yahudi yüzünde, kaşları sanki soru sorarmış gibi kalkık dururdu, ama ağırlaşmış göz kapakları bitkin ve cansızdı. Bugün dalgın görünüyordu. Frances onun durup dururken içeriye girişini izledi. İnci uçlu yayı cansız parmaklarının arasında tutup beyaz at kılını tebeşire benzeyen bir reçine parçasına sürüp duruyordu. Kısık gözleri de parlıyordu bugün. Yakasından sarkan keten fular gözlerinin altındaki gölgeleri büsbütün koyulaştırmıştı.</p>

  <p>“Artık iyice ilerletmişsindir herhalde.” Bay Lafkowitz gülümsüyordu, oysa kız daha ilk soruya yanıt vermemişti.</p>

  <p>Bay Bilderbach’a baktı Frances. Adam başını çevirdi. Geniş omuzlarıyla kapıyı itip açınca stüdyonun penceresinden giren akşam güneşi tozlu odayı sarıya boğdu. Öğretmeninin arkasındaki alçak, uzun piyanoyu ve Brahms büstünü görebiliyordu.</p>

  <p>“Hayır;” dedi Bay Lafkowitz’e. “Çok kötü gidiyor.”</p>

  <p>İncecik parmaklarıyla nota sayfalarını karıştırdı. Arkası dönük durup dinleyen Bay Bilderbach’ın kambur; kaslı sırtına bakarak; “Niye bir türlü olmuyor bilmiyorum,” dedi.</p>

  <p>Bay Lafkowitz gülümsedi, “İnsan bazen…”</p>

  <p>Piyanodan tiz bir akort sesi geldi. “Şuna biraz daha çalışsak mı?” diye sordu Bay Bilderbach.</p>

  <p>“Geliyorum,” dedi Bay Lafkowitz, kapıya doğru seğirtmeden önce yayı bir kez daha reçineye sürerek. Frances onun piyanonun üstünde duran kemanı alışını gördü. Göz göze geldiler, adam kemanı omzundan indirdi. “Heime’nin resmini gördün mü?”</p>

  <p>Kızın parmakları çantanın sivri köşesini sımsıkı kavradı. “Hangi resim?”</p>

  <p>“Orada, masanın üstündeki <em>Musical Courier</em>’de Heime’nin bir resmi çıkmış. Kapağın hemen arkasında.”</p>

  <p>Sonatına başladı. Atonal, oldukça yalın bir parçaydı. Bomboş ama kendine özgü bir yapısı vardi. Dergiye uzanıp kapağını açtı.</p>

  <p>Heime oradaydı işte. Sol köşede. İki büklüm eğilmiş, parmaklarını kemanın tellerine doğru uzatmış, <em>pizzicato </em>çalıyordu. Diz altından büzgülü bol pantolonu, yuvarlak yakalı kazağı vardı üzerinde. Kötü bir fotoğraftı. Profilden çekildiği halde, gözlerini objektife çevirmişti, parmağı da yanlış teli çalacakmış izlenimi veriyordu. Dönüp fotoğraf makinesine bakmak onu huzursuz etmişti sanki. Zayıflamıştı, midesi çıkmıyordu artık, yine de altı ayda fazla değişmemişti.</p>

  <p>Yetenekli genç kemancı Heime Israelsky’nin, öğretmeninin stüdyosunda çalışırken çekilmiş bir fotoğrafı. Yakında on beşinci yaşgününü kutlayacak olan genç Maestro Israelsky, Beethoven’in konçertosunu seslendirmek üzere…</p>

  <p>O sabah saat altıdan sekize kadar çalıştıktan sonra babasının zoruyla bütün aileyle birlikte kahvaltı sofrasına oturmuştu. Kahvaltı etmeyi hiç sevmezdi, sonradan midesi bulanırdı. Biraz aç durup yirmi sentlik öğle yemeği harçlığıyla aldığı dört çubuk çikolatayı okulda atıştırmayı yeğlerdi. Cebinden çıkardığı ufacık parçaları mendilinin altına saklar, parlak kâğıt hışırdayınca put kesilirdi. Ama bu sabah babası tabağına yağda pişirilmiş yumurta koymuştu; yumurta parlayıp sarısıyla akı karışırsa ağlayacağını biliyordu. Nitekim öyle olmuştu. Şu anda da aynı duygu içindeydi. Dergiyi yavaşça masaya bıraktı ve gözlerini yumdu.</p>

  <p>Stüdyodan gelen müzik sesi coşkuyla, ama beceriksizce, ulaşılamayacak bir yere varmaya zorlanıyordu sanki. Biraz sonra düşünceleri Heime’den, konçertodan ve resimden uzaklaştı, bir kez daha dersi düşünmeye başladı. Stüdyoyu iyice görebilsin diye kanepede kaykıldı. İkisi de, piyanonun üzerinde duran notalara bakıp gördüklerini tutkuyla çekip alırcasına çalıyorlardı.</p>

  <p>Bay Bilderbach’ın biraz önce kendisine bakan yüzünü unutamıyordu. Farkında olmasa da hâlâ fügün hareketleriyle kıpırdayan elleriyle kemikli dizlerini tuttu. Yorgundu. Fazla çalıştığı gecelerde, çoğu zaman uykuya dalmadan önce hissettiği, yuvarlanarak bir yerlere düşme duygusuna kapıldı. Tıpkı kulağının içinde vınlayarak onu kendi dönme dolaplarına sürükleyen o silik yarı düşler gibi.</p>

  <p><em>Wunderkind… Wunderkind… Wunderkind</em><a class="footnoteref" href="../Text/notlar.xhtml#n5" id="ref5">5</a> Heceler Almanca söylenişiyle ağızdan yuvarlanarak çıkıyor, kulaklarında uğulduyor, sonra uzaklaşıyor, bir mırıltı oluveriyordu. Fırıl fırıl dönen, büyüyüp yamuklaşan, ufalıp silik kabarcıklara dönüşen yüzler… Bay Bilderbach, Mrs. Bilderbach, Heime, Bay Lafkowitz… Gırtlaktan koparak çıkan <em>Wunderkind</em> sözcüğüne ayak uydurmuş, dönüp duruyorlardı. Çemberin ortasında Bay Bilderbach’ın kocaman yüzü beliriyor, ötekilerle birlikte onu bir şey yapmaya zorluyordu.</p>

  <p>Çılgınca gidip gelen müzik tümceleri… Bir avuç bilyenin merdivenlerden aşağıya yuvarlanması gibi, birbirinin üstüne düşen notalar.,. Bach, Debussy, Prokofyev, Brahms… Uzaklardan, yorgun bedeninden gelen kalp atışlarıyla ve dönüp duran çemberin vınıltısıyla tuhaf bir uyum içinde yuvarlanıyorlar.</p>

  <p>Bazen, üç saatten fazla çalışmadığı ya da okula gitmediği zamanlar; gördüğü düşler bunca karman çorman olmuyordu. Zihninde müziğin uyumlu yükselişini duyuyor ve bazı anılar kısa kısa, olduğu gibi canlanıyordu gözünde… Birlikte verdikleri konserden sonra çıtkırıldım Heime’nin kendisine verdiği o “çocukluk” resmi kadar açık seçik oluyordu her şey.</p>

  <p><em>Wunderkind… Wunderkind…</em> Bay Bilderbach kendisi için böyle demişti, on iki yaşında buraya ilk geldiğinde. Daha büyük yaştaki öğrenciler böyle söylemişlerdi.</p>

  <p>Bay Bilderbach aslında hiçbir zaman yüzüne söylememişti bunu. “Bienchen…” (Kolay söylenen bir adı vardı, ama çok önemli yanlışlar yaptığı zamanlar dışında Bay Bilderbach bunu hiç kullanmazdı). “Bienchen,” derdi. “Korkunç bir şey olsa gerek. Bu kadar kalın bir kafayı sürekli taşımak. Zavallı Bienchen…”</p>

  <p>Bay Bilderbach’ın babası Hollandalı bir kemancıydı. Annesi Prag’lıydı. Orada doğmuş, gençliğini Almanya’da geçirmişti. Frances kaç kere keşke Cincinnati’de doğup büyümemiş olsaydım, diye düşünmüştü. “Almanca ‘peynir’ nasıl denir? Bay Bilderbach, ‘Sizi anlamıyorum,’ Hollanda dilinde nasıl söylenir?”</p>

  <p>Stüdyoya ilk geldiği gün… <em>İkinci Macar Rapsodisi</em>’nin tümünü ezbere çaldıktan sonra… Alacakaranlıkta külrengine bürünen oda… Bay Bilderbach’ın piyanonun üzerinden eğilmiş bakan yüzü…</p>

  <p>“Şimdi baştan başlayalım,” dedi ilk gün. “Bu iş için, yani piyano çalmak için, akıllı olmaktan öte bir şey gerek. On iki yaşında bir kızın parmaklarının bir saniyede bir sürü tuşa dokunabilmesi hiç önemli değil.”</p>

  <p>Küt elini önce göğsüne, sonra alnına götürdü. “Burası ve burası… Bunu anlayacak yaştasın.” Bir sigara yakıp dumanı kızın başının üzerinden hafifçe üfledi. “Sonra çalışmak… çalışmak… çalışmak. Şimdi şu Bach prelüdleri ve kısa Schumann parçalarıyla işe başlayacağız.” Ellerini yine oynattı; bu kez kızın arkasındaki lambanın kordonunu çekti ve notayı gösterdi. “Bunu nasıl çalışmanı istediğimi göstereyim. Şimdi dikkatle dinle.”</p>

  <p>Frances neredeyse üç saattir piyanonun başındaydı, çok yorulmuştu. Bay Bilderbach’ın kalın sesi uzun zamandır kulağında yankılanıp duruyordu. Adamın, tümceleri gösteren, kasları gerilmiş parmağına uzanıp dokunmak istiyordu; pırıl pırıl parlayan altın yüzüğünü, güçlü elinin üzerindeki tüyleri ellemek istiyordu.</p>

  <p>Salı günleri okuldan sonra ve cumartesi öğleden sonra derse geliyordu. Çoğu zaman, cumartesi dersi bittikten sonra akşam yemeğine kalıyor, geceyi orada geçiriyor; ertesi sabah tramvaya binip evine dönüyordu. Mrs. Bilderbach durgun, ruhsuz, kendine özgü bir sevgi gösteriyordu ona. Kocasından çok farklıydı. Sessiz, şişman ve ağırkanlıydı. İkisinin de bayıldıkları o ağır yemekleri pişirmek için mutfakta olduğu zamanlar dışında, günlerini üst kattaki yatağına uzanıp dergi okuyarak ya da öylece boş boş bakıp gülümseyerek geçiriyordu. Almanya’da evlendiklerinde, lied’ler söyleyen bir şarkıcıydı. Artık şarkı söylemiyordu (boğazındaki bir hastalıktan yakınıyordu). Kocası bir öğrenciyi dinlemesi için mutfağa seslenip onu çağırdığında hep gülümser ve “Gut, gut” derdi.</p>

  <p>Frances on üç yaşına bastığında bir gün Bilderbachların hiç çocukları olmadığı geldi aklına. Tuhaftı. Bir keresinde Mrs. Bilderbach’la birlikte mutfaktayken kocası stüdyodan çıkagelmişti. Bir öğrenciye öfkelendiği için suratı asıktı. Kadın çorba karıştırıyordu, sonra adam elini uzatıp onun omzuna koydu. Kadın dönüp ses çıkarmadan durunca da, karısına sarılıp öfkeli yüzünü onun bembeyaz, sinirsiz ensesine gömdü. Böylece kımıldamadan kaldılar. Sonra Bay Bilderbach birden geri çekildi, öfkesi dinmiş, yerini sessiz bir donukluğa bırakmıştı, yeniden stüdyoya döndü.</p>

  <p>Bay Bilderbach’tan ders almaya başladıktan sonra lisedekilerden hiç kimseyle görüşmeye zaman bulamamış, yaşıtı olan tek arkadaşı Heime olmuştu. Heime, Bay Lafkowitz’in öğrencisiydi; akşamları birlikte Bay Bilderbach’a geldiklerinde Frances de orada olurdu. İkisi oturup öğretmenlerinin çaldığı müziği dinlerlerdi. Sık sık kendileri de oda müziği parçaları çalışırlardı: Mozart sonatları ya da Bloch parçaları.</p>

  <p><em>Wunderkind</em>… <em>Wunderkind</em>…</p>

  <p>Heime bir “Harika Çocuk”tu. O zamanlar ikisi de öyleydi.</p>

  <p>Heime dört yaşından beri keman çalıyordu. Okula gitmesi gerekmemişti; Bay Lafkowitz’in kötürüm olan erkek kardeşi öğleden sonraları ona geometri, Avrupa tarihi ve Fransızca fiil çekimlerini öğretiyordu. On üç yaşındayken Cincinnati’deki ünlü bir kemancı kadar ustalık kazanmıştı. Herkes böyle diyordu. Ama keman çalmak piyano çalmaktan daha kolaydı herhalde. Frances’in düşüncesi buydu.</p>

  <p>Heime’nin üzerine giydiği kadife pantolonuna, yediği yemeğin ve yaya sürdüğü reçinenin kokusu sinmiş olurdu. Bazen parmaklarının boğumları kirli olur, kazağının kolundan kirli gömlek manşetleri görünürdü. Frances hep onun ellerine bakardı keman çalarken, incecik eklemlerden sonra, kısa kesilmiş tırnakların çevresinde sert, tombul et kabarıklıkları, yayı tutan elinin bileğinde belirgin bir bebeksi kırışık vardı.</p>

  <p>Düşlerinde, uyanıkken de olduğu gibi, konseri hayal meyal hatırlıyordu. Başarısızlığını aylar sonra öğrenmişti. Gerçi gazeteler Heime’yi daha çok övmesine övmüştü, ama Heime ondan çok daha kısa boyluydu. Sahnede yanyana durduklarında boyu Frances’in omzuna ancak geliyordu, insanlar böyle şeylere önem verirlerdi, biliyordu. Sonra, birlikte çaldıkları sonatın da payı vardı: Bloch.</p>

  <p>“Hayır, hayır, bunun uygun olduğunu sanmıyorum,” demişti Bay Bilderbach, programın bitiş parçası olarak Bloch önerildiğinde. “Şu John Powell parçası… Sonate Virginianesque daha iyi olur.”</p>

  <p>O zaman anlamamıştı; Bay Lafkowitz ve Heime gibi o da Bloch’u istemişti.</p>

  <p>Bay Bilderbach sonunda razı olmuştu. Sonradan eleştirmenler kendisinin bu tür müzik için gereken niteliklerden yoksun olduğunu, yorumunun zayıf ve duyarsız kaldığını yazınca, bir aldatılmışlık duygusuna kapılmıştı.</p>

  <p>“Bu parçalar sana göre değil, Bienchen,” demişti Bay Bilderbach, elindeki gazeteleri ona gösterip sallayarak. “Sen bu işi Heime’lere, ‘viç’lere, ‘ski’lere bırak.”</p>

  <p><em>Wunderkind</em>. Gazeteler ne derse desin Bay Bilderbach kendisi için böyle demişti.</p>

  <p>Heime niçin konserde kendisinden daha başarılı olmuştu? Bazen okulda birisinin tahtada çözdüğü bir geometri problemini izlemesi gerekirken, bu soru bıçak gibi içine saplanıyordu. Yatağa girdiğinde aklına takılıyor, hatta bazen piyano çalarken bile dikkatini dağıtıyordu. Nedeni yalnızca Bloch’un ya da kendisinin Yahudi olmaması değildi, yalnızca bunlar değildi. Heime’nin okula gitmek zorunda olmaması da değildi. Acaba?…</p>

  <p>Bir keresinde anlar gibi oldu.</p>

  <p>Bay Bilderbach geçen yıl bir akşam, Bay Lafkowitz ile bir parçayı çalışıp bitirdikten sonra: “Fantasia ve Füg’ü çal,” dedi ona.</p>

  <p>Bach’ı çalarken, Frances kendi çalışını beğendi. Göz ucuyla Bay Bilderbach’ın yüzündeki durgunluğu, hoşnutluğu, ellerinin müziğin yükselmesiyle birlikte koltuğun kollarından kalkışını, bu yükselişin başarıyla yorumlanmasından sonra da rahatlayarak yeniden inişini görebiliyordu. Parça bitince piyanonun başından kalktı. Müziğin boğazına ve göğsüne doladığı bağı gevşetmek için yutkundu. Ama…</p>

  <p>“Frances,” dedi o sırada Bay Lafkowitz birdenbire. İncecik dudakları kıvrılmış, gözleri narin göz kapaklarıyla yarı yarıya örtülmüş olarak kendisine bakıyordu. “Bach’ın kaç çocuğu olduğunu biliyor musun?”</p>

  <p>Şaşkın şaşkın dönüp baktı adama. “Bir sürü. Yirmi falan.”</p>

  <p>“Öyleyse…” Solgun yüzünde gülümseme belirince ağzının kenarları hafifçe kırıştı. “Öyleyse, böylesine soğuk olamazdı…”</p>

  <p>Bu Bay Bilderbach’ın hoşuna gitmemişti. Ağzından dökülen Almanca sözcüklerin arasında “kind” de vardı. Bay Lafkowitz kaşlarını kaldırdı. Frances onun konuyu nereye getirmek istediğini hemen anlamıştı, ama anlamsız ve çocuksu bir bakışla bakmakta bir sakınca görmüyordu, çünkü Bay Bilderbach onun böyle bakmasını istiyordu.</p>

  <p>Yine de, bütün bunların konuyla hiçbir ilgisi yoktu. Hiç değilse, çok ilgisi yoktu. Nasıl olsa büyüyecekti. Bay Bilderbach bunu biliyordu. Hatta Bay Lafkowitz de biraz önce öyle demek istememişti.</p>

  <p>Düşlerinde, dönen çemberin ortasında, Bay Bilderbach’ın yüzü büyüyüp küçülüyor, dudaklarını oynatarak Frances’i bir şey yapmaya zorluyor; şakaklarındaki damarlarla baskı yapıyordu sanki.</p>

  <p>Oysa bazen, uykuya dalmadan önce, bazı anılar çok açık seçik canlanıyordu gözünün önünde. Çorabını çekiştirerek topuğundaki deliği pabucunun içine saklaması gibi… “Bienchen, Bienchen!” derken Bay Bilderbach’ın kalkıp karısının dikiş sepetini getirip, çorabını öyle çekiştireceğine nasıl yamaması gerektiğini ona göstermesi.</p>

  <p>Ya da liseden mezun olduğu gün…</p>

  <p>“Ne giyeceksin?” diye sordu Mrs. Bilderbach pazar sabahı kahvaltıda, uygun adım yürüyerek toplantı salonuna giriş provası yaptıklarını onlara anlattığı sırada.</p>

  <p>“Kuzenimin geçen yıl aldığı bir tuvaleti.”</p>

  <p>“A… Bienchen!” dedi Bay Bilderbach, sıcak kahve fincanını küt ellerinin arasına alıp, gülümseyince kenarları kırışan gözleriyle ona bakarak. “Bienchen’in ne istediğini biliyorum sanırım.”</p>

  <p>Bay Bilderbach üsteledi. Frances buna gerçekten hiç aldırış etmediğini söylediyse de inandıramadı onu. Bay Bilderbach:</p>

  <p>“Bak böyle, Anna,” diyerek peçetesini masaya koyup kalktı, kalçalarını oynatarak, boynuz çerçeveli gözlüklerinin arkasında gözlerini süzerek, kırıta kırıta odanın öbür köşesine doğru yürüdü.</p>

  <p>Ertesi cumartesi öğleden sonra, ders bitince, Frances’i kent merkezindeki mağazalara götürdü. Satıcı kızların açtığı top top parlak tülleri, hışır hışır taftaları kalın parmaklarıyla okşuyordu. Kumaşları kızın üstüne tuttu, başını yana eğip baktı ve pembeyi seçti. Pabuçları da unutmadı. En çok bağcıksız, beyaz çocuk pabuçlarını beğendi. Frances bunları yaşlı kadınların pabuçlarına benzetti biraz; pabucun içindeki Kızılhaç etiketi de bir hayır kurumu çağrışımı uyandırıyordu. Ama hiç önemli değildi. Mrs. Bilderbach kumaşı kesip kızın üstüne iğnelerle tutturmaya başlayınca Bay Bilderbach derslerine ara veriyor, durup bakıyor, kalçada büzgü yapılması, omza zarif bir fiyonk iliştirilmesi gibi önerilerde bulunuyordu. O sırada müzik iyi gidiyordu. Giysilerin, baloların ve benzeri konuların hiç önemi yoktu.</p>

  <p>Müziği gerektiği gibi çalmanın, ruhunda mutlaka barındırdığı bir şeyi yüzeye çıkarmanın, çalışmanın, çabalamanın ve Bay Bilderbach’ın bakışlarındaki kendisini zorlayan ifadeyi silecek kadar iyi çalmanın dışında hiçbir şeyin önemi yoktu. Piyano çalarken Myra Hess’in ve Yehudi Menuhin’in (hatta Heime’nin) sahip oldukları şeyi kendi yorumuna katabilmekti önemli olan.</p>

  <p>Bir şeyler olmaya başlamıştı dört ay önce. Neydi bu? Notalar gelişigüzel, ölü birer tınıya dönüşmeye başlamıştı. Ergenlik çağı diye düşündü. Bazı çocukların çalışı umut veriyordu. Kendisi gibi çalışıyor çabalıyorlardı, sonra incir çekirdeğini doldurmayacak kadar sudan bir şey yüzünden ağlamaya başlıyorlardı; içlerinde özlemini duydukları bir şeyi gerçekleştirmeye çalışmaktan bitkin düşüyorlardı. Tuhaf bir şey oluyordu. Ama bana olmaz, ben Heime gibiyim, diye düşünüyordu. Öyle olmak zorundaydı.</p>

  <p>Nitekim öyleydi de eskiden. İnsan birtakım şeyleri durup dururken yitirmezdi ya. <em>Wunderkind</em>… <em>Wunderkind</em>… Bay Bilderbach kendisinden böyle söz etmişti, o kesin ve tok sesiyle, sözcüğü ağzında yuvarlayarak. Gördüğü düşlerde bu ses daha da kesin, daha da tok çıkıyordu. Adamın koskocaman yüzü, özlemini duyduğu müziğe, dönüp duran, yaklaşıp uzaklaşan notalara karışıyordu. <em>Wunder</em><em>kind</em>… <em>Wunderkind</em>…</p>

  <p>Bugün Bay Bilderbach, her zamanki gibi, Bay Lafkowitz’i kapıya kadar geçirmedi. Piyanonun önünde oturmuş, bir tuşa hafifçe basıp duruyordu. Frances, kulağı bu seste, kemancının atkısını solgun tenli boğazına dolayışını izledi.</p>

  <p>“Heime’nin resmi iyi çıkmış,” dedi notalarını eline alarak. “Birkaç ay önce bir mektup aldım ondan, Schnabel’i ve Huberman’ı dinlediğini, Carnegie Hall’u, Rus Çayhanesindeki yemekleri yazmış.”</p>

  <p>Stüdyoya geçmeyi biraz daha geciktirmek için, Bay Lafkowitz dışarı çıkmaya hazır oluncaya dek bekledi, sonra adam kapıyı açarken onun gerisinde durdu. Dışarıdaki buz gibi hava içeriye doldu. Akşam oluyordu, dışarısı kış alacakaranlığının donuk sarılığına bürünmüştü. Kapı, menteşelerinin üzerinde dönüp kapanınca, Frances’in daha önce hiç algılamadığı bir karanlığa ve sessizliğe gömüldü ev.</p>

  <p>Stüdyoya girince, Bay Bilderbach ayağa kalktı ve kız piyanonun önüne otururken sessizce izledi onu.</p>

  <p>“Bienchen,” dedi, “bugün her şeye yeni baştan başlayacağız. Sil baştan. Son ayları unutacağız.”</p>

  <p>Bay Bilderbach rol yapan bir sinema oyuncusunu andırıyordu. İri gövdesiyle, ayak parmakları ve topuğu üzerinde yaylanıyor ellerini ovuşturuyor hatta tıpkı sinema perdesindeki oyuncular gibi keyifli keyifli gülümsüyordu. Sonra görünümü birdenbire değişiverdi. Geniş omuzlarını sarkıtarak kızın getirdiği notaları karıştırmaya başladı. “Bach… Hayır, daha olmaz,” diye mırıldandı. “Beethoven? Evet, Varyasyon Sonatı, Opus 26.”</p>

  <p>Frances piyanonun tuşlarının arasında hapsoldu sanki… Sert, beyaz, ölümcül görünüşlü tuşlar.</p>

  <p>“Bir dakika bekle,” dedi Bay Bilderbach. Piyanonun köşesine dirseklerini dayamış ona bakıyordu. “Bugün senden istediğim bir şey var. Bu sonat senin çalıştığın ilk Beethoven sonatı. Teknik bakımdan her nota dengelenmiş. Yalnızca müziğe ver kendini. Yalnızca müzik. Başka hiçbir şey düşünme!”</p>

  <p>Bay Bilderbach nota sayfalarını karıştırıp istediği yeri buldu. Sonra iskemlesini odanın ortasına çekti, çevirip ters oturdu.</p>

  <p>Frances piyano çalarken, onun böyle oturmasının, her nedense, yorumunu olumlu etkilediğine inanıyordu. Oysa bugün göz ucuyla adamın varlığını hissedip tedirgin olacakmış gibi bir duyguya kapıldı. Bay Bilderbach dimdik duran sırtıyla öne doğru eğilmiş, bacaklarını kasmış oturuyordu. Önündeki kalın nota kitabı iskemlenin arkalığında iğreti duruyordu. Başını kaldırıp sert bir sesle: “Hadi bakalım, başlıyoruz,” dedi.</p>

  <p>Frances parmaklarını tuşların üzerine yerleştirip bastırdı. Çok yüksek çıkan ilk sesleri, cansız bir tınıyla öbür sesler izledi.</p>

  <p>Bay Bilderbach kızı durdurmak için elini kaldırdı. “Dur! Ne çaldığını düşün! Bunun bölüm başlığı ne?”</p>

  <p>“<em>An</em>… <em>andante</em>.”</p>

  <p>“Pekâlâ. O zaman <em>adagio</em> gibi yavaşlatma. Tuşlara duyarak dokun. Böyle yüzeysel geçiştirme. Tatlı, derin tınılı bir <em>andante</em> olsun.”</p>

  <p>Frances baştan başladı. Elleri, içinde duyduğundan farklı bir müziği seslendiriyordu.</p>

  <p>“Dinle beni,” diye onu durdurdu Bay Bilderbach. “Tüm parçaya egemen olan hangi çeşitleme?”</p>

  <p>“Ağıt,” diye cevap verdi kız.</p>

  <p>O zaman buna göre bir giriş yap. Bu bir <em>andante</em>… ama hafif çalmaya başla, <em>piano</em>… sonra, arpejden hemen önce, yükselsin. Sıcak ve etkili olsun. Burada da… <em>dolce</em> yazılı yerde… karşıt ezgi ortaya çıksın. Bunu biliyorsun. Daha önce bunların hepsinin üzerinden geçtik. Şimdi çal bakalım. Beethoven’in bunu bestelerken ne hissettiğini, çektiği acıyı, geçirdiği bunalımı duymaya çalış.”</p>

  <p>Frances adamın ellerine bakmaktan kendini alamıyordu. Bu eller kızı sınarcasına notaların üzerinde duruyor, Frances başlar başlamaz onu durdurmak için havaya kalkıyordu; yüzüğünün parıltısı sanki dur işareti gibiydi. “Bay Bilderbach… kesmeseniz… yani ilk çeşitlemeyi bitirmeden durdurmasanız, belki daha iyi çalarım.”</p>

  <p>“Kesmeyeceğim,” dedi.</p>

  <p>Frances solgun yüzünü tuşlara doğru iyice eğdi. Birinci bölümü çalıp bitirdi, adamın başıyla verdiği işarete uyarak ikinci bölüme başladı. Kulağını tırmalayan hiçbir falso yapmadı, ama içinde duyduğu anlam parmaklarına daha ulaşamadan, tümceler biçimlenip sese dönüşüyordu.</p>

  <p>Parçayı çalıp bitirince, Bay Bilderbach başını notalardan kaldırıp uluorta bir duyarsızlıkla konuşmaya başladı. “Sağ elle çalınacak akorları adeta hiç duymadım. Zaten bu bölümün bir yoğunluğu olacaktı, birinci bölümün içerdiği duyguyu sonuçlandıracaktı. Sen yine de öbürüne geç.”</p>

  <p>Frances bastırılmış bir hırçınlıkla çalmaya başlamak, oradan derin, engin bir hüzne varmak istiyordu. Aklı böyle söylüyordu. Ama tuşlara dokunan elleri sünmüş makarna gibiydi; müziği nasıl çalması gerektiğini bir türlü tasarlayamıyordu.</p>

  <p>Son notanın titreşimi de dinince, Bay Bilderbach kitabı kapatıp kararlı bir hareketle ayağa kalktı. Alt çenesini sağa sola oynatıyordu. Frances onun aralık duran dudaklarının arasından pembe, sağlıklı damağını ve sigaradan sararmış kalın dilini görebiliyordu. Kızın öbür notalarının üzerine Beethoven’i usulca koydu ve dirseklerini kaygan, siyah piyanoya dayadı yine. “Hayır,” dedi yalnızca, kıza bakarak.</p>

  <p>Frances’in dudakları titremeye başladı. “Elimde değil. Ben…”</p>

  <p>Adam birden kendisini gülümsemeye zorladı. “Dinle beni. Bienchen,” diye başladı, yeni, zoraki bir sesle. “Sen ‘Neşeli Demirci’yi çalıyorsun, değil mi? Onu repertuvarından çıkarmamanı söylemiştim.”</p>

  <p>“Evet,” dedi kız. “Ara sıra çalışıyorum.”</p>

  <p>Bay Bilderbach sanki karşısında bir çocuk varmış gibi konuşuyordu. “Birlikte çalıştığımız ilk parçalardan biriydi bu, hatırlıyor musun? Sanki bir demircinin kızıymışsın gibi, canla başla çalardın. Görüyorsun ya, Bienchen, seni çok iyi tanıyorum. Kendi kızım gibi. Neyi yapabildiğini biliyorum, birçok parçayı öyle güzel çalıyorsun ki. Eskiden…”</p>

  <p>Ne söyleyeceğini şaşırarak susup yarılanmış sigarasından bir nefes çekti. Pembe dudaklarından çıkan duman kızın dümdüz dökülen saçlarının, çocuksu alnının çevresine bir bulut gibi çöktü.</p>

  <p>“Neşeli ve yalın çal,” dedi, kızın arkasında duran lambayı yakıp piyanodan bir adım geriye çekilerek.</p>

  <p>Aydınlık bir halka oluşturan ışığın ortasında durdu. Sonra birden yere çömeliverdi. “Canlı olsun,” dedi.</p>

  <p>Frances gözünü ondan alamıyordu. Topuğunun üzerine oturmuş, dengesini bulmak için öbür ayağını öne uzatmıştı; pantolonunun kumaşının altındaki güçlü kasları gerilmiş, sırtı dimdikti; güç almak için dirseklerini dizlerine dayamıştı. Dolgun elleriyle işaret ederek: “Yalın,” diye tekrarladı. “Demirciyi düşün, bütün gün güneşin altında çalışan demirciyi. Rahat rahat, huzur içinde çalışıyor.” Frances piyanoya bakamıyordu. Adamın, parmakları aralık duran ellerinin üzerindeki tüyler ışığın altında parlıyor, gözlüğünün camları ışıldıyordu.</p>

  <p>“Baştan sona kadar,” diye üsteledi. “Başla!”</p>

  <p>Frances kemiklerindeki iliğin boşaldığını, kanının akıp tükendiğini duyumsadı. Bütün öğleden sonra çarpıp duran yüreği birden duruvermişti sanki. Yüreğinin boz, pörsük bir istiridye gibi büzüldüğünü duyumsadı.</p>

  <p>Bay Bilderbach’ın yüzü, karşısında, boşlukta görünüp görünüp kayboluyor küt küt atan şakak damarlarıyla yakınlaşıp yakınlaşıp uzaklaşıyordu. Bundan kaçmak için başını piyanoya eğdi. Dudakları titriyor, gözlerine dolan yaşlardan, beyaz tuşları bulanık bir çizgi gibi görüyordu. “Yapamayacağım,” diye fısıldadı. “Neden bilmiyorum, ama yapamayacağım işte…”</p>

  <p>Bay Bilderbach’ın gergin bedeni gevşedi. Elini yana doğru uzatarak doğrulup kalktı. Kız notaları göğsüne bastırdı ve onun önünden koşarak geçip, çıktı.</p>

  <p>Ceketi. Eldivenleriyle çizmeleri. Okul kitaplarıyla, Bay Bilderbach’ın ona doğum günü armağanı olarak verdiği çantası. Sessiz odada, kendisinin olan ne varsa hepsini aldı bir çırpıda, adam konuşmaya fırsat bulamadan.</p>

  <p>Holden geçerken adamın ellerini görmemek elinde değildi; stüdyonun kapısına yaslanmış duran bedeninden öne doğru uzanmış, gevşek ve amaçsız ellerini. Kapı sıkı sıkı kapandı. Kitaplarını ve çantasını sürükleyip inerken merdivenlerde tökezlendi, yanlış yöne saptı, sonra bisikletler ve çocuk gürültüleriyle uğuldayan sokaktan acele adımlarla yürüyüp uzaklaştı.</p>
</body>
</html>