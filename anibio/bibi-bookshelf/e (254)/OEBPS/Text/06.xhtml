<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h1 class="part">Bir Aile Sorunu</h1>

  <p>Perşembe günü Martin Meadows ilk otobüse yetişip eve gitmek üzere bürodan erken çıktı. Akşamın erguvani parıltısının çamurlu sokaklarda solduğu bir saatti, ama otobüs kent merkezindeki terminalden kalktığında kent ışıklı gece görüntüsüne bürünmüştü. Perşembe günleri hizmetçi öğleden sonra izinli oluyordu. Martin de elinden geldiğince çabuk eve ulaşmak istiyordu, çünkü karısı geçen yıldan beri… iyi değildi. Bu perşembe Martin çok yorgundu. Hep aynı otobüsle işten eve dönenlerden birinin gevezelik etmek için kendisini seçmemesini dileyerek, otobüs George Washington Köprüsü’nü geçinceye dek tüm dikkatini elindeki gazeteye yöneltti. Bir kez 9-W Karayolu’na çıktı mıydı, Martin yolculuğu yarıladığı duygusuna kapılırdı hep; derin bir soluk alırdı, otobüsteki dumanlı havanın içeriye üfleyen rüzgârla yer yer bölündüğü soğuk havalarda bile içine kır havasını çektiğine inanırdı. Eskiden tam bu noktada bir rahatlama duyar ve evini düşünmek hoşuna giderdi. Oysa bu yıl boyunca eve yaklaşmak onda yalnızca bir gerilim yaratıyordu, yolculuğun sonunu iple çekmiyordu. Martin yüzünü pencereye yaklaştırmış, kıraç tarlalara, geçtikleri bucakların ıssız ışıklarına bakıyordu. Karanlık toprağın üzerinde solgun bir ay yükselmişti. Toprak yer yer, erimesi gecikmiş, gözeneklenmiş karla kaplıydı. Kent dışı Martin’e uçsuz bucaksız ve bomboş göründü bu akşam. İnmek için düğmeye basma zamanı gelmeden birkaç dakika önce şapkasını raftan alıp katlanmış gazetesini paltosunun cebine koydu.</p>

  <p>Oturdukları villa otobüs durağından bir blok uzakta, ırmağın tam kıyısında değil de, yakınındaydı. Salonun penceresinden sokak ve karşıdaki avlunun ötesinde Hudson Irmağı görülebiliyordu. Dar bir arsa üzerinde yükselen, modern, adeta aşırı derecede beyaz ve yeni bir villaydı. Yazın çimenler yumuşak ve parlak olurdu. Martin özene bezene bahçenin kenarlarına çiçekler bir de sarmaşık gülü dikip büyütmüştü. Oysa soğuk ve verimsiz geçen aylarda avlu rüzgârlı, villa çıplak görünüşlü olurdu. O akşam küçücük evin bütün odalarında ışıklar yanıyordu. Martin evin önündeki patikadan hızlı hızlı yürüdü. Basamakların önünde duran oyuncak vagonu bir kenara itmek üzere durakladı.</p>

  <p>Çocuklar oturma odasında oyuna dalmışlardı. Ön kapının açıldığını baştan fark etmediler. Martin durup güvence altındaki sevimli çocuklarına baktı. Yazı masasının alt çekmecesini açıp Noel süslerini çıkarmışlardı. Andy, Noel ağacına takılacak ampulleri elektriğe bağlama işinin üstesinden gelmişti. Halının üzerinde kırmızılı, yeşilli bir sürü ampul zamansız bir şenlik içinde ışıltılar saçıyordu. Andy tam o sırada bu pırıl pırıl ampul dizisini Marianne’in salıncaklı atının üzerinden geçirmeye çalışıyordu. Marianne ise yerde oturmuş, meleklerden birinin kanatlarını yoluyordu. Çocuklar babalarını bağıra çağıra karşıladılar. Martin tombul küçük kızı hoplatıp omzuna oturttu. Andy kendini babasının bacaklarına attı.</p>

  <p>“Babacığım! Babacığım!”</p>

  <p>Martin küçük kızı özenle yere indirip Andy’yi kollarından tutarak havaya kaldırdı ve birkaç kez boşlukta salladı. Sonra ampul kablosunu yerden aldı.</p>

  <p>“Bunların burada ne işi var? Yardım edin de yine çekmeceye kaldıralım. Elektrikle oynamak yok. Size söylemiştim bunu. Şaka etmiyorum, Andy,”</p>

  <p>Altı yaşındaki oğlan başını sallayarak çekmeceyi kapattı. Martin onun yumuşacık sarı saçlarını okşadı, elini hafifçe çocuğun cılız boynunda gezdirdi.</p>

  <p>“Yemeğini yedin mi, saloz?”</p>

  <p>“Ağzım yandı. Tosttan ağzım yandı.”</p>

  <p>Küçük kız halının üzerinde yürürken ayağı takılıp düştü. İlk şaşkınlıktan sonra ağlamaya başladı. Martin onu yerden kaldırıp kucağında mutfağa taşıdı.</p>

  <p>“Bak, babacığım,” dedi Andy. “Tost…”</p>

  <p>Emily çocuklara seramik kaplı örtüsüz masanın üzerinde sofra kurmuştu. İçinde ekmek ve yumurta kalıntıları bulunan iki tabakla gümüş süt sürahileri vardı masada. Bir tabakta da ısırılmış ve bırakılmış bir dilim tarçınlı tost duruyordu. Martin ısırılmış dilimi kokladı ve tadına baktı. Sonra tostu çöp kutusuna attı. “Bu da nesi?”</p>

  <p>Emily tarçınla kırmızıbiber kavanozlarını karıştırmıştı.</p>

  <p>“Ağzım yandı,” dedi Andy. “Su içtim, bahçeye koşup ağzımı açtım. Marianne hep yemedi bundan.”</p>

  <p>“Hiç yemedi,” diye düzeltti Martin. Mutfağın duvarlarına bakarak çaresiz duruyordu. “Olan olmuş,” dedi sonunda. “Anneniz nerede şimdi?”</p>

  <p>“Yukarıda, yatak odasında.”</p>

  <p>Martin çocukları mutfakta bırakıp karısının yanına çıktı. Öfkesini bastırmak için kapının önünde bir an durup bekledi. Kapıyı vurmadı, içeriye girince de kapıyı arkasından kapattı.</p>

  <p>Emily güzel döşenmiş odada, pencerenin önünde duran salıncaklı koltukta oturuyordu. Elindeki bardaktan bir şey içiyordu. Martin içeriye girince, bardağı çabucak yere, koltuğun arkasına koydu. Davranışlarında, yapmacıklı bir neşe gösterisiyle gizlemeye çalıştığı bir şaşkınlık ve suçluluk duygusu vardı.</p>

  <p>“Marty! Sen mi geldin? Saatin farkında değildim. Aşağıya inmek üzereydim…” Sallanarak kocasına doğru yürüdü, onu öperken soluğu şeri kokuyordu. Martin hiç oralı olmadan durunca, geriye bir adım atarak sinirli sinirli güldü.</p>

  <p>“Neyin var senin?” Kazık gibi duruyorsun. Bir şeye mi canın sıkıldı?”</p>

  <p>“Benim mi?” Martin koltuğun üzerinden eğilip yerde duran bardağı aldı. “Ne kadar usandığımı… hepimiz için ne kadar kötü bir şey olduğunu… bir anlayabilsem”</p>

  <p>Emily, Martin’in artık çok iyi tanıdığı, yapay, hoppa bir sesle konuşuyordu. Böyle zamanlarda sık sık hafif bir İngiliz şivesiyle konuşuyordu… Belki de beğendiği bir oyuncuya öykünerek. “Ne demek istediğini anlamıyorum. Yoksa bir yudum şeri içtiğim bardağı mı söylemek istiyorsun? Bir parmak şeri içtim… belki de iki. Ama bunda ne kötülük var, söyler misin? Benim bir şeyim yok. Çok iyiyim.”</p>

  <p>“Belli oluyor.”</p>

  <p>Emily kendini kollayarak ağır ağır banyoya doğru yürüdü. Musluğu açıp iki avucuyla yüzüne soğuk su çarptıktan sonra banyo havlusunun ucuyla yüzünü kuruladı. Zarif, genç ve tertemiz bir yüzü vardı.</p>

  <p>“Yemeği hazırlamak için aşağıya inmek üzereydim.” Sendeledi ve kapının kenarına tutunarak dengesini buldu.</p>

  <p>“Ben yemeği hazırlarım. Sen burada kal. Sana da getiririm.”</p>

  <p>“Kesinlikle olmaz. Böyle bir şey nerede duyulmuş?”</p>

  <p>“Lütfen,” dedi Martin.</p>

  <p>“Karışma bana. Ben iyiyim. Aşağıya inmek üzereydim.”</p>

  <p>“Ne diyorsam onu yap.”</p>

  <p>“Sen kendi işine bak.”</p>

  <p>Emily kapıya doğru yalpaladı, ama Martin onu kolundan yakaladı. “Çocukların seni bu durumda görmelerini istemiyorum. Aklını başına topla.”</p>

  <p>“Durum ha!” Emily kolunu çekti. Sesi öfkeyle yükseldi: “Sırf öğleden sonraları bir iki yudum şeri içiyorum diye beni ayyaş yerine koyuyorsun. Durum ha! Oysa ağzıma viski koymuyorum. Bunu biliyorsun. Meyhanelerde kafa çektiğim de yok. Bunu da söyleyemezsin. Akşam yemeklerinden önce bir kokteyl bile içmiyorum. Kırk yılda bir, bir kadeh şeri içiyorum. Bunda utanacak ne var, sana sorarım? Durum ha!”</p>

  <p>Martin karısını yatıştıracak sözler bulmaya çalışıyordu. “Burada başbaşa gürültüsüz patırtısız bir yemek yeriz seninle. Hadi canım.” Emily yatağın kenarına oturdu. Martin çabucak kapıyı açıp çıktı. “Bir çırpıda dönerim.</p>

  <p>Aşağıda yemeği hazırlarken, bu sorunun nasıl olup da kendi ailesinin başına geldiği gibi alışılmış bir soruyla bocaladı. Adam gibi içmeyi kendisi de severdi. Alabama’da otururlarken konuklarıyla birlikte içki ya da kokteyl içerlerdi. Yıllarca, akşam yemeğinden önce bir ya da iki… belki de üç kadeh, ayrıca yatmadan önce de büyük bir bardak içki içerlerdi. Hafta sonundan bir akşam önce bir iki tek atarlar, bazen biraz kafayı bile bulurlardı. Oysa alkole hiçbir zaman bir sorun değil, yalnızca ailenin kalabalıklaşmasıyla pek para ayıramadıkları gereksiz bir harcama gözüyle bakmıştı. Ancak çalıştığı şirketin onu New York bürosunda görevlendirmesinden sonra, Martin karısının çok fazla içki içtiğinin farkına varmıştı. Gündüzleri de içtiğini seziyordu.</p>

  <p>Sorunu tanımladıktan sonra, nedenini bulmaya çalıştı. Alabama’dan sonra New York nedense Emily’yi tedirgin etmişti. Ufak güney kasabasının durağan rahatlığına, aile, kuzenler ve çocukluk arkadaşları ortamına alışık Emily, kuzeyin daha katı, insanı yalnızlığa iten törelerine uyum gösterememişti. Annelik ve evişleri onu bunaltmıştı. Paris City’ye duyduğu özlemle, bu banliyö kasabasında hiç dost edinememişti. Dergi ve cinayet romanları okuyordu yalnızca. Alkolün yarattığı dünya olmasa, yaşantısı eksikti. Karısının iradesizliğinin göstergeleri, Martin’in onunla ilgili eski düşüncelerini sinsice yıkıyordu. Emily bazen açıklanması güç bir kötü kişiliğe bürünüyordu. Böyle zamanlarda alkol ona hiç yakışmayan bir öfkeyi fitilliyordu. Martin onun kişiliğinde, doğal yalınlığına ters düşen gizli bir kabalıkla karşılaşmıştı. İçki konusunda yalan söylüyor, Martin’in hiç kuşkulanmadığı aldatmacalara başvuruyordu.</p>

  <p>Sonra bir kaza oldu. Bir yıl kadar önce bir akşam işten eve döndüğünde, çocukların odasından gelen çığlıklar karşılamıştı onu. Emily’yi kucağında yeni banyo yapmış, ıslak ve çırılçıplak bebekle bulmuştu. Bebek yere düşmüştü. İncecik, incecik kafatası masanın kenarına çarpmış, yaradan sızan kan ipeksi saçlarına bulaşmıştı. Emily sarhoştu ve hıçkırıyordu. Martin o anda her şeyden değerli, yaralı bebeği beşiğine yatırırken, içini bir gelecek korkusu sarmıştı.</p>

  <p>Ertesi gün Marianne’in bir şeyi kalmadı. Emily içkiye bir daha elini sürmeyeceğine yemin etti ve birkaç hafta ayık, soğuk ve keyifsiz dolaştı. Sonra yavaş yavaş yine başladı. Bu kez viski ya da cin değil, bardak bardak bira, şeri ya da başka yabancı içkiler içiyordu. Martin bir keresinde bir şapka dolusu creme-de-menthe şişesi bulmuştu. Sonra evi çekip çevirecek güvenilir bir hizmetçi tuttu. Virgie de Alabamalı’ydı. New York’taki hizmetçi ücretlerini Emily’ye söylemeye Martin’in bir türlü dili varmadı. Artık Emily içki alışkanlığını tümüyle kaçamak sürdürüyor kocası eve gelinceye dek ne içecekse içiyordu. İçkinin etkileri, hareketlerindeki bir yavaşlama ya da gözlerinin kapanır gibi olması dışında, çoğunlukla pek belli olmuyordu. Kırmızıbiberli tost gibi sorumsuzca davranışları seyrekti. Virgie evdeyken, Martin’in içi rahat ediyordu. Yine de, kaygılar hep pusuda bekliyor günleri adını koyamadığı bir felaket korkusuyla geçiyordu.</p>

  <p>“Marianne!” diye seslendi Martin. O kazayı anımsamak bile, giderilmesi gereken bir korku yaratıyordu içinde. Yaralı olmasa da babası için her şeyden değerli olan kız, ağabeyiyle birlikte mutfağa geldi. Martin yemek hazırlama işini sürdürdü. Bir hazır çorba kutusu açtı; tavaya iki dilim pirzola koydu. Sonra masanın başına geçti ve Marianne’i dizlerine oturtup hoplatmaya başladı. Andy parmağıyla hafta boyunca sallanan dişiyle oynayarak onlara bakıyordu.</p>

  <p>“Andy, koca adam!” dedi Martin. “O kötü diş hâlâ senin ağzında mı? Gel de bir bakayım.”</p>

  <p>“Dişi çekmek için ipim var.” Çocuk cebinden dolaşmış bir iplik çıkardı. Virgie bunun bir ucunu dişime, öbür ucunu da kapının koluna bağlamamı, sonra da kapıyı küt diye kapatmamı söyledi.”</p>

  <p>Martin cebinden temiz bir mendil çıkarıp bununla sallanan dişi özenle yokladı. “Bu diş bu gece benim oğlumun ağzından çıkacak. Çıkmazsa korkarım ailede bir diş ağacımız olacak.”</p>

  <p>“Ne olacak?”</p>

  <p>“Diş ağacı,” dedi Martin. “Isırdığın bir lokmayla birlikte dişi yutarsan, diş senin midende köklenir, sonra yaprak yerine küçücük sivri dişlerle dolu bir diş ağacı çıkıverir midende.”</p>

  <p>“O babacığım,” dedi Andy. Ama dişini ufacık, kirli başparmağıyla işaret parmağı arasında sıkı sıkı tutuyordu. “Hiç öyle ağaç olmaz. Ben hep görmedim.”</p>

  <p>“Hiç görmedim.”</p>

  <p>Martin birdenbire irkildi. Emily merdivenlerden aşağıya iniyordu. Korku içinde oğluna sarılarak, karısının beceriksizce attığı adımları dinledi. Emily içeriye girince, hareketlerinden ve asık suratından onun yine şeri içtiğini anladı. Emily çekmeceleri çekip kapatarak sofrayı kurmaya başladı.</p>

  <p>“Durum ha!” dedi pürüzlü bir sesle. “Böyle konuşamazsın benimle. Unutacağımı sanma. Bana söylediğin pis yalanlardan hiçbirini unutmadım. Unutacağımı aklına bile getirme.”</p>

  <p>“Emily!” diye yalvardı Martin. “Çocuklar…”</p>

  <p>“Çocuklar… evet!.. Senin ne dümenler çevirdiğini anlamıyorum sanma. Burada oturmuş kendi çocuklarımı bana karşı kışkırtıyorsun. Görmüyorum ve anlamıyorum sanma.”</p>

  <p>“Emily! Sana yalvarırım… lütfen yukarıya çık.”</p>

  <p>“Çocuklarımı… öz çocuklarımı… bana karşı kışkırtasın diye mi?” Yanaklarından iri iki damla gözyaşı yuvarlandı. “Oğlumu, Andy’mi öz annesine karşı kışkırtıyorsun.”</p>

  <p>Emily, sarhoş düşüncesizliğiyle, ürkmüş çocuğun önünde yere diz çöktü. Ellerini çocuğun omuzlarına koymuş, ona tutunarak dengesini bulmaya çalışıyordu. “Beni dinle, Andy. Babanın söylediği yalanlara kulak asmazsın, değil mi? Onun söylediklerine inanmazsın, değil mi? Dinle beni, Andy. Ben aşağıya inmeden önce baban sana neler söylüyordu?” Çocuk kararsızlık içinde babasına bakıyordu. “Söyle bana. Annen bilmek istiyor.”</p>

  <p>“Diş ağacını anlatıyordu.”</p>

  <p>“Neyi?”</p>

  <p>Çocuk yine aynı şeyi söyledi. Emily inanmadan, dehşet içinde bu sözleri yineledi. “Diş ağacı!” Yalpaladı ve yine çocuğun omuzlarına tutundu. “Neden söz ettiğini anlamıyorum. Ama dinle beni, Andy. Annenin bir şeyi yok, değil mi?” Gözyaşları yanaklarından yuvarlanıyordu. Andy korktuğu için geri çekilmeye başladı. Emily masanın kenarına tutunarak ayağa kalktı.</p>

  <p>“Görüyorsun ya! Oğlumu bana karşı kışkırtmışsın.”</p>

  <p>Marianne ağlamaya başladı. Martin ona sarıldı.</p>

  <p>“Tamam işte. Sen kendi çocuğunu alabilirsin. Başından beri hep ikisini ayrı tuttun. Buna aldırmıyorum, ama hiç olmazsa oğlumu bana bırak.”</p>

  <p>Andy yaklaşıp babasının bacağını tuttu. “Babacığım,” diye haykırmaya başladı.</p>

  <p>Martin çocukları merdivene kadar götürdü. “Andy, sen Marianne’le yukarıya çık. Ben birazdan yanınıza geleceğim.”</p>

  <p>“Ya annem?” diye fısıltıyla sordu çocuk.</p>

  <p>“Anneniz iyileşecek. Merak etmeyin.”</p>

  <p>Emily mutfaktaki masaya kapanmış, yüzünü koluna gömmüş hıçkırıyordu. Martin bir tabak çorba koydu onun önüne. Karısının tiz hıçkırıkları Martin’i sindirdi. Nedeni ne olursa olsun, onu böyle derin bir acı içinde görmek, Martin’in duyarlı bir yanına dokunmuştu. İçinden gelmese de, uzanıp karısının siyah saçlarına dokundu. “Başını kaldır da çorbanı iç.” Emily başını kaldırıp, durulmuş ve yalvaran bakışlarla baktı ona. Andy’nin ondan uzak durması ve Martin’in elinin dokunuşu duygularını değiştirmişti.</p>

  <p>“Ma… Martin,” diye hıçkırdı. “Çok utanıyorum.”</p>

  <p>“Çorbanı iç.”</p>

  <p>Onun sözünü dinleyip, kesik kesik soluk alarak çorbasını yudumladı. İki tabak çorba içtikten sonra kocasıyla odaya çıkmaya razı oldu. Şimdi uysal ve daha dengeliydi. Martin onun geceliğini yatağa koydu ve tam odadan çıkmak üzereyken Emily yeni bir acı nöbetine, alkolün yarattığı coşku seline kapıldı.</p>

  <p>“Benden kaçtı. Andy’m bana baktı ve benden kaçtı.”</p>

  <p>Artık sabrı tükendiği ve yorgun olduğu için, Martin’in sesi sert çıktı; yine de sözlerini tartarak konuştu. “Andy’nin daha küçücük bir çocuk olduğunu unutuyorsun. Böyle olaylara bir anlam veremez.”</p>

  <p>“Ben olay mı çıkardım? Ah, Martin. Ben çocukların önünde olay mı çıkardım?”</p>

  <p>Karısının yüzündeki dehşet Martin’in hem içine dokundu, hem de ister istemez hoşuna gitti. “Unut bunları. Geceliğini giy ve uyu.”</p>

  <p>“Oğlum benden kaçtı. Andy annesine baktı ve kaçtı. Çocuklar…”</p>

  <p>Emily alkolün yarattığı coşku gelgitine kapılmıştı. “Tanrı aşkına yat ve uyu. Çocuklar yarına kadar bunu unuturlar,” diyerek odadan çıktı Martin.</p>

  <p>Aslında söylediğinin doğruluğuna kendisi de tam inanamıyordu. Böyle bir olay bellekten kolayca silinir miydi? Yoksa bilinçaltında yerleşip sonraki yıllarda bir yara gibi için için işler miydi? Martin bilmiyordu ve ikinci olasılık onu kahrediyordu. Emily’yi düşündü; onun ertesi sabah duyacağı utancı gözünün önüne getirdi: Bölük pörçük anılar, utancın silik karanlığında yer yer beliren görüntüler. Emily New York’taki büroyu iki kez arayacaktı. Belki de üç dört kez. Martin bürodakilerin kuşkulanıp kuşkulanmadıklarını merak ederek kendi duyacağı sıkıntıyı da düşündü. Sekreterinin bu sorunu çoktan sezdiğini ve kendisine acıdığını sanıyordu. Bir an yazgısına karşı isyan duydu; karısından nefret etti.</p>

  <p>Çocukların odasına girince kapıyı kapatıp o akşam ilk kez bir güvence duydu. Marianne kendini yere attı, kalktı ve “Babacığım, bana bak,” diyerek yine kendini yere atıp kalktı. Andy, parmağıyla dişini tutarak, iskemlede oturuyordu. Martin banyo musluğunu açtı, lavaboda ellerini yıkadı, sonra oğlanı banyoya çağırdı.</p>

  <p>“Şu dişe bir daha bakalım.” Martin klozete oturup Andy’yi dizlerinin arasına almıştı. Çocuk ağzını açtı, Martin dişi yakaladı. Biraz salladı, çabucak çevirdi ve bembeyaz süt dişi çıkıverdi. Andy’nin yüzünde ilk anda dehşet, şaşkınlık ve sevinç karışımı bir ifade belirdi. Ağzına bir yudum su alıp lavaboya tükürdü. “Baba, bak! Bu kan. Marianne!”</p>

  <p>Martin çocuklarını yıkamaya bayılırdı. Onların suyun içindeki korunmasız, çırılçıplak bedenlerini anlatılmaz ölçüde severdi. Emily çocuklar arasında ayrım yaptığını söylemekle haksızlık etmişti. Martin oğlunun ufacık bedenini sabunlarken duyduğu sevginin daha fazlasının olamayacağını hissetti. Yine de, iki çocuğa duyduğu duygularda bir nitelik farkı vardı. Kızına daha ağırbaşlı, biraz içli bir sevgi, acıya benzer bir sevecenlik duyuyordu. Oğlunu, her gün aklına ne eserse ona göre takma adlarla çağırıyordu; oysa kızına hep Marianne diyordu ve onunla konuşurken sesi okşar gibi çıkıyordu. Martin kızın şişko göbeğini ve minik cinsel organını kuruladı. Çocukların yıkanmış tertemiz yüzleri, ikisininki de, çiçekler gibi ışıltı dolu ve sevimliydi.</p>

  <p>“Dişimi yastığın altına koyuyorum. Sabaha yirmi beş sent bulacağım orada.”</p>

  <p>“Niye?”</p>

  <p>“Bunu biliyorsun, babacığım. Johnny dişini koyduğu yerde yirmi beş sent bulmuş.”</p>

  <p>“Parayı oraya kim koyuyor?” diye sordu Martin. “Ben periler geceyarısı koyuyor sanırdım. Ama benim çocukluğumda on sentti bu.”</p>

  <p>“Yuvada böyle söylüyorlar.”</p>

  <p>“Kim koyuyor parayı?”</p>

  <p>“Anneler babalar,” dedi Andy. “Yani sen!”</p>

  <p>Martin, Marianne’in üstüne yorganı sıkı sıkı örtüyordu. Kız çoktan uyumuştu. Martin soluğunu tutarak eğilip kızın alnını öptü; uyurken başının yanında, avcu yukarıya dönük duran ufacık elini de öptü.</p>

  <p>“İyi uykular, Andy.”</p>

  <p>Uykulu bir mırıltıyla yanıt aldı. Martin bir dakika bekleyip cebindeki bozuk paraları çıkardı ve yastığın altına yirmi beş sent sıkıştırdı. Odadaki gece lambasını yanık bıraktı.</p>

  <p>Mutfakta kendisine geç bir akşam yemeği hazırlamak için uğraşırken, çocukların annelerinden ya da herhalde hiçbir şey anlayamadıkları olaydan bir kez olsun söz etmediklerini düşündü. Diş, banyo, yastığın altındaki para gibi anlık olaylara dalıyorlar ve çocuklar için su gibi akıp giden zamanın içinde bu önemsiz olaylar tıpkı hızla akan sığ bir akarsuya kapılmış yapraklar gibi geçip gidiyor yetişkinlerin bilmeceleri ise karaya vurup orada unutuluyordu. Martin bunun için Tanrı’ya şükretti.</p>

  <p>Öte yandan, içindeki bastırılmış ve pusuda bekleyen öfke yine kabardı. Gençliği bir sarhoşun elinde pisi pisine harcanıyordu, erkekliği kurnazca bir ihanete uğratılıyordu. Ya çocuklar… bir iki yıl sonra, anlayamamalarının sağladığı bağışıklık sona erince ne olacaktı? Dirseklerini masaya dayayıp ne yediğini fark etmeden yemeğini atıştırdı. Gerçekler saklanamazdı. Çok geçmeden büroda ve kentte dedikodular yayılacaktı. Karısı düşkün bir kadındı. Düşkün. Kendisini ve çocukları da gelecekte küçük düşme ve yavaş yavaş gelen bir felaket bekliyordu.</p>

  <p>Martin masadan kalktı ve usulca salona geçti. Gözlerini kitabın satırlarında gezdiriyordu, ama gözünün önüne korkunç görüntüler geliyordu: Çocuklarını ırmakta boğulmuş görüyor; karısının ana caddede herkese rezil oluşunu aklından geçiriyordu. Yatma saati geldiğinde içindeki sönük, yoğun öfke yüreğine çöktü. Merdivenleri adeta sürüklenerek çıktı.</p>

  <p>Yarı açık duran banyo kapısından sızan ışık dışında oda karanlıktı. Martin sessizce soyundu. Yavaş yavaş, akıl ermez bir biçimde, duyguları değişmeye başladı. Karısı uyuyordu; düzenli soluk alışları hafifçe duyuluyordu. Yüksek topuklu pabuçlarıyla yere gelişigüzel atılmış çorapları Martin’e sessiz bir çağrıda bulundu. Fırlatılıp darmadağınık bırakılmış iç çamaşırları duruyordu koltukta. Martin korseyi ve yumuşak, ipek sutyeni eline alıp bir an öylece durdu. O akşam ilk kez baktı karısına. Gözleri onun yumuşacık alnına, incecik kaşlarının kıvrımına takıldı. Marianne alnının biçimini ondan almıştı, zarif burnunun ucundaki kıvrımı da. Oğlunda da aynı elmacık kemikleri ve sivri çene vardı. Göğüsleri dolgun, bedeni ince ve yuvarlak hatlıydı. Martin mışıl mışıl uyuyan karısına bakarken biraz önceki öfkesi dindi. Aklından geçirdiği tüm suçlamalar yergiler silindi. Banyonun ışığını söndürdü ve pencereyi araladı. Emily’yi uyandırmamaya özen göstererek yatağa girdi. Ayışığında karısına son bir kez daha baktı. Elini uzatıp yanında yatan vücuda dokundu ve sevginin engin karmaşıklığında üzüntü ve arzu birleşti.</p>
</body>
</html>