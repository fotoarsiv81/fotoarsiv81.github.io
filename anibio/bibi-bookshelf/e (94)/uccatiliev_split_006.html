<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>uccatiliev</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<p class="normal1"> </p>
				<p class="normal1">Sene 95’te şimdi anlatmak istemediğim bir dizi olay neticesinde Sherlock Holmes ve ben o güzel üniversite şehirlerimizden birinde birkaç hafta kalmıştık. İşte o günlerde başımızdan size şimdi aktaracağım küçük fakat eğitici bir hadise geçmişti. Olayı hikâye ederken çok doğaldır ki üniversitenin ya da suçlunun adını vermeyeceğim; zira bu çok nahoş ve düşüncesizce bir hareket olur. Böylesine can sıkıcı bir skandal pekâlâ unutulmaya terk edilebilirdi, fakat birtakım isimleri açıklamadan, sadece olaylar üzerinden gidersek, bu dostumun bazı niteliklerini gözler önüne serecektir. Böylece olayları belirli bir mekânla sınırlamayacak, bahsi geçecek insanlara ilişkin de bir ipucu vermeyeceğiz. </p>
<p class="normal1">O sıralar, Sherlock Holmes eski İngiliz sözleşmeleriyle ilgili yorucu bir çalışma yürütüyordu. Bu çalışmalarda oldukça çarpıcı sonuçlar elde ettiğini söyleyebilirim. Belki onlara da bir başka yazımda değinirim. Holmes’in çalıştığı kütüphaneye yakın, dayalı döşeli konutlarda kalıyorduk. Bir akşam bir dostumuz, St. Luke Üniversitesinde öğretim üyesi olan Bay Hilton Soames bizi ziyarete geldi. Bay Soames, uzun boylu, ince, gergin, heyecanlı bir adamdı. Onu hep bu heyecanlı fıtratıyla tanıdım ama o akşam heyecanı kontrolden çıkmıştı, belliydi ki olağanüstü bir şey olmuştu. </p>
				<p class="normal1">“Bay Holmes, değerli vaktinizden birkaç saatinizi bana ayırabilir misiniz? St. Luke’de gerçekten can sıkıcı bir olay yaşadık, eğer şans eseri burada olmasaydınız ne yapardım, bilmiyorum.”</p>
				<p class="normal1">“Bugünlerde çok yoğunum ve doğrusu hiçbir şeyin beni işimden alıkoymasını istemiyorum,” dedi Holmes, “Bence siz en iyisi polise başvurun.”</p>
				<p class="normal1">“Hayır, hayır bayım, bu kesinlikle imkânsız. Kanun bir kere bu işe karıştı mı onu durduramayız. Üniversitemizin itibarı için skandallardan uzak durmamız şart. Yeteneklerinizin yanı sıra gizlilik konusunda gösterdiğiniz özenle de ayrıcalıklı bir yere sahipsiniz. Bu dünyada bana sizden başka kimse yardım edemez. Yalvarırım Bay Holmes, elinizden geleni yapın.”</p>
				<p class="normal1">Dostumun sinirleri Baker Caddesi’nin alışıldık çevresinden ayrıldığından beri yatışmamıştı. Not defterleri, kimyasalları, düzensiz ev düzeni olmadan onu rahat ettirmek imkânsızdı. İsteksizce bir kabulle omuzlarını silkti, konuğumuz da bunu fırsat bilerek heyecanlı el kol hareketleriyle alelacele hikâyesini anlatmaya başladı:</p>
				<p class="normal1">“Öncelikle belirteyim ki, Bay Holmes, Fortescue Bursları için açılan sınavların ilk günü yarın. Ben de sınav kurulundayım. Benim konum Yunanca; ilk verilecek sınav kâğıdında da adayların daha önce görmediği uzun bir Yunanca tercüme metni olacak. Bu metin şu anda sınav kâğıtlarına basılmış durumda. Tabii herhangi bir öğrenci bu metni önceden görüp hazırlanırsa, diğer adaylara göre önemli bir avantaj yakalamış olacaktır. Bu nedenle sınav kâğıtlarının gizli tutulması için büyük özen gösteriyoruz. </p>
				<p class="normal1">Bugün saat üç civarında bu sınav kâğıtlarının taslak hâli matbaadan elime ulaştı. Kâğıtta Tukidides’ten bir pasajın yarısı var. Metnin tamamen hatasız olması için çok dikkatli okumam gerekiyordu. Saat dört buçukta işim daha bitmemişti. Ne var ki bir dostumun ofisinde çaya davetliydim ve geleceğime dair söz vermiştim, bu yüzden taslağı masamın üstünde bırakarak odadan ayrıldım. Odadan bir saatten fazla ayrıldım. </p>
				<p class="normal1">Biliyorsunuz Bay Holmes, bizim üniversitede kapılar çifttir; iç tarafta yeşil çuha kaplı bir kapı, dışarıda da sağlam meşeden bir kapı vardır. Dış kapıya yaklaştığımda üzerinde bir anahtar olduğunu şaşırarak fark ettim. Bir an kendi anahtarımı orada unutmuş olabileceğimi düşündüm. Cebime baktım, anahtar cebimdeydi. Anahtarın bildiğim kadarıyla var olan tek yedeği, on yıldır hizmetimde çalışan ve dürüstlüğünden kesinlikle emin olduğum yardımcım Bannister’de bulunur. Baktım ki anahtar gerçekten de onundu ve çay isteyip istemediğimi sormak için odama girmişti. Çıkarken de unutarak anahtarı kapıda bırakmıştı. Normal bir zamanda böyle bir unutkanlığı pek dikkate almazdım ama bugün özel bir gündü, böyle bir hata affedilemezdi. </p>
				<p class="normal1">Masama baktığım anda birilerinin kâğıtlarımı karıştırmış olduğunu hemen anladım. Taslak üç uzun kağıttan oluşuyordu, odadan ayrılırken hepsini bir araya toplayıp bırakmıştım. Geldiğimdeyse biri yerde, biri pencere kenarındaki masada, sonuncusu da bıraktığım yerde duruyordu.”</p>
				<p class="normal1">Holmes ilk defa kımıldandı ve: “Yerde olan ilk sayfaydı, pencere kenarında olan ikinci sayfa, olduğu yerde duran da üçüncü sayfaydı.” dedi. </p>
				<p class="normal1">“Tam tamına öyleydi bay Holmes, beni şaşırtıyorsunuz. Nasıl bilebildiniz bunu?”</p>
				<p class="normal1">“Lütfen devam edin, hikâye oldukça ilginç gidiyor.”</p>
				<p class="normal1">“Bir an için, Bannister’in affedilemez bir şey yapıp kâğıtlarımı karıştırmış olabileceğini düşündüm. Ona sorduğumda samimiyetle bunu inkâr etti; bana doğruyu söylediğine ikna olmuş durumdayım şu an. Başka bir olasılık da benim dışarıda olduğumu bilen birilerinin oradan geçerken anahtarı kapıda görmesi ve kâğıtlara bakmak için içeri girmesi olabilir. Oldukça yüklü bir para söz konusu, burs oldukça dolgun. Vicdansız biri, rahatlıkla arkadaşlarına karşı avantaj sağlamak için böyle bir riski göze alabilir.</p>
				<p class="normal1">Bannister bu olay nedeniyle çok üzüldü. Kağıtların karıştırılmış olduğunu görünce neredeyse bayılıyordu. Ona biraz konyak verdim ve bir sandalyeye oturtup sakinleştirdim, bu sırada da odada dikkatli bir inceleme yaptım. Çok geçmeden içeri sızan kişinin kâğıtlar dışında başka izler de bıraktığını fark ettim. Pencere kenarındaki masada bir kalem açılmıştı. Kırılmış bir kalem ucu da aynı yerde duruyordu. Belli ki ahlaksız herif, kağıdı alelacele kopya etmeye çalışmış, kalemin ucu kırılınca da ucunu yeniden açmıştı.”</p>
				<p class="normal1">“Harika,” dedi Holmes, konuyla ilgilenmeye başlamış, neşesi yerine gelmişti, “şansınız yaver gitmiş.”</p>
				<p class="normal1">“Hepsi bu kadar da değil. Yüzeyi çok güzel, pürüzsüz, kırmızı deri kaplı yeni bir yazı masam var. Ben de, Bannister de o masada en ufak bir pürüz ve leke olmadığına yemin edebiliriz. Geldiğimde o masada da yaklaşık üç parmak uzunluğunda düzgün bir kesik vardı. Belli belirsiz bir çizikten bahsetmiyorum, basbayağı bir kesik bu. Bununla da bitmiyor, masanın üstünde, içinde talaş gibi bir şeylerin olduğu yuvarlak siyah bir hamur ya da kil gibi bir şey vardı. Bu izlerin kâğıtları karıştıran kişiye ait olduğundan eminim. Kimliğini tespit etmemize yarayacak ne bir ayak izi ne de başka bir iz vardı. Çıldırmak üzereydim ki aklıma sizin şehirde olduğunuz geldi ve hiç zaman kaybetmeden olayı size anlatmaya geldim. Bana yardım edin Bay Holmes! İçinde bulunduğum ikilemi görüyorsunuz. Ya o kişiyi bulacağım ya da yeni kâğıtlar hazırlanıncaya kadar sınavı erteleteceğim. Tabii bunu yapmak için olup biteni açıklamak gerekecek, bu da skandal anlamına geliyor. Sadece kolejin değil, üniversitenin de şanı gölgelenme tehlikesi içinde. Hepsinden öte, ben meselenin sessizce ve gizlice çözülmesini istiyorum.”</p>
				<p class="normal1">“Olayı inceleyip size elimden gelen yardımı yapmaktan mutluluk duyarım.” dedi Holmes, ayağa kalktı ve pardösüsünü giydi. “Hiç de yabana atılır bir olay değil. Kâğıtlar elinize ulaştıktan sonra sizi odanızda ziyaret eden oldu mu?”</p>
				<p class="normal1">“Evet; genç Daulat Ras, aynı katta oturan Hintli bir öğrenci, bana sınav hakkında bazı sorular sormaya gelmişti.”</p>
				<p class="normal1">“Gireceği sınav için mi?”</p>
				<p class="normal1">“Evet.”</p>
				<p class="normal1">“Ve kâğıtlar masanızdaydı değil mi?”</p>
				<p class="normal1">“Hatırladığım kadarıyla o sırada rulo halinde duruyorlardı.”</p>
				<p class="normal1">“Fakat onların sınav taslakları olduğu fark edilebilirdi herhalde.”</p>
				<p class="normal1">“Bu mümkün.”</p>
				<p class="normal1">“Başka gelen olmadı mı?”</p>
				<p class="normal1">“Hayır.”</p>
				<p class="normal1">“Peki bu taslakların o odada olacağını bilen biri var mıydı?”</p>
				<p class="normal1">“Hayır, yalnızca matbaacı biliyordu.”</p>
				<p class="normal1">“Peki şu Bannister biliyor muydu?”</p>
				<p class="normal1">“Hayır kesinlikle başka bilen yoktu.”</p>
				<p class="normal1">“Bannister şu an nerede?”</p>
				<p class="normal1">“Bu olay yüzünden hasta oldu, zavallı adam, onu sandalyede yığılmış olarak bıraktım. Size gelmek için acele ediyordum.”</p>
				<p class="normal1">“Kapıyı açık mı bıraktınız?”</p>
				<p class="normal1">“Önce kâğıtları bir yere kilitledim tabii.”</p>
				<p class="normal1">“O halde bu şu anlama geliyor Bay Soames, eğer Hintli öğrenci o ruloların soru taslakları olduğunu fark etmemişse, kâğıtları karıştıran kişi onları odada şans eseri buldu, orada olduklarını bilmiyordu.”</p>
				<p class="normal1">“Bana da öyle geliyor.”</p>
				<p class="normal1">Holmes gizemli bir gülümsemeyle:</p>
				<p class="normal1">“Pekâlâ,” dedi, “Haydi gidip bakalım. Bu iş sana göre değil Watson, fiziksel değil, zihinsel bir mesele… Neyse, yine de istiyorsan gelebilirsin. Pekâlâ Bay Soames, emrinizdeyim!”</p>
				<p class="normal1">Dostumuzun oturma odası, alçak, demirli bir pencereyle tarihi kolejin yosun renkli avlusuna açılıyordu. Gotik tarzda kemerli bir kapıdan köhne taşlardan yapılmış bir merdivene çıkılıyordu. Zemin katta eğitmen odası yer alıyordu. Üst katlarda ise her bir katta birer tane olmak üzere üç öğrenci kalıyordu. Olay yerine vardığımızda alacakaranlık çökmüştü. Holmes durakladı ve dikkatle pencereyi inceledi. Sonra yaklaştı ve parmak uçlarına basarak, boynunu uzatıp odaya doğru baktı. </p>
				<p class="normal1">Çok bilmiş rehberimiz konuştu: “Kapıdan girmiş olmalı. Bir pencere ve bir kapıdan başka odaya açılan bir yer yok.” </p>
				<p class="normal1">“Olur şey değil!” dedi Holmes, Bay Soames’e bakarak tuhaf bir şekilde gülümsedi. “Pekâlâ, burada görülecek başka bir şey olmadığına göre, içeri girsek iyi olacak.”</p>
				<p class="normal1">Hoca, dış kapının kilidini açtı ve bizi odasına aldı. Holmes kapı girişinde halıyı incelerken bir süre eşikte bekledik.</p>
				<p class="normal1">“Maalesef burada bir iz yok.” dedi. “Böyle yağmursuz bir havada zaten bir iz olması da beklenemez. Yardımcınız sanırım iyice kendine gelmiştir. Onu bir sandalyede bırakmıştınız, değil mi? Hangi sandalyeydi o?”</p>
				<p class="normal1">“Şu pencerenin yanında olan.”</p>
				<p class="normal1">“Anlıyorum, şu küçük masanın yanındaki. Tamam içeri girebilirsiniz, halıyla işim bitti. Önce şu küçük masayı ele alalım. Tabii olup biten oldukça açık. Adam girdi ve kâğıtları tek tek ortadaki masadan aldı. Kâğıtları pencere kenarındaki masaya götürdü, çünkü bu sayede sizin gelişinizi görüp kaçabilecekti.”</p>
				<p class="normal1">“Aslına bakarsanız kaçamazdı,” dedi Soames, “çünkü ben yan kapıdan girdim.”</p>
				<p class="normal1">“Haa bu iyi! Yine de adamın aklında bu olsa gerek. Şu kâğıtlara bir bakayım. Parmak izi yok galiba; hayır yok! Neyse, ilk sayfayı aldı ve kopya etti. Mümkün olan tüm kısaltmaları kullanarak bunu ne kadar sürede yapmış olabilir? On beş dakika, daha az değil. Sonra kâğıdı aşağı attı ve ikinciyi kaptı. Siz döndüğünüzde tam bu iş üzereydi ve aceleyle geri çekildi, <span class="ideitalik">çok</span> acele… Öyle ki, odaya birilerinin girdiğini açıkça belli edecek şekilde kâğıtları oraya buraya saçılmış şekilde bıraktı ve hızlıca kaçtı. Dış kapıdan girerken, merdivenlerde bir kaçış sesi duymadınız mı?”</p>
				<p class="normal1">“Hayır, duyduğumu söyleyemem.”</p>
				<p class="normal1">“Pekâlâ, öyle hızlı yazıyordu ki, kaleminin ucu kırıldı. Sizin de gördüğünüz gibi kalemini tekrar açtı. Bu ilginç, Watson. Kalem sıradan bir kalem değildi. Normalden büyük, yumuşak uçlu bir kalemdi. Dışı lacivert boyalı, üzerinde üreticinin ismi gümüş rengiyle yazılmış. Kalemin kalan kısmı yaklaşık dört santim uzunluğunda… Bu kalemi bulun Bay Soames, böylece adamınızı yakalamış olursunuz. Ayrıca kullandığı kalemtıraş da büyük ve kör bıçaklı bir şey. Alın size bir ipucu daha…”</p>
				<p class="normal1">Bay Soames bu bilgi bombardımanından sonra biraz şaşırdı, “Bu dediklerinizi ben de söyleyebilirdim,” dedi, “fakat kalemin uzunluğu…”</p>
				<p class="normal1">Holmes, üzerinde ‘NN’ yazan ve ardında yazısız küçük bir bölüm olan parçayı tuttu:</p>
				<p class="normal1">“Gördünüz mü?”</p>
				<p class="normal1">“Sanırım hayır…”</p>
				<p class="normal1">“Watson, sanırım sana haksızlık etmişim, senin gibi başkaları da varmış… Sizce bu ‘NN’ ne olabilir? Bir kelimenin sonunda yer alan iki ‘N’ harfi. Johann Faber en çok bilinen kalem markası değil mi? Açılan kısım buraya kadar gelmişse, kalan kalem uzunluğu da yaklaşık söylediğim kadardır.” Küçük masayı elektrik lambasına doğru tuttu, “Eğer yazıyı yazdığı kâğıt, yeterince ince olsa idi, yazdığı yazının izi de bu masanın parlak yüzeyine geçerdi. Ama hayır, bir şey göremiyorum. Burada görülecek bir şey kaldığını sanmıyorum. Gelelim ortadaki masaya. Şu küçük topak, sanıyorum bahsini ettiğiniz siyah hamurumsu madde olmalı. Kabaca piramit şeklinde ve anladığım kadarıyla içi oyulmuş. Söylediğiniz gibi içinde talaş benzeri bir şeyler var. Olur şey değil, bu gerçekten ilginç. Ve şu kesik, yırtık gibi bir şey. İnce bir çizikle başlamış ve sonunda çentik şeklinde bir deliğe dönüşmüş. Bu olay hakkında yardımımı istediğiniz için size şükran borçluyum, Bay Soames. Şu kapı nereye çıkıyor?”</p>
				<p class="normal1">“Yatak odama.”</p>
				<p class="normal1">“Bu olaydan sonra odaya girdiniz mi?”</p>
				<p class="normal1">“Hayır, doğrudan size geldim.”</p>
				<p class="normal1">“Oraya da bir baksam iyi olacak. Ah ne kadar hoş, klasik bir oda! Lütfen zemini incelerken bana biraz izin verin. Hayır, bir şey göremiyorum. Şu perde nedir? Hmm, giysilerinizi bu perdenin arkasına asıyorsunuz. Eğer biri bu odada saklanmaya kalksa burayı seçerdi; yatağın altı oldukça alçak, gardırop da epey dar. İçeride kimse yoktur sanırım.”</p>
				<p class="normal1">Holmes perdeyi sıyırdığında yüzünde olabileceklere karşı tetikte bir ifade vardı. Aslına bakarsanız perdenin arkasında da kancalara asılı üç dört takım elbiseden başka bir şey yoktu. Holmes arkasını döndü ve birdenbire yere eğildi:</p>
				<p class="normal1">“Vay canına! Bu da nedir?” dedi. </p>
				<p class="normal1">Çalışma odasındaki masanın üzerinde bulunanın aynısı, hamurdan bir piramitti bu da. Holmes açık avucunun içinde piramidi ışığa doğru tuttu:</p>
				<p class="normal1">“Ziyaretçiniz, görünüşe göre sadece oturma odasında değil, yatak odasında da iz bırakmış, Bay Soames.”</p>
				<p class="normal1">“Orada ne aramış olabilir ki?”</p>
				<p class="normal1">“Sanırım bu çok açık. Umulmadık bir yoldan geri döndüğünüz için, siz kapının önüne gelinceye kadar sizi fark etmedi. O zaman bu ani durumda ne yapacaktı? Odaya girmiş olduğunu belli edecek her şeyi hızlıca toparlamaya çalıştı ve saklanabileceği tek yer olan yatak odanızda aldı soluğu.”</p>
				<p class="normal1">“Aman Tanrım, Bay Holmes, demek ben çalışma odasında Bannister ile konuşurken adam kıskıvrak elimizdeymiş de haberimiz yokmuş.”</p>
				<p class="normal1">“Bence öyle.”</p>
				<p class="normal1">“Tabii başka bir alternatif de var, Bay Holmes. Bilmem ki yatak odamın penceresine dikkat ettiniz mi?”</p>
				<p class="normal1">“Tahta kafesli, kurşun çerçeveli üç pencere, bir tanesi menteşeli, açılıp kapanabiliyor ve bir adam rahatlıkla oradan çıkabilir.”</p>
				<p class="normal1">“Kesinlikle. Ayrıca avluya öyle bir açıyla açılıyor ki, insan kısmen görünmeden buradan çıkabilir. Adam ilk başta oradan girmiş olabilir. Yatak odasından geçerken izler bırakmıştır, sonra da kapıyı açık bulunca oradan kaçmıştır.”</p>
				<p class="normal1">Holmes, sabırsızlıkla başını salladı:</p>
				<p class="normal1">“Biraz pratik olalım.” dedi, “Yanlış hatırlamıyorsam bu katı kullanan üç öğrenci olduğunu söylemiştiniz, sürekli kapınızdan geçerler değil mi?”</p>
				<p class="normal1">“Evet, doğru.”</p>
				<p class="normal1">“Ve üçü de bu sınava hazırlanıyor, değil mi?”</p>
				<p class="normal1">“Evet.”</p>
				<p class="normal1">“Bunlardan birinden, diğerlerinden daha fazla şüphelenmek için bir nedeniniz var mı?” </p>
				<p class="normal1">Soames tereddüt etti:</p>
				<p class="normal1">“Bu son derece zor bir soru.” dedi. “Ortada bir kanıt yokken birine suç atmak istemem.”</p>
				<p class="normal1">“Ben şüphelerinizi alayım da kanıtların icabına bakarım.”</p>
				<p class="normal1">“O halde size birkaç cümle ile burada kalan bu üç öğrencinin kişilikleri hakkında bir şeyler söyleyeyim. En altta kalan Gilchrist, iyi bir öğrenci ve atlet. Kolejde rugby ve kriket takımlarında oynuyor. Engelli yarış ve uzun atlamada dereceleri var. Yiğit bir delikanlı. Babası Sir Jabez Gilchrist, at yarışlarında bütün parasını kaybetmekle meşhur oldu. Çocuk bundan sonra epey fakir düştü, ancak çok çalışkan ve gayretlidir. Başarılı olacağına inanıyorum.</p>
				<p class="normal1">Onun bir üstünde şu bahsini ettiğim Hintli, Daulat Ras kalıyor. Hintlilerin birçoğu gibi sakin ve içten pazarlıklı bir genç. Derslerinde oldukça iyi, ne var ki en zayıf olduğu ders de Yunanca. Tutarlı ve sistemli çalışan bir öğrenci. </p>
				<p class="normal1">En üstte de Miles McLaren kalıyor. Yeter ki çalışmak istesin, çok parlak zekâlı bir çocuk. Belki de üniversitenin en zeki çocuklarından biri. Ama aksi gibi, kararsız, pejmürde ve disiplinsiz bir karakteri var. İlk senesinde kâğıt oyunları yüzünden az kaldı uzaklaştırma alıyordu. Bu sınava dört elle sarılması gerekirken dönem boyunca derslerle hiç ilgilenmedi.”</p>
				<p class="normal1">“O zaman şüphelendiğiniz o.”</p>
				<p class="normal1">“Öyle de söylemek istemem doğrusu. Fakat üçünün içinden en yakın şüpheli adayı o.”</p>
				<p class="normal1">“Kesinlikle. Şimdi Bay Soames, yardımcınız Bannister’e da bir bakalım.”</p>
				<p class="normal1">Bannister, kısa boylu, beyaz ve tıraşlı yüzlü, elli yaşlarında kır saçlı bir adamdı. Hayatının sakin temposu içinde meydana gelen bu ani olay karşısında hâlâ üzüntüsünü yenememişti. Tombul yüzü heyecanla seğiriyor, parmakları bir türlü sabit durmuyordu. </p>
				<p class="normal1">“Şu talihsiz olayı araştırıyoruz, Bannister,” dedi Bay Soames. </p>
				<p class="normal1">“Evet efendim.”</p>
				<p class="normal1">“Anladığım kadarıyla,” dedi Holmes, “anahtarınızı kapıda unutmuşsunuz.”</p>
				<p class="normal1">“Evet efendim.”</p>
				<p class="normal1">“Özellikle böyle hassas bir zamanda, kâğıtlar içerideyken bunu yapmanız garip değil mi?”</p>
				<p class="normal1">“Büyük bir talihsizlik efendim. Fakat daha önce de aynı şeyi yaptığım olmuştur.”</p>
				<p class="normal1">“Odaya ne zaman girdiniz?”</p>
				<p class="normal1">“Saat dört buçuk gibiydi. Bay Soames’in çay saatinde…”</p>
				<p class="normal1">“Odada ne kadar kaldınız?”</p>
				<p class="normal1">“Bay Soames’in içeride olmadığını görür görmez dışarı çıktım.”</p>
				<p class="normal1">“Masadaki kâğıtlara baktınız mı?”</p>
				<p class="normal1">“Hayır efendim, kesinlikle hayır.”</p>
				<p class="normal1">“Nasıl oldu da anahtarı kapıda bıraktınız?”</p>
				<p class="normal1">“Elimde çay tepsisi vardı. Dönüşte anahtarı gelip almayı düşünüyordum ama unutmuşum.” </p>
				<p class="normal1">“Dış kapıda yaylı kilit var mı?”</p>
				<p class="normal1">“Hayır efendim.”</p>
				<p class="normal1">“Öyleyse dış kapı her zaman açık duruyor, değil mi?”</p>
				<p class="normal1">“Evet efendim.”</p>
				<p class="normal1">“İçerideki biri o zaman rahatlıkla dışarı çıkabilir.”</p>
				<p class="normal1">“Evet efendim.”</p>
				<p class="normal1">“Bay Soames geri dönüp de sizi çağırdığında, çok rahatsız oldunuz, değil mi?”</p>
				<p class="normal1">“Evet efendim. Burada çalıştığım yıllar boyunca böyle bir hadise asla olmamıştı. Üzüntümden neredeyse bayılacaktım.”</p>
				<p class="normal1">“Peki bu duruma düştüğünüzde neredeydiniz?”</p>
				<p class="normal1">“Nerede miydim efendim? Yani, burada, kapının önündeydim.”</p>
				<p class="normal1">“Bu çok garip, çünkü köşede duran şu sandalyeye oturdunuz. Neden şu sandalyeleri atlayıp da ta oraya kadar gittiniz?”</p>
				<p class="normal1">“Bilmiyorum efendim, nerede oturacağıma pek dikkat etmedim.”</p>
				<p class="normal1">“Bunun çok da farkında olduğunu sanmıyorum Bay Holmes. Çok kötü görünüyordu, beti benzi atmıştı.”</p>
				<p class="normal1">“Bay Soames ayrıldıktan sonra bir süre daha odada kaldınız değil mi?”</p>
				<p class="normal1">“Sadece bir dakika kadar. Sonra kapıyı kilitledim ve odama geçtim.”</p>
				<p class="normal1">“Siz kimden şüpheleniyorsunuz?”</p>
				<p class="normal1">“Oo, böyle bir cürette bulunamam efendim. Bu üniversitede böyle bir hareketten fayda umacak biri olduğuna inanmıyorum. Hayır efendim, buna kesinlikle inanmıyorum.”</p>
				<p class="normal1">“Teşekkür ederim, bu kadar yeterli.” dedi Holmes. “Ha bu arada son bir şey daha… Bu üç beyefendiden birine ters giden bir şeyler olduğundan bahsettiniz mi?”</p>
				<p class="normal1">“Hayır efendim, tek kelime etmedim.”</p>
				<p class="normal1">“Herhangi birini gördünüz mü peki?”</p>
				<p class="normal1">“Hayır efendim.”</p>
				<p class="normal1">“Çok güzel. Şimdi Bay Soames, dilerseniz avluda biraz yürüyüş yapalım.”</p>
				<p class="normal1">Karanlık avluyu üç ışık aydınlatıyordu:</p>
				<p class="normal1">“Kuşlarınızın üçü de yuvalarında,” dedi Holmes, pencerelere bakarak. “Vay canına, o da ne? Bir tanesi epey huzursuz görünüyor.”</p>
				<p class="normal1"> Bahsettiği Hintli öğrenciydi. Karanlık silueti perdesine vuruyordu. Odasının içinde bir oraya, bir buraya dönüp duruyordu. </p>
				<p class="normal1">“Aslında her birine bir ziyarette bulunmak isterim.” dedi Holmes. “Bu mümkün olur mu?”</p>
				<p class="normal1">“Dünyada imkânsız diye bir şey yok.” diye cevapladı Soames. “Bunlar üniversitenin en eski odalarıdır, ziyaretçilerin buralara uğraması alışılmadık bir şey değil. Gelin sizi bizzat gezdireyim.”</p>
				<p class="normal1">“Yalnız isim vermek yok, lütfen!” dedi Holmes, Gilchrist’in kapısını çalarken. Uzun boylu, sarı saçlı, ince bir genç kapıyı açtı, geliş nedenimizi anlayınca içeri buyur etti. İçeride ortaçağdan kalma gayet ilginç bir mimari estetik göze çarpıyordu. Holmes mimari örneklerinden birine o kadar ilgi duydu ki, onun bir resmini defterine çizmek istedi, çizerken kaleminin ucunu kırdı, ev sahibimizden bir tane kalem istemek durumunda kaldı, sonra da kendi kaleminin ucunu açmak için bir de kalem açacağı rica etti. Aynı tuhaf kaza, Hintlinin odasında da gerçekleşti. Sessiz, sakin, ufak tefek, karga burunlu bir gençti ve bize şüphe ile bakıyordu. Holmes’in mimari hevesi sonlanınca memnuniyetini açıkça belli etti. Bu iki katta da Holmes aradığı kanıtlara ulaştı mı, pek fark edememiştim. Üçüncü odada ise yaptığımız ziyaret teşebbüsü sonuç vermedi. Kapıyı çaldık ama açan olmadı, onun yerine kaba saba sözler bir yağmur gibi başımızdan aşağı yağdı. İçerideki, bütün şiddetiyle bağırıyordu; “Kim olduğunuz umurumda bile değil. Cehennemin dibine kadar yolunuz var! Yarın sınava gireceğim ve kimsenin beni rahatsız etmesine izin vermeyeceğim.”</p>
				<p class="normal1">Merdivenlerden aşağı inmeye başlamıştık ki “Kaba çocuk,” dedi Bay Soames, sinirden küplere binmiş bir şekilde. “Tabii kapıyı çalanın ben olduğumu fark etmedi, fakat her ne olursa olsun tepkisi çok saygısızca idi. Bu koşullar altında aynı zamanda şüphe uyandırıcı…”</p>
				<p class="normal1">Holmes’in tepkisi garipti:</p>
				<p class="normal1">“Delikanlının boyu tam olarak ne kadar?” diye sordu.</p>
				<p class="normal1">“Bay Holmes, bunu tam olarak söylemek zor. Boyu Hintliden uzun ama Gilchrist kadar da uzun değil. Sanırım bir atmış sekiz civarıdır.”</p>
				<p class="normal1">“Bu çok önemli,” dedi Holmes, “Evet Bay Soames, size iyi geceler diliyorum.”</p>
				<p class="normal1">“Bay Soames şaşkınlık içinde perişan, haykırdı; “Fakat Bay Holmes, herhalde beni bu şekilde bırakıp gitmeyeceksiniz! Olayın vahametini anlamış görünmüyorsunuz. Sınav yarın… Bu gece yarın için bir karar almalıyım. Sınav kâğıtlarıyla oynanmışken sınavın yapılmasına izin veremem. Olayın çözülmesi gerekiyor.”</p>
				<p class="normal1">“Her şeyi olduğu gibi bırakın. Yarın sabah erkenden geleceğim ve konuyu tekrar konuşacağız. O zaman tam bir karar verebiliriz. Bu sırada siz hiçbir değişiklik yapmayın, hiç…”</p>
				<p class="normal1">“Pekâlâ Bay Holmes.”</p>
				<p class="normal1">“Kesinlikle içinizi ferah tutun. Bu sıkıntıdan kurtulmanın bir yolunu elbet bulacağız. Siyah çamuru yanıma alıyorum, kalem talaşlarını da… Hoşça kalın.”</p>
				<p class="normal1">“Karanlık avluya yeniden çıktığımızda pencerelere bir daha baktık. Hintli hâlâ odasında volta atmaya devam ediyordu. Diğerleri görünmüyordu.”</p>
				<p class="normal1">Caddeye çıktığımızda “Pekâlâ Watson, ne düşünüyorsun?” diye sordu Holmes. “Tam bir kumar oyunu gibi, değil mi? ‘Bul karayı, al parayı!’ Üç tane adamımız var. Suçlu bunlardan biri olmalı. Seçimini yap, senin tahminin hangisi?”</p>
				<p class="normal1">“Bence suçlu, şu üst kattaki kaba herif. En kötü nama sahip olan o. Gerçi o Hintli de az sinsi sayılmaz. Niye odada volta atıp duruyor?”</p>
				<p class="normal1">“Bunda garipsenecek bir şey yok. Bir şeyler ezberlemeye çalışan herkes bunu yapabilir.”</p>
				<p class="normal1">“Ama bize çok acayip bakıyordu.”</p>
				<p class="normal1">“Ertesi gün bir sınava girecek olsan ve her saniyen değerli olsa, bir grup yabancı da seni ziyarete gelse, sen de öyle bakardın. Bunda da şüphe çekecek bir şey görmüyorum. Kalem ve kalemtıraşlar da gayet normal çıktı. Ama o adam beni şüphelendiriyor.”</p>
				<p class="normal1">“Kim?”</p>
				<p class="normal1">“Kim olacak, Bannister. Onun bu işteki rolü ne?”</p>
				<p class="normal1">“Oldukça dürüst bir görünüşü var, bende de öyle bir izlenim bıraktı.”</p>
				<p class="normal1">“Bende de… Zaten anlaşılmaz olan da bu. Neden böyle son derece dürüst bir adam… neyse, işte büyük bir kırtasiye dükkanı… Araştırmamıza buradan başlayacağız.”</p>
				<p class="normal1">Kasabada yalnızca dört tane kırtasiye vardı. Her birinde Holmes elindeki kalem talaşlarını çıkardı ve aynısından bir kalem için yüksek fiyat teklif etti. Her biri kalemi getirtmeye razı oldu ama standart boyutlarda bir kalem olmadığı için nadiren depolarında tuttuklarını belirtiler. Dostum duydukları karşısında üzülmüşe benzemiyordu, yalnızca dükkânlardan yapmacık bir şekilde omuz silkerek ayrıldı. </p>
				<p class="normal1">“İşe yaramadı, sevgili Watson. Tek ve en iyi kanıtımız hiç işimize yaramadı. Ama onsuz da sonuca ulaşabiliriz sanıyorum. Vay canına! Sevgili dostum, saat neredeyse dokuz olmuş. Ev sahibemiz saat yedi buçukta yeşil fasulyeyi hazır edecekti. Senin şu müzmin tütün tüketimin ve düzensiz yeme alışkanlıkların yüzünden kadın bizi evden atacak, senin yüzünden beni de atacak. Fakat önce şu asabi hoca, dikkatsiz hizmetçi ve üç açıkgöz öğrenci sorununu çözmemiz lazım. </p>
				<p class="normal1">Holmes o gece konuyla ilgili başka bir şey söylemedi, fakat gecikmiş akşam yemeğimizin ardından şöyle bir oturup uzun süre düşüncelere daldı. Ertesi sabah, tam hazırlanmıştım ki saat sekizde odama geldi:</p>
				<p class="normal1">“Evet Watson,” dedi. St. Luke’e gitme zamanı. Kahvaltı etmeden yapabilir misin?”</p>
				<p class="normal1">“Tabii.”</p>
				<p class="normal1">“Pozitif bir şeyler duyuncaya kadar Soames diken üstünde olacak.”</p>
				<p class="normal1">“Elinde pozitif bir şeyler var mı peki?”</p>
				<p class="normal1">“Sanırım.”</p>
				<p class="normal1">“Bir karara vardın mı?”</p>
				<p class="normal1">“Evet sevgili Watson, meseleyi çözdüm.”</p>
				<p class="normal1">“Fakat taze bir kanıt bulamadan nasıl oldu bu?”</p>
				<p class="normal1">“Sabahın saat altısında yataktan kalktıysam herhalde boşa değil. İki saatlik sıkı bir çalışma yaptım ve kayda değer bir şey gösterebilmek için en az beş mil yürüdüm. Şuna bir bak!”</p>
				<p class="normal1">Elini uzattı. Avucunda üç küçük siyah hamurdan piramit vardı.</p>
				<p class="normal1">“Holmes, bunu nereden buldun? Dün elinde iki tane piramit vardı!”</p>
				<p class="normal1">“Üçüncü de bu sabah eklendi. Diğer ikisi nereden geldiyse, üçüncüsü de doğal olarak oradan geldi. Ne dersin Watson? Haydi gidip dostumuz Soames’i acılarından kurtaralım.”</p>
				<p class="normal1">Odasına gittiğimizde zavallı hoca perişan haldeydi. Sınavın başlamasına birkaç saat kalmıştı, o ise olan biteni açıklamakla, suç failinin de katılacağı şaibeli bir sınav yapmak arasında ikilemdeydi. Yerinde duramıyordu; Holmes’i görür görmez ellerini uzatarak ona doğru koştu:</p>
				<p class="normal1">“Tanrıya şükür, geldiniz! Bir şey bulamayınca işi bıraktınız sanmıştım. Şimdi ne yapacağım? Sınav yapılacak mı?”</p>
				<p class="normal1">“Evet, mutlaka sınav yapılmalı.”</p>
				<p class="normal1">“Peki ya o serseri?”</p>
				<p class="normal1">“O sınava girmeyecek.”</p>
				<p class="normal1">“Onu buldunuz mu?”</p>
				<p class="normal1">“Sanırım. Eğer bu olayın duyulmasını istemiyorsak, kendimize bazı yetkiler tanıyıp, küçük bir özel mahkeme kuracağız. Rica etsem şuraya oturur musunuz Bay Soames? Watson sen de şuraya! Ben de şu ortadaki koltuğa oturayım. Sanırım şimdi suçlu bir insanın yüreğine korku salacak görüntüyü sağladık. Şimdi zili çalın!”</p>
				<p class="normal1">Bannister içeri girdiğinde, oluşturduğumuz mahkeme heyetini görünce korku ve şaşkınlıkla köşeye sindi.</p>
				<p class="normal1">“Lütfen kapıyı kapatın,” dedi Holmes. “Şimdi Bay Bannister, dünkü olayın gerçek yüzünü bize anlatır mısınız?”</p>
				<p class="normal1">Adam saç diplerine kadar bembeyaz kesildi:</p>
				<p class="normal1">“Size her şeyi anlattım efendim.”</p>
				<p class="normal1">“Ekleyeceğiniz bir şey yok mu?”</p>
				<p class="normal1">“Hayır efendim.”</p>
				<p class="normal1">“Peki öyleyse, biraz hatırlatma yapalım. Dün o sandalyeye oturmanızın nedeni, faili ortaya çıkarabilecek bir objeyi saklama isteğiniz olabilir mi?”</p>
				<p class="normal1">Bannister’in beti benzi atmıştı:</p>
				<p class="normal1">“Hayır efendim, kesinlikle hayır.”</p>
				<p class="normal1">“Şu an yalnızca sesli düşünüyorum,” dedi Holmes, yumuşak bir ifadeyle. “Samimiyetle söyleyeyim, bunu şu an ispat edemiyorum, ancak kuvvetle muhtemel ki Bay Soames arkasını döner dönmez, yatak odasında saklanan kişiyi salıverdiniz.”</p>
				<p class="normal1">Bannister, kurumuş dudaklarını ıslattı:</p>
				<p class="normal1">“Odada kimse yoktu efendim.”</p>
				<p class="normal1">“Çok yazık Bay Bannister. Şimdiye kadar doğru söylemiş olabilirsiniz, ama şimdi yalan söylediniz.”</p>
				<p class="normal1">Adamın yüzüne meydan okurcasına somurtkan bir ifade yerleşmişti:</p>
				<p class="normal1">“Kimse yoktu odada Bayım!”</p>
				<p class="normal1">“Hadi Bay Bannister, doğruyu söyleyin!”</p>
				<p class="normal1">“Hayır Bayım, kimse yoktu.”</p>
				<p class="normal1">“Bu durumda bize başka bir şey söylemeyeceksiniz, anlaşıldı. Lütfen burada kalın. Yatak odasının kapısı önünde durun. Şimdi Bay Soames, sizden rica etsem gidip bir zahmet, genç Gilchrist’i buraya çağırabilir misiniz?”</p>
				<p class="normal1">Çok geçmeden hoca, öğrencisiyle birlikte geldi. Gilchrist, oldukça atletik görünüşlü, uzun boylu, kıvrak, çevik, güzel yüzlü bir gençti. Endişeli mavi gözleriyle önce her birimizi süzdü, sonra gözleri karamsar bir ifadeyle ötede duran Bannister’de kalakaldı. </p>
				<p class="normal1">“Lütfen kapıyı kapatın,” dedi Holmes. “Evet, Bay Gilchrist, burada bizden başka kimse yok. Konuşacaklarımızdan kimsenin haberi olması gerekmiyor. Birbirimize karşı son derece açık olabiliriz. Bilmek istiyoruz, Bay Gilchrist, nasıl oldu da sizin gibi onurlu bir genç, dünkü yaptığınız harekete kalkışır?”</p>
				<p class="normal1">Çaresiz genç adam, sendeledi, dehşet ve sitem dolu bakışlarla Bannister’e baktı:</p>
				<p class="normal1">Bannister, “Hayır, hayır, Bay Gilchrist, efendim; bir kelime bile söylemedim!” diye haykırdı.</p>
				<p class="normal1">“Hayır ama şimdi söylediniz.” dedi Holmes. “Şimdi Bayım, Bannister’in sözlerinden sonra durumunuz umutsuz, tek şansınız kaldı, o da her şeyi açıkça itiraf etmek.”</p>
				<p class="normal1">Gilchrist bir an eliyle yüz hatlarını kontrol etmeye çalıştı, sonra da masanın yanında dizleri üzerine çöktü, yüzünü elleri arasına gömdü ve hıçkırarak ağlamaya başladı.</p>
				<p class="normal1">“Sakin olun, sakin olun,” dedi Holmes, kibarca, “hata yapmak insana mahsustur, böylesine soğukkanlı bir suçlu olduğunuzdan dolayı kimse sizi kınayamaz. Belki de Bay Soames’e olan bitenleri ben anlatmalıyım, siz de yanıldığım yerler olursa düzeltirsiniz. Öyle mi yapalım? Peki, peki, cevap vermeyin. Dinleyin ve yanlış söylediğim yerler olursa düzeltin.</p>
				<p class="normal1">Bay Soames, siz hiç kimsenin, Bay Bannister de dahil, kâğıtların odanızda olduğunu birilerine söylemiş olamayacağını belirttikten sonra, olay kafamda belli bir şekil aldı. Matbaacıyı da eledik, sonuçta istese size vermeden önce kâğıtları inceleyebilirdi. Hintli hakkında bir şey düşünmedim. Rulo halinde gelen taslakların ne olduğunu bilmesine imkân yoktu. Öte yandan, hem bir adam odaya girme cesaretini gösterecek, hem de kâğıtlar masanın üstünde olacak, bu kadar tesadüf bir arada olmazdı. Bu ihtimali eledim. İçeri giren kişi kâğıtların orada olduğunu biliyordu. Peki nasıl?</p>
				<p class="normal1">Odanıza yaklaştığımda pencereden baktım. Tüm bu birbirine bakan pencereler arasında güpegündüz birinin pencereden girmiş olması ihtimal dışıydı. Pencerenin önünden geçerken içeride masada duran kâğıtları görebilmek için bir insan ne kadar uzun boylu olmalıydı diye düşündüm. Benim boyum 183 cm ve pencerenin önünden geçerken biraz çabayla içeriyi görebildim. Benden daha kısa birinin içeriyi görme şansı olamaz. Eğer öğrencilerinizden boyu uzun olan biri varsa, en çok şüphelenilecek kişi oydu. </p>
				<p class="normal1">İçeri girdiğimde, pencerenin yanındaki küçük masa hakkında konuştuk. Gilchrist’in uzun atlamacı olduğunu siz söyleyinceye kadar orta masa hakkında bir şey söyleyemiyordum. İşte o zaman taşlar birden yerine oturdu, sonra geriye sadece kanıtlar bulmak kaldı. Onları da hızla elde ettim.</p>
				<p class="normal1">Olay şuydu: Bu genç, öğleden sonra atletizm sahasında atlama çalışmıştı. Atlama ayakkabıları elinde, geri döndü. Bildiğiniz gibi bu ayakkabıların altında sivri çiviler vardır. Pencerenizin önünden geçerken uzun boyu sayesinde, masanızın üzerindeki kâğıtları gördü ve bunların ne olduğunu fark etti. Kapının yanından geçerken, uşağınız tarafından unutulmuş anahtarı görmeseydi harekete geçmeyecekti. Birden gördüğü kâğıtların sınav taslakları olup olmadığını merak etti. Bu çok tehlikeli bir hamle de değildi, sonuçta odaya bir soru sormak için girmiş olduğu düşünülebilirdi. </p>
				<p class="normal1">Neyse, odaya girip de kâğıtların gerçekten sınav taslakları olduğunu görünce, şeytana uydu. Ayakkabılarını masanın üstüne koydu. Pencerenin yanındaki sandalyeye ne koymuştunuz?”</p>
				<p class="normal1">“Eldivenlerimi…” dedi genç adam. </p>
				<p class="normal1">Holmes gururla Bannister’e baktı: “Eldivenlerini sandalyenin üstüne koydu ve taslakları, kopya etmek amacıyla tek tek aldı. Hoca ana kapıdan girecekti ve o da bulunduğu yerden hocayı görecekti. Bildiğimiz gibi, hoca yan kapıyı tercih etti. Birden hocanın ayak sesleri kapının önünde duyuldu. Kaçılacak bir yer yoktu. Eldivenlerini unuttu, ayakkabılarını kaptığı gibi yatak odasına koştu. Masa üstündeki çiziklere dikkat edin, yatak odasına bakan kısmı daha derin. Bu bile ayakkabıların yatak odası yönünde çekildiğini ve suçlunun oraya kaçtığını göstermeye yeter. Çivinin etrafındaki çamur, masanın üzerinde, ikinci bir parça da yatak odasında yerdeydi. Ayrıca ekleyeyim, bu sabah atletizm sahasında bir yürüyüş yaptım ve atlama pistinde atletlerin kaymaması için üzeri talaş örtülü siyah çamuru orada da gördüm ve bir numune aldım. Buraya kadar her şey doğru mu Bay Gilchrist?”</p>
				<p class="normal1">Gilchrist doğruldu, “Evet, efendim, doğru.” dedi.</p>
				<p class="normal1">Soames haykırdı, “Tanrı aşkına, başka bir şey söylemeyecek misin?”</p>
				<p class="normal1">“Söyleyeyim efendim, kusura bakmayın, bu utanç verici durumun ortaya çıkması beni biraz sersemletti. Burada, elimde, yoğun geçen bir gecenin sonunda bu sabah erkenden size yazdığım mektup var. Suçumun ortaya çıktığını bilmeden yazdım bunu. İşte burada efendim. Bakın ne yazmışım; “Sınava girmemeye karar verdim. Rodezya Polis teşkilatında bir görev teklifi aldım ve Güney Afrika’ya gidiyorum.”</p>
				<p class="normal1">“Yakaladığın bu haksız avantajı kullanmaya yeltenmemen beni gerçekten sevindirdi.” dedi Soames, “Fakat neden fikrini değiştirdin?”</p>
				<p class="normal1">Gilchrist Bannister’i gösterdi:</p>
				<p class="normal1">“İşte bana doğruyu gösteren bu adamdır.” dedi.</p>
				<p class="normal1">“Bay Bannister, böyle gelin.” dedi Holmes. “Bu genci odadan dışarı salan sizden başkası olamazdı, çünkü odada siz kaldınız, dışarı çıkarken de kapıyı kilitlemiş olmalısınız. Pencereden kaçmış olması da inanılmaz. Hikâyenin gizli kalan yanını sizden dinlesek…”</p>
  <p class="normal1">“İşin aslını bilseniz, aslında çok basit efendim. Ama onca zekânıza rağmen bunu bilmeniz imkânsız. Bir zamanlar, efendim, bu genç adamın babası Sir Jabez Gilchrist’in yanında uşak olarak çalışıyordum. O iflas edince ben de kolejde çalışmaya başladım. Fakat beş parasız kaldı diye eski patronumu unutacak değildim. Eski günlerin anısına oğlunu hep koruyup gözettim. Neyse efendim, dün bu odaya girdiğimde ilk gözüme çarpan Bay Gilchrist’in eldivenleriydi. O eldivenleri ve ne anlama geldiklerini iyi biliyordum. Eğer Bay Soames onları görseydi iş bitecekti. Hemen o sandalyeye oturdum ve Bay Soames size gitmek için oradan ayrılıncaya kadar kalkmadım. Hemen ardından, dizimde büyüttüğüm genç efendim içeriden çıkageldi ve bana her şeyi itiraf etti. Onu korumaya çalışmamdan ve ölmüş babasının yerine geçerek ona nasihat etmemden, bu yolla rakiplerinin önüne geçmesinin yakışık almayacağını söylememden daha doğal ne olabilirdi ki? Bu yaptığımdan dolayı beni suçlayabilir misiniz Bayım?”</p>
				<p class="normal1">“Hayır, tabii ki…” dedi Holmes içtenlikle ve ayağa fırladı. “Evet, Soames, sanırım küçük probleminizi çözmüş bulunuyoruz, evde kahvaltımız bizi bekler. Gel Watson! Size gelince Bayım, eminim Rodezya’da sizi parlak bir gelecek bekliyor. Bir kerelik hata yapmış olabilirsiniz, artık gelecekte bunu telafi etmenizi bekliyoruz!”</p>
				</div>
</body>
</html>