<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><span style="font-style:italic;">Point Counter Point</span></p>

  <p><a id="bookmark1"></a><span style="font-weight:bold;">ÖNSÖZ</span></p>

  <p>1894 ile 1963 yılları arasında yaşayan Aldous Huxley’nin, seçkin bir aydın olarak yetişmesini doğal karşılamak gerekir; 'çünkü baba soyunda da ana soyunda da, bilim ve edebiyat alanında ayrıca ün kazanmış birçok kişi vardı. Büyükbabası Thomas Henry Huxley, on dokuzuncu yüzyılın ikinci yarısında, Darwin kadar adı olan bir biyoloji bilgini ve yaşadığı çağı en çok etkileyen düşünürlerden biridir. Babası Leonard Huxley, büyük saygınlığı olan Cornhill Magazine edebiyat dergisini yıllarca yönetmiştir. Annesi Julia Arnold, Rugby okulunun tanınmış başöğretmeni eğitimci ve tarihçi Thomas Arnold'un torunu, Kraliçe Victoria çağının başlıca şair ve eleştirmenlerinden Matthew Arnold'un yeğeni ve romancı Mrs. Humphry Ward'ın kız kardeşidir. Aldous Huxley'nin erkek kardeşi Julian ise, doğa bilimleri alanında ayrıca ünlüdür.</p>

  <p>Ingiltere'nin en gözde okullarından birinde, çoğu öğrencileri soylu ve yüksek tabakadan gelen Eton'da okuyan Huxley, 17 yaşındayken çok ağır bir göz hastalığı geçirdiği için, okuldan ayrılmak zorunda kaldı. Daha sonraları, kaderin görünüşte haşin davranırken bile, insana aslında iyilik ettiğini; bu kibar okulu bitirip, tam anlamıyla bir ingiliz centilmeni olmak felâketinden hastalığı sayesinde kurtulduğunu söylemiştir alay ederek.</p>

  <p>İki üç yıl nerdeyse kör olan Huxley, önce Braille yöntemiyle, sonra da bir büyüteçle okuyabilecek duruma gelir gelmez, Oxford’da Balliol Koleji’ne yazılıp, Ingiliz Edebiyatı okudu. 1915’de üniversiteyi bitirince, bir süre devlet memurluğu ve öğretmenlik yaptı. 1916’da John Middleton Murry’nin çıkardığı Athenaeum'a girdi. Hem bu dergiye, hem de başka dergilere, edebiyat, tiyatro, müzik ve resim konusunda yazılar yazdı. Bundan sonra da, yazar olarak geçimini sağladı. Huxley, İtalya’da ve Fransa’nın güneyinde uzun süre yaşadıktan, birçok uzak ülkelere yolculuk ettikten sonra, California'ya yerleşti.</p>

  <p>Elliye yakın kitap yayımlayan Huxley, çağımızın en verimli yazarlarından biridir. İşe şiirle başlayarak, bir iki tiyatro oyunu, beş öykü kitabı, yolculuklarını anlatan yapıtlar, antolojiler, bir yığın deneme ve on bir roman yazdı: Chrome Yellow (1921), Antic Hay (1923), Those Barren Leaves (1925), Point Counter Point (1928), Brave New World (lf32), Eyeless in Gaza (1936), After Many a Summer Dies the Swan (1940), Time Must Have a Stop (1945), Ape and Essence (1948), The Genius and the Goddess (1955), lsland (1962).</p>

  <p>Gerçi Aldous Huxley, bu romanlar sayesinde ünlü olmuştur ama; en azından romanlan kadar, belki romanlarından da daha değerli, birçok denemeleri ve başka yapıtları da vardır. Bunlar arasında, dünya edebiyatından seçilmiş parçaları yorumlayan Texts and Pretexts (1932); siyasal ve toplumsal sorunları gözden geçiren Ends and Means (1937); on yedinci yüzyılda yaşayan bir Fransız din adamını ele alan Grey Eminence (1941); mistisizm ve dinle ilgili yazıların açıklamalı bir derlemesi olan The Perennial Philosophy (1945); bir manastırda ortaya çıkıp tüm çevreye bulaşan bir çılgınlık nöbetini inceleyen The Devils of Loudun (1952); maskalin denilen uyuşturucu maddenin etkilerini anlatan The Doors of Perception (1954) aynca ilginçtir.</p>

  <p>Aldous Huxley, bu kitaplarında ve denemelerinde öylesine başarılıdır ki, David Daiches, onun gerçek yeteneklerinin, deneme alanında görüldüğünü söylemekte haklıdır bizce. Hattâ Huxley, Ses Sese Karşı’dan da anlaşıldığı gibi, romanlarının içine ikide birde küçük denemeler serpiştirmekten kendini alamaz bir türlü. Huxley, koyunların tiroid guddelerinden tutun da, Kızılderililerin totemlerine kadar; fosforun yeryüzünden eksilmesinden tutun da, Mozart’ın müziğinin en ince noktalarına kadar birçok şeyi bilir. Ve okuyucuyu hiç sıkmadan sunduğu bu geniş bilgi, deneme türüne ayrıca elverişlidir.</p>

  <p>Böyle bir yazarın romanlarında, düşüncenin, romanın öteki ögelerinden daha ağır basacağı besbellidir. Ne var ki, düşünceye dayanan romanın, kendine özgü kusurları vardır; ve Huxley, ne denli usta olursa olsun, bu kusurların önüne geçememiştir. Sean O’Faolain’ın The Vanishing Hero adlı incelemesinde ileri sürdüğüne göre, bu kusurların başlıcası, romanlarındaki kişileri ele alışında ortaya çıkar: Huxley’nin yarattığı kişiler, kendi görüşlerinin ya da düşüncelerinin birer sözcüsü gibidir çoğu zaman. Gerçi Huxley, onlara canlı bir insan kimliği verebilir ama; onları kendi hallerine bırakıp, kendi konuşma ve davranışlarıyla okuyuculara benliklerini anlatmalarını sağlayacağı yerde; Victoria çağı romancıları gibi, hep lâfa karışır, yarattığı kişileri okuyucuya boyuna yorumlar, boyuna açıklar. Böylece, Herbert Muller’in Modern Fiction'da dediği gibi, bir elinde neşter, bir elinde not defteri; bir yandan yarattığı kişiler üstünde ustaca ameliyatlar yaparken, bir yandan da bilimsel bir titizlikle not tutarken görür gibi oluruz Huxley’i.</p>

  <p>Huxley’nin nerdeyse her romanında, kendine benzeyen bir kişi bulunur. Örneğin Those Barren Leaves'de Calamy, Eyeless in Gaza’da Anthony Beavis, Point Counter Point (yani Ses Sese Karşı’da.) Philip Quarles, yaşamının çeşitli aşamalarında yazarın kendini örnek alarak çizdiği portrelerdir. Huxley, kendi gibi bir romancı olan Philip Quarles’ı kullanıp, çok ilginç bir şey yapar bu arada: Ses Sese Karşı'nın yirmi ikinci bölümüne, roman türü üstüne bir deneme ekler ve Philip Quarles'ın ağzından konuşarak, kendi romanlarının kusurlu ve eksik yanlarını, onu eleştirenlerin çoğundan daha açık seçik olarak belirtir. Kendini doğuştan bir romancı, gerçek bir romancı saymadığını da aynı açıklıkla söylemekten çekinmez: "Düşün romanı. Sözcülüğünü ettikleri düşüncelerden yararlanarak, romandaki insanların kişiliğinin anlaşılabilmesi için elinden geleni yapmalı....Düşün romanının başlıca kusuru, dile getirecek düşünceleri olan kişileri ele almak zorunluğudur. Böylece romanınızda, insan soyunun ancak yüzde 0,01'ine yer verebilirsiniz. İşte bu yüzden gerçek romancılar, doğuştan romancı olanlar, bu çeşit kitaplaryazmazlar. Ama şu da var ki, ben doğuştan romancı olmakla övünmedim hiçbir zaman... Düşün romanının büyük kusuru, uydurma bir iş oluşudur. Böyle oluşunun da önüne geçilemez; çünkü derli toplu kavramları, kolayca ve hızla sayıp dökebilen insanlar, tam anlamıyla gerçek değildirler: Canavarlara benzerler biraz."</p>

  <p>Huxley aynı bölümde, gene Philip Quarles'ın ağzından, yazmakta olduğu romanın yapısını anlatır. Bilindiği gibi, “counterpoint”, bir ezgiye eşlik etmek üzere eklenen başka bir ezgi ya da başka ezgilerdir. Bir müzik parçasında çeşitli ezgiler kaynaştığı gibi; Ses Sese Karşı ’da da bir birleriyle kaynaşan, çeşitli kişiler, çeşitli görüşler, çeşitli durumlar bulunur. Ne var ki, Huxley romanına yalnız "Counterpoint” demeyip; Point Counter Point demekle; “counter” (yani karşı, karşıt) ve “point” sözcüğünden de yararlanmış, daha çapraşık yorumlara uygun düşebilecek bir ad vermiştir romanına. “Point" sözcüğünün, nokta, özellik, başlıca nitelik, en anlamlı nokta, en etkili nokta, görüş açısı gibi birçok anlamları olduğuna göre; Huxley burada çeşitli görüşlerin ya da özelliklerin çatışmasına da değinmektedir. Huxley’nin romanı, “counter" ve "point" sözcükleri üstünde durulmayıp, “Contrepoint" olarak çevrilmiştir Fransızca'ya. Bu müzik deyiminin Türkçe bir karşılığı olmadığı ve “kontrpuan” gibi biçimsiz bir sözcüğü kullanmaktan çekindiğim için, karşıt görüşler anlamını da göz önünde tutarak, bir hayli düşünüp taşındıktan sonra, çevirime Ses Sese Karşı adını vermekten başka bir çare bulamadım.</p>

  <p>Yazarın sözcüsü Philip Quarles’ın gene yirmi ikinci bölümde anlattığı gibi, Huxley’nin amacı bu romanına bir müzik parçası biçimini vermek; tasarladığını uygulayabilmek için de, çok sayıda kişi kullanmaktır: “Roman türünün müzikleşmesi. Gelgelelim, Simgeci yazarlar gibi, anlamdan fazla sese önem vererek yapmamalı bunu... Müzikleşme, yapıt kurulurken, geniş çapta yapılmalı... Peki, nasıl olacak bu? Beklenmedik geçişler yapmak oldukça kolay. Gereken tek şey, romanda yeterince kişi olması ve kontr puanı andıran koşut konular bulunması. Jones karısını öldürürken, Smith parkta bebek arabasını sürüyor. Sırayla önce bir temayı, sonra başka bir temayı ele alıyorsunuz." Böylece Ses Sese Karşı’da da, Walter Bidlake yeni sevgilisinin peşinden koşarken, artık önemsemediği eski sevgilisi, bir süre önce ondan aldığı mektupları okur; Lady Tantamount’un konsere çağırdığı züppeler evin alt katında gevezelik ederken, Lord Tantamount evin üst katındaki laboratuvarında çalışır; küçük Phil haritaya bakarken, annesiyle babası Kızıldeniz’de yolculuk ederler; Webley'nin düzenlediği açık hava toplantısında Elinor görülmedik heyecanlara kapılırken, kocası Philip serinkanlı bir mantıkla, bu toplantıdan algıladıklarını inceler, vb. Ne var ki, tüm bunlara karşın, Huxley'nin, romanına bir müzik parçasının çapraşık olduğu kadar kusursuz yapısını vermekte tam bir başarıya ulaştığını söyleyemeyiz gene de. Bugün çağdaş klasikler arasında yer alan Ses Sese Karşı’nın gerçek yeniliği, geleneksel romanlar gibi, bir ya da iki kişi üstüne değil, bir birleriyle yakından ya da uzaktan ilgili ve romancının gözünde hepsi aşağı yukarı aynı önemde onbeş yirmi kişi üstüne kurulmuş olmasıdır.</p>

  <p>Bu kişilerin çoğu can sıkıntısı içinde bunalan, neye inanacaklarını ve hangi değerlere göre kendilerine bir yön seçeceklerini bilmedikleri için, bocalayıp duran, umudunu yitirmiş, orta ya da yüksek sınıfın içi içine sığmayan aydınlarıdır. Örneğin Walter Bidlake, gerçek sevginin ne olduğunu bilmeden, bilmek de istemeden salt eğlenmek uğruna önüne gelen erkekle yatan Lucy’ye kapılır, cinsel tutkusundan ötürü başını taştan taşa vurur. Marjorie, sanat ve edebiyattan hiç mi hiç anlamaz ama, sanat ve edebiyat meraklısı geçinmeye heveslenir; doğuştan soğuk bir kadın olduğu halde, kocasını bırakıp Walter ile bir aşk serüveni yaşamak ister. Ömrü boyunca sanatından ve keyfinden başka hiçbir şeyi umursamayan ressam John Bidlake, yaşlanınca resim yapamaz hale gelir, hastalanınca da ölüm korkusuna göğüs geremez. Can sıkıntısından ötürü kendi canına kıymak üzereyken biyolojiye merak saran Lord Edward, zamanla ünlü bir bilgin olur ama, insan olarak hiç gelişmez, bir çeşit yaşlı çocuk kalır. Lord Edward’ın yardımcısı Illidge, salt kişisel nedenlerden ötürü, yani çocukluğunda yoksul olduğu için, sözümona ilerici siyasal görüşler benimseyen sahte bir devrimcidir. İllidge’in tam tersine, Everard Webley, faşizm yoluyla güçlü olmak hırsına kapılan bir çeşit operet generalidir. Huxley’nin Athenaeum dergisinde eski patronu ve ünlü öykü yazarı Katherine Mansfield'in bir ara kocası olan John Midlleton Murry’nin kimine göre olumsuz bir portresi olan Dennis Burlap, insanın nerdeyse midesini bulandıran bir ikiyüzlülük örneğidir. Hiç durmadan yoksulluğun kutsallığını, ruhun yüceliğini savunur; ama aslında kendi çıkarlarından başka hiçbir şeyi düşünmez. Daha önce de söylediğimiz gibi, Huxley'yi temsil eden romancı Philip Quarles, ancak aklını önemser, duygularıyla içgüdülerini bile bile yozlaştırır; ömrü boyunca bir inanca, hatta bir insana bağlamaktan çekinir, kendi iç dünyasının içinde hapis kalır. Gerçek bir yazar olabilmek için, kafasıyla birlikte duygusal yanını da geliştirmesi gerektiğini bilir ama, bunu bir türlü başaramaz. Elinor Quarles, kocasının salt parlak bir beyin olmaktan vazgeçmesi, biraz olsun insanlaşması uğruna boşuna uğraştıktan sonra; kocasına tutkun olduğu halde, başka bir erkeğe bağlanmak için kendini zorlar. Bu romandaki mutsuz kişilerin en mutsuzlarından biri olan Spandrell, anlamsız bir yaşamı kendine iş edinir, kötü bir adam olmak amacıyla elinden geleni yapar. Ses Sese Karşı'daki öteki kişilerin çoğu da, her zaman ilginç olmakla beraber, ya bunlar kadar huzursuz ve uyumsuz insanlardır; ya da Molly D’Exergillod, Sidney Quarles ve Carling gibi, okuyucuyu eğlendiren karikatürlerdir. &nbsp;&nbsp;&nbsp;</p>

  <p>Bunların arasında, düşünceleriyle duyguları bağdaşan, kendi inançlarına uyarak yaşayan, özlü ve olumlu olan tek kişi, Mark Rampion’dur kuşkusuz. D. H. Lawrence'i okuyanlar, Huxley’nin bu kişiyi yaratırken onu örnek aldığını hemen anlarlar. Ama ne gariptir ki, Lawrence, ne kendine benzetmiş, ne de beğenmiştir Rampion’u. Ses Sese Karşı ilk çıktığı sırada Huxley’ye yazdığı bir mektupta, "senin Rampion’un, kitaptaki en can sıkıcı kişi; hiç durmaksızın, boşuna konuşan bir herif," der.</p>

  <p>Geleneksel romanlarda olduğu gibi, belirli bir konuyu işlemeyen, yani bir öyküyü başından sonuna değin anlatmayan Ses Sese Karşı, yaşamın boşluğunu ve anlamsızlığını açığa vurmak istercesine, bir umutsuzluk havası içinde biter: Walter’in, bunca acı çektikten sonra elde ettiğini sandığı Lucy, önüne çıkan ilk erkekle onu aldatır. Yaşlı ve kanser hastası John Bidlake ölümü beklediği halde, bu bencil ihtiyar ölmez de, sevimli torunu küçük Phil, uzun uzun anlatılan bir can çekişmeden sonra, menenjitten ölür. Böylece Elinor ile Philip Quarles, biricik çocuklarını yitirmiş olurlar. Everard Webley, uzun süredir tutkun olduğu kadına tam kavuşacağını umduğu sırada, bir cinayete kurban gider. İç sıkıntısından bunaldığı için bu cinayeti işleyen Spandrell, yaşantısının çirkin saçmalığına artık dayanamayıp, kendi ölümünü kendi eliyle hazırlar. Spandrell’in kandırıp kendine suç ortağı yaptığı Illidge, Webley’nin yok edilmesinin hiçbir işe yaramadığını, faşistlerin bu yüzden güçlendiklerini anlar. Romanın sonunda, ancak Burlap hoşnuttur durumundan; ve Ses Sese Karşı, bu iğrenç adamla baştan çıkardığı geçkin kız kurusunun aynı banyonun içine girip, kahkahalar atmaları, suları dört bir yana sıçratarak çocuklar gibi oynamalarıyla biter. Huxley, acı acı alay ederek Incil’den aldığı bir sözle son verir romanına: "Böylelerinden oluşur Tanrı'nın cenneti!"</p>

  <h5 style="text-align: right;"><span style="font-style:italic;">MİNA URGAN</span></h5>

  <p id="u73402591-b269-4663-ae25-6dac17814da5"><a id="bookmark2"></a></p>
</body>
</html>
