<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="u02742703-07f0-4ae4-a036-34954acace3e"><span style="font-weight:bold;font-style:italic;">YİRMİ DOKUZUNCU BÖLÜM</span></p>

  <p>Hyde Park’da, haziran ayının bir cumartesi günü.</p>

  <p>Yeşiller giyip, kılıç kuşanan Everard Webley, Bucephalus adlı atına binmiş, Britanyalı bin Hür Adama nutuk çekiyordu. Hür Adamlar, muhafız alayının bile övünebileceği, tam askerce bir düzenle, Blackfriars rıhtımında toplanmışlar; bando ve simgesel bayraklarla Charing Cross’a yürümüşler; Northumberland Avenue, Trafalgar Square, Cabridge Circus’den geçerek Tottenham Court Road’a gelmişler; en sonra da Oxford Street’in bir ucundan öbür ucuna kadar yürüyerek, Marble Arch’a varmışlardı. Parka girerlerken; tıbbın gelişmesi uğruna canlı hayvanlar üzerinde deney yapanları protesto etmek amacıyla toplanıp yürüyüş yapan bir alay insanla burun buruna gelmişlerdi. O sırada biraz kargaşalık olmuştu: Yürüyenler birbirine karışmış; "Britanyalı Grenadier"ler marşını çalan bando ile "Bütün İmanımla Sana Bakıyorum, Ey Çarmıha Gerilen. Kuzu" adlı dinsel şarkıyı çalan öteki bandonun çarpışmasından ortaya uyumsuz bir müzik çıkmış; üstünde "küçücük köpeklerimizi koruyunuz” yazılı pankartlarla "Britanyalılar asla köle olamaz" pankartları ve "bunlar doktor mu yoksa şeytan mı" pankartlanyla "sosyalizm zorbalık demektir" pankartları birbirine girmişti. Ne var ki, Hür Adamların hayranlık uyandıran disiplini, bu kargaşalığın ağır bir hal almasına engel olmuştu. Kısa bir gecikmeden sonra, bin Hür Adam parka girmiş; önderlerinin önünden bir geçit töreni yapmış; sonunda da dört köşeli, çukurca bir meydanın üç yanına dizilmişti. Everard Webley ile kurmay heyeti de, meydanın dördüncü yanının ortasında durmuştu. Borular hep birden çalmış; derken bin Hür Adam, Kipling’in şiirlerini oldukça andıran Hür Adamlar Marşının dört dizesini söylemişlerdi. Marş bitince, Everard söylevine başlamıştı:</p>

  <p>"Britanyalı Hür Adamlar! Arkadaşlarım!" Hiç zorlanmadan çıkan bu gür sesi duyunca, bu olup bitenlere hiç ilgi duymadan, ancak seyretmek için oraya toplananlar arasında bile, bir sessizlik oldu. Söylediği sözlerde etkileyici bir güç yoktu aslında. Bu güç, söylenen sözlerden değil, bunları söyleyenden geliyordu. Everard’ın söyledikleri, dikkatle dolu bir sessizlik yaratıyor; bu sessizliğin içine teker teker düşerek, dinleyenleri heyecanlandırıyordu. Everard Webley, Hür Adamların disiplinini överek söze başladı. "Disiplin," dedi, "istenerek benimsenen disiplin, özgürlüğün ilk koşuludur, Hür Adamların başlıca erdemidir. Özgür ve disiplinli İspartalılar, İranlı güruhun ilerlemesjni engellediler. Özgür ve disiplinli Makedonyalılar, dünyanın yarısını fethettiler. Biz özgür ve disiplinli İngilizlerin görevi de, ülkemizi kurtarmaktır. Bizi köle eden kölelerden kurtarmaktır ülkemizi! Thermopilae’de üç yüz kişi, on binlere karşı savaştı. Bizim karşılaştığımız durum, böylesine umutsuz değildir. Sizin alayınız, altmış alaydan biridir ancak. İngiltere’deki altmış bin Hür Adamın yalnız binisiniz sizler. Bu sayı her gün artmakta.</p>

  <p>Her gün yirmi, elli hazan yüz kişi bize katılıyor. Ordu büyüyor, Hür Adamların yeşil ordusu büyüyor.</p>

  <p>"Britanyalı Hür Adamların üniforması yeşildir. Onlar, Robin Hood ile Küçük John’un üniformasını, yasadışı olanların üniformasını giyerler. Çünkü bu aptal demokrasi dünyasında, yasadışıdır onlar. Yasadışı oldukları için, övünürler de. Demokrasi dünyasının yasası çoğunluk üstüne kuruludur. Biz, yasadışı olanlar, çoğunluğa değil, seçkin azınlığa inanıyoruz. Demokratik siyaset adamlarına göre, çoğunluğun sesi Tanrının sesidir; ayak takımının hoşuna giden yasadır onların yasası. Biz, ayak takımının yaptığı yasanın dışında kalıp, sayıca üstün olanların değil, en değerli olanların yönetimini istiyoruz. Liberal büyük babalarından daha da aptal olan bugünün demokratları, özel girişimi önleyerek, sanayi ile toprağı devletleştirerek -belki Hindistan’da Moğollar çağı bir yana- şimdiye değin hiç görülmemiş bir zorbalık kurdular ülkemizde. Biz yasadışı olanlar, özgür adamlarız. Özgürlüğün kişisel değerine inanıyoruz; çünkü özel girişimin, bir bütün olarak toplum yararına düzenlenir ve denetlenirse, iktisat ve ahlâk açısından en olumlu sonuçlan verdiğine inanıyoruz. Demokrasi dünyasının yasası, insanları hep aynı ölçüye vurmak, tüm insanları en aşağı ortak düzeye indirmektir. Demokrasi dünyasının dini, sıradan adama tapmaktır. Biz yasadışı olanlar, değişikliğe, soyluluğa, doğuştan gelen üstünlüklere inanıyoruz. Üstün olanların, doğuştan hak ettikleri mevkiye yükselebilmeleri için, kaldırılabilecek tüm engelleri ortadan kaldırmak, her insana bir fırsat bağışlamak istiyoruz. Sözün kısası, adalete inanıyoruz biz. Biz sıradan insana değil, olağanüstü insana derin bir saygı duyuyoruz. Vaktiyle özgür ve şen bir İngiltere olan bu ülkenin demokratik yöneticilerinin görüşleriyle, bizlerin, yani Britanyalı Hür Adamların görüşleri taban tabana zıttır. Onlardan ayrıldığımız noktaları saysam sonu gelmez bu listenin. Şimdi söylediklerim, onlarla bizim aramızda barış olamayacağını göstermeye yeter nasıl olsa. Onların ak dedikleri, bizim için karadır. Siyaset alanında, onlar için iyi olan, bizim için kötüdür. Onların yeryüzündeki cenneti, bizim cehennemimizdir. Kendi isteğimizle yasadışı olan bizler onların yönetimini tanımıyoruz; ormanların yeşil üniformasını giyiyor, fırsat kolluyor, günümüzü bekliyoruz. Çünkü bizim için de gün doğacak. Sonsuza dek yasadışı kalmak niyetinde değiliz biz. Yasaları bizim yaptığımız gün gelecek. Şimdi iktidarda olanlar, ormanlara sığınacaklar o zaman. İki yıl önce, az sayıdaydık; bugün bir orduyuz. Yasadışı adamların ordusuyuz. Biraz daha sabredin arkadaşlarım; bu ordu, yasaları yıkanların değil yapanların ordusu olacak. Evet, yasaları yıkanlar dedim. Çünkü iyi yasalar yapabilmek için, kötülerini yıkmak zorundayız biz. Yasadışı olanların yiğitliği bulunmalı bizlerde. Britanyalı Hür Adamlar, yasadışı kardeşlerim, vakti gelince o yiğitliği bulacak mısınız kendinizde?"</p>

  <p>Sıra sıra yeşil ceketliler, gümbür gümbür bağrıştılar.</p>

  <p>"Size gelin deyince, peşimden gelecek misiniz?"</p>

  <p>Yeşilli bin kişi, "geleceğiz, geleceğiz," diye bağırdılar gene.</p>

  <p>"Yasalara karşı çıkmak gerekirse bile, gelecek misiniz?"</p>

  <p>Hür Adamlar, "yaşa!" diye bağırarak, buna da evet dediler. Gürültü kesilip de Everard Webley sözünü sürdürmek için ağzını açtığı sırada, bir ses, "kahrolsun Webley! Kahrolsun zenginlerin muhafız alayı! Kahrolsun şu..." diye bağırdı. Ama bu ses, Britanyalı Hür Adamlar sözcüklerinin ilk harflerini değiştirerek, onlara nefret ettikleri, başka bir ad takmaya vakit bulamadan, beş altı Hür Adam, küfredenin üstüne çullanmışlardı bile.</p>

  <p>Everard Webley, üzengilere basarak atının üstünde yükseldi, emir verircesine seslendi: "Saflarınızı bozmayın! Ne yüzle saflarınızı bozuyorsunuz?"</p>

  <p>Subaylar, kargaşalık çıkan yere üşüştü. Bağrışarak, öfkeli öfkeli emirler verildi. Heyecana kapılıp harekete geçen Hür Adamlar, utana utana yerlerine geri döndüler. Kanlı bir mendili burnuna tutan düşmanları, iki polis arasında uzaklaştırıldı. Şapkası başından düşmüştü. Dağınık saçları güneşte kıpkızıl parlıyordu. Illidge’di bu adam.</p>

  <p>Everard Webley, safları bozan bölüğün komutanına baktı. Bağırmıyordu ama, soğuk ve sert sesi, insanda korku uyandırıyordu.</p>

  <p>"Buyruklara başkaldırmak," diye söze başladı. "Buyruklara başkaldırmak dünyanın en kötü..."</p>

  <p>Illidge, mendilini burnundan çekti; incecik ve falsolu bir ses çıkararak, bağırdı: ”Ah sizi gidi yaramaz oğlanlar!”</p>

  <p>Seyirciler kahkahayı bastılar. Everard hiç oralı olmadı. Adamlarını azarladıktan sonra söylevini sürdürdü. Hem emreden, hem de kandıran; hem tutkulu, hem de serinkanlı ve uyumlu sesi, heyecanla yükseliyordu. Bozulan sessizlik, onun söylediklerini dinlemek için, gene kuruldu hemen. Dinleyicilerin dağılan dikkati, bu sesin çevresinde yeniden toplandı, yoğunlaştı. Bir ayaklanma olmuştu; Everard Webley bunu bastırmış, bir zafer daha kazanmıştı.</p>

  <p>Spandrell, hiç sabırsızlanmadan bekliyordu. İllidge’in gecikmesi sayesinde bir iki kokteyl daha içebilecekti. Daha şimdiden bir hayli rahatlamıştı. Üçüncü kokteylini keyifle yudumlarken, lokantanın kapısı açıldı, Illidge içeri girdi. Pek kavgacı, meydan okuyan bir hali vardı. Yediği yumrukla çürüyen gözünü, gösteriş yaparcasına belâlı belâlı sergiliyordu herkese.</p>

  <p>Spandrell, çürüğü görünce, sordu: "Sarhoş olup bir halt mı ettin? Aldatılan bir kocayla mı karşılaştın? Bir bayanla mı atıştın yoksa?"</p>

  <p>Illidge oturdu; başından geçenleri övüne övüne, atıp tutarak anlfitmaya başladı. Söylediklerine bakılacak olursa, düşmana karşı bir köprüyü tek başına koruyan Horatius ile inançları uğruna taş yağmuruna tutulan ermiş Stephen’in bir karışımı gibi davranmıştı Hür Adamlara karşı savaşında.</p>

  <p>Spandrell, dertten anlarcasına, "vay haydutlar!" dedi. Ama alaycı bir parıltıyla gülüyordu gözlerinin içi. Dostlarının başına gelenleri, öteden beri bir eğlence kaynağı sayardı; Illidge’in başına gelense, ayrıca eğlenceli bir felâketti.</p>

  <p>Illidge övünürcesine, "ama Webley’nin o iğrenç söylevinin en fiyakalı yerini bozdum hiç olmazsa," dedi.</p>

  <p>"Söylevini bozacağına, bir yumruk atıp yüzünü bozsaydın, daha iyi olurdu herhalde."</p>

  <p>Spandrell’in sözündeki alayı sezen Illidge, fena halde içerledi. Kaşlarını çattı, öfceyle konuştu: "Onun yüzünü bozmak yetmez. Yeryüzünden yoketmeli herifi. Millet için bir baş belâsı o. O da, peşinden giden eşkiya sürüsü de!"</p>

  <p>Illidge küfretmeye başladı.</p>

  <p>Spandrell gülmekle yetindi. "Atıp tutmak kolay," dedi. "Neden bir kerecik olsun bir şeyler yapmıyorsunuz? Neden Webley gibi, sizler de eyleme geçmiyorsunuz doğrudan doğruya?</p>

  <p>Illidge, özür dilercesine omuz silkti: "Gereğince örgütlenmiş değiliz de ondan."</p>

  <p>"Bir herifin başına bir şey indirmek için, örgüte pek gerek yok, bana kalırsa. Sizler gereğince gözüpek değilsiniz, işte asıl sorun."</p>

  <p>Illidge kızardı: "Yalan söylüyprsun."</p>

  <p>"Gereğince örgütlenmış değillermiş!" Spandrell, karşısındakini küçümsercesine, konuşmasını sürdürdü: "Ne var ki, ileri sürdüğün özür, çağımıza pek uygun düşüyor. Örgüt denilen yüce tanrı! Nerdeyse sanat ve aşk bile, bu tanrının önünde dize gelecek. Şiirleriniz niçin o kadar kötü? Şiir sanayii gereğince örgütlenmemiş de ondan. Erkekliğini gösteremeyen âşık da, aynı biçimde özür dileyecek; bundan böyle örgütüm kusursuz olacak diye söz verecek öfkelenen bayana. Hayır, hayır, Illidge dostum. Öyle şey olmaz, biliyorsun, öyle şey olmaz."</p>

  <p>Öfkeden yüzü hâlâ, pembe pembe olan Illidge, "kendini pek tuhaf sanıyorsun herhalde," dedi. "Ama söylediklerin saçma. Şiirle siyaseti bir tutamazsın. Siyasal bir partide birbirine bağlı ve disiplinli olması gereken bir yığın insan var. Şair ise, tek başınadır."</p>

  <p>"Bir katil de tek başına değil midir?”</p>

  <p>Spandrell’in sesinde, gülümsemesinde, acı bir alay vardı hâlâ. Illidge, için için yandıktan sonra, ansızın parlayan bir ateşin sıcaklığıyla, kanın yüzüne gene yayıldığını duydu. Spandrell’den nefret ediyordu; çünkü Spandrell onu hor görmüş, küçüklüğünü ve aptallığını yüzüne vurmuş, onu utandırmıştı. Illidge, kendini önemli bir kişi, bir yiğit sanarak; sevinçten yüzü al al gelmişti buraya. Şimdi Spandrell, ağır ağır söylediği alaycı bir iki sözle, bu sevincin yerine, öfkeli bir utanç duygusu vermişti Illidge’e. Bir sessizlik oldu. Hiç konuşmadan çorbalarını içtiler.</p>

  <p>Spandrell, tabağı boşalınca, iskemlesine yaslandı, derin derin düşünürcesine konuştu: "Tek başına bir insan. Bir tek kişinin tüm sorumluluğunu taşıyan, tek başma bir insan. Bin kişinin sorumluluğu yoktur nasıl olsa. İşte örgüt dediğin, bu yüzden rahatlatır herkesi. Siyasal bir partinin üyesi, bir kilisenin üyesi kadar güven içindedir. Partisi ona, iç savaşa girmesini, ırza geçmesini, insan kesmesini buyurabilir. Bu buyrukları keyifle yerine getirir parti üyesi; çünkü sorumlu değildir o. Sorumlu olan önderdir. Önder ise, ender bulunan insanlardandır. Webley gibidir. Yiğitlik gösteren bir kişidir."</p>

  <p>Illidge, "Webley korkaktır,” dedi. "Webley, korkudan gözü dönmüş, yabanlaşmış, burjuva bir tavşandır."</p>

  <p>Spandrell, alay edercesine kaşlarını kaldırdı: "Öyle mi dersin? Eh, belki de hakkın var. Ama her neyse, sıradan tavşanlardan oldukça farklıdır Webley. Sıradan tavşanlar, korkudan saldırmazlar... Korktukları için, ya aşağılık bir eylemsizliğe düşerler; ya da başkalarının buyruklarına boyun eğerek, aşağılık bir eyleme girişirler. Sorumluluğu kendileri yüklenerek, kendi hesaplarına bir eyleme geçemezler hiçbir zaman. Örneğin, adam öldürmek söz konusu olunca, sıradan tavşanların bu işi yapmaya can attıklarını söyleyemezsin, değil mi? Sıradan tavşanlar, örgütlenmeyi beklerler. Böyle bir işin sorumluluğu fazla büyüktür küçük bir adam için. Küçük adamın ödü kopar bundan.”</p>

  <p>"Eh, hiç kimsenin asılmak istemediği meydanda."</p>

  <p>"İşin sonunda asılmak olmasa da, küçük adamın gene de ödü kopar.”</p>

  <p>Acı acı alay etmek sırası artık 111idge’e gelmişti: "Yoksa gene koşulsuz buyruk sorununu mu süreceksin ortaya?”</p>

  <p>”O kendiliğinden ortaya çıkıyor. Senin için bile öyle oluyor bu. İş o kerteye gelince, Webley sorununu çözümlemek için bir şeyler yapmayı göze alamıyorsun. Tüm sorumluluğu üstünden kaldıracak bir örgüt olmazsa, bir şeyler yapamazsın." Alay ederek, meydan okurcasına yineledi: "Bunu yapacak yiğitlik yok sende; düpedüz yok."</p>

  <p>Spandrell, yarı kapalı gözlerinin arasından, yoğun bir dikkatle Illidge’e baktı. Illidge, yılanların yaralanması, kaplanların vurulması, böceklerin ezilmesi konusunda oldukça tumturaklı bir söylev verirken; Spandrell, kendine kurban seçtiği bu adamın kıpkırmızı öfkeli yüzünü inceleyip duruyordu. Kahramanca davranmaya kalkınca, amma da gülünç oluyordu şu Illidge! Illidge de, kendi söylediği büyük lâfların boşluğunu seziyor, tedirginlik duyuyor; ama tantanalı söylevini sürdürüyordu gene de. Spandrell’in, karşısındakini gittikçe daha çok küçümsediğini belli eden gülümseyişine, insanı çileden çıkaran bu sessiz alayına karşı koymanın tek çaresi -söylediği bu tumturaklı sözler ne denli sahte olursa olsun-gittikçe daha çok direterek konuşmaktı. Illidge, sesinin çatlamasından korktuğu için, bağırmaktan vazgeçiveren bir adam gibi, birden sustu.</p>

  <p>Spandrell, ağır ağır başını salladı. Gizemli bir hal alarak, "peki," dedi, "peki."</p>

  <p>Elinor, ikide birde kendi kendini yola getirmeye çalışıyor, "saçma! Çocukça ve saçma!" diyordu.</p>

  <p>Tutarlı bir yanı yoktu bunun. Bir kırata bindiği, emirler verdiği ve "yaşa!" diye bağıran bir kalabalık onu alkışladığı için, bambaşka bir insan olamazdı Everard. Elinor, onu alaylarından birinin başında gördü diye, değeri artamazdı Everard’ın. Elinor’un böylesine duygulanması saçmaydı, çocukcaydı. Ne çare ki, Elinor duygulanmıştı; bir gerçekti bu. Everard’ı atın üstünde, adamlarının başında görünce, Elinor öyle bir kendinden geçmişti ki! Yüreği hızla çarpmış, kabarmıştı. Everard konuşmaya başlamadan önce, birkaç saniye süren sessizlik sırasında, Elinor çok korkmuştu. Görülmedik bir korkuydu bu! Ya Everard kekeler, duraklarsa; ya aptalca ve bayağı bir şey söyler, lâfı fazla uzatır, dinleyenlerin canını sıkarsa; ya madrabazlık ederse! Derken Everard konuşmaya başlayınca; sesi zorlanmadan, gür ve güçlü yükselince; sahteliğe düşmeden heyecanlandıran, insana dokunan sözlerle, görkemli ama kısa ve keskin tümcelerle söylevi gelişmeye başlayınca, Elinor öyle coşkun bir sevinç, öyle bir kıvanç duymuştu ki! Sonraları o adam araya girince, Everard’ın sözünü kesene karşı hem fena halde öfkelenmiş; Everard başarısızlığa uğrayacak, herkesin gözü önünde küçük düşecek, utanacak diye, yeniden telâşlanmış, korkuya kapılmıştı. Ama kılı kıpırdamamıştı Everard’ın; adamlarını sert sert azarlamış, anlamlı ve heyecanlı bir sessizlik yaratmış, hiçbir şey olmamış gibi söylevini sürdürmüştü. Elinor’un kaygılan, görülmedik bir mutluluğa dönüşmüştü o zaman. Söylev bitmiş, alkış kopmuştu. Elinor büyük bir gurur ve sevince kapılmış; sanki biraz da kendi alkışlanıyormuş gibi utanmıştı da. Niçin güldüğünü bilmeden yüksek sesle gülmüş, yanakları kıpkırmızı kesilmiş, Everard’a bakmaktan çekinerek, yüzünü başka yana çevirmişti. Sonra, durup dururken ağlamaya başlamıştı.</p>

  <p>Bunun saçma ve çocukça bir şey olduğunu şimdi söyleyip duruyordu kendi kendine. Ama bu saçma ve çocukça şey olmuştu bir kez. Önüne geçilemezdi bunun. Olan olmuştu artık.</p>

  <p><span style="font-style:italic;">(Philip Quarles’ın not defterinden)</span></p>

  <p><span style="font-style:italic;">Sunday Pictorial</span> gazetesinde Everard Webley’nin ağzı açık bir resmi: Gerilmiş bir yüzün ortasında, avazı çıktığı kadar böğüren karanlık bir delik. "B.B.F. in <a id="footnote5"></a><sup><a href="../Text/Section0024.xhtml#bookmark7">5</a></sup>&nbsp;kurucusu ve önderi Mr. E.W. cumartesi günü Hyde Park’da, Britanyalı Hür Adamların bir alayına bir söylev verdi." İşte bu olaydan kala kala bu kaldı: Demagojinin bu gülünç ve korkunç simgesi. Anırmak için açılan bir ağız. Ne iğrenç şey!</p>

  <p>Oysa, insanı gerçekten etkileyen bir şeydi bu. Avaz avaz böğürürken pek soylu görünüyordu Webley. Kıratının üstünde heybetli bir heykel gibiydi. Fotoğraf makinesi, sürekli bir olayın bir tek anını seçerek, Webley’yi çirkin bir bostan korkuluğuna çevirdi. Haksızlık mı bu? Yoksa fotoğraf makinesinin gördüğü gerçek de, benim gördüğüm mü yanlış? Çünkü insanda olumlu bir izlenim bırakan o sürekli olay, fotoğraf makinesinin saptadığı çirkin anların birikiminden oluştu ne de olsa. Bir bütün, o bütünü oluşturan parçalardan bambaşka olabilir mi? Evet, madde dünyasında olabilir. Bir beden ve bir beyin, bir bütün olarak ele alınınca onları oluşturan elektronlardan tamamiyle farklı olabilir. Ya maddesel olmayan dünyada? Bir yığın aşağı değerler, bir tek yüksek değer yaratabilir mi? Everard’ın fotoğrafı gerçek bir sorun koyuyor ortaya. Milyonlarca iğrenç saniyeden, görkemli bir yarım saat çıkıyor meydana.</p>

  <p>Ne var ki, o yarım saatin görkemi konusunda bazı kuşkularım da vardı o sırada. Everard, Thermopilae ve Ispartalılar üstüne bir sürü lâf etti. Ama Ispartalılarmkinden bile daha yiğitçeydi benim direncim. Leonidas’ın yanında üç yüz kişi vardı. Ben ise, Everard ve Hür Adamlarına karşı, ruhsal Thermopilae’ıni tek başına korudum. Onlar beni etkilemek istedi ama, direndim. Askerce gösterileri pek görkemliydi. Her zaman olduğu gibi, gene hayran hayran seyrettim. Bu asker gösterileri acaba neden büyüler insanı? Daha doğrusu, nedenini bulup da bu büyüden nasıl kurtulmalı? Britanyalı Hür Adamları seyrederken, hep bunu düşünüyordum.</p>

  <p>Bir manga, on er demektir; insana heyecan vermez bu. Ancak bir bölüğü görünce çarpmaya başlar insanın yüreği. Bir taburun karşısında kendimizden geçeriz. Bir tugay ise, bayraklarıyla ilerleyen bir ordu gibidir. Bayraklarıyla ilerleyen bir ordu da, Hazreti Süleyman’ın şiirinden bildiğimiz gibi, tıpkı âşık olmaya benzeyen bir duygu uyandırır insanda.</p>

  <p>Duyduğumuz heyecan, erlerin sayısına göre artar. Bir katedral, yüksekliği iki yarda, genişliği iki ayak, ıssız bir kulübeden daha etkili olduğu gibi; bir mil uzunluğunda yürüyen bir insan kitlesi de, bir sokak köşesinde duran on ya da on iki aylaktan daha etkilidir kuşkusuz. Ama dahası da var. Bir alay, bir kalabalıktan daha çok etkiler insanı. Bayraklarıyla ilerleyen bir ordu, ancak kusursuz talim gördüğü zaman tıpkı aşka benzeyen bir duygu uyandırır insanda. Bir binayı oluşturan taşlar, bir yığın halinde duran taşlardan daha güzeldir. Talimli olmak, üniforma giymek bir çeşit mimari yapı verir kalabalığa. Bir ordu güzel bir şeydir. Ama iş bu kadarla da kalmıyor: Bir ordu, estetik duygularımızdan çok daha aşağı olan bazı içgüdülerimize haz verir. İktidar hırsımız hoşlanır insanların makineleşmiş bir hale düştüğünü görmekten. Bu makineleşmiş kölelere bakınca, onların efendisi sanırız kendimizi. Everard’ın Hür Adamlarının askerce gösterilerini hayran hayran seyrederken, bunları düşündüm. Ve duyduğum hayranlığı parça parça edip inceleyerek, bu hayranlığa kapılmamı engelledim. Önce böl, sonra da yönet. İşte ilkin müziğe, sonra da Everard’ın söylevine ben bunu yaptım.</p>

  <p>Everard ne büyük bir tiyatro yönetmeni olurdu! Bilinçle uzatılan bir sessizlikten sonra, boruların hep birden çalması; derken bin sesin, hep bir ağızdan heybetle ve ağır ağır "Hür Adamların Marşı'nı söylemesi! Bundan daha etkili bir şey olamazdı. Borular müthişti! Kıyamet gününün başlangıcını haber veriyordu sanki. (Acaba bu notalar, insanın ruhunu neden böyle sarsar?) Borular susunca, bin ses yükseldi. Korolar, nerdeyse doğaüstü bir müziği andırır her zaman. Yehova’nın sesi kadar yüce bir şeydi bu. Reinhardt bile daha fazla etkileyemezdi seyircileri. Diyaframımın olması gereken yerde, boş bir çukur vardı sanki. Bütün derim korkuyla ürperir gibiydi; nerdeyse yaşlar boşanacaktı gözlerimden. Gene Leonidas numarasını yaptım; müziğin aslında ne denli kötü, sözlerin ne denli gülünç ve tumturaklı olduğunu düşündüm.</p>

  <p>Kıyamet gününü haber veren boru sesi, Tanrının sesi... Sonra sıra Everard’ın konuşmasına geldi. İnsanı hayal kırıklığına uğratmadı Everard. Bu işi öyle iyi başardı ki! Boruların sesi gibi onun sesi de insanın karnının içindeki sinir düğümüne dokunuyordu sanki. Söylediklerinin belli belirsiz, nerdeyse anlamsız olduğunu bildiğiniz halde, sözleri sizi gene de heyecanlandırıyor, kandırıyordu. Yaptığı hileleri inceledim. Bildiğimiz hilelerdi bunlar. İki ya da daha fazla anlam taşıyan coşturucu sözcüklerin kullanılmasıydı en etkili hile. Örneğin "özgürlük" sözcüğü. Gelgelelim Britanyalı Hür Adamların adlarında ve programlarında gördüğümüz özgürlük; hükümetin müdahalesini asgariye indirerek (bu asgarinin gene de bir hayli yüksek olduğunu laf arasında söyleyelim ama, bunun üstünde durmayalım şimdilik) mal mülk almak, satmak ve mal mülke sahip olabilmek özgürlüğünden başka bir şey değildir. Everard, insanın karnının içindeki sinir düğümünü yumruklayan o sesiyle böğürüyor: "Biz özgürlük uğruna savaşıyoruz; biz ülkeyi özgürlüğe kavuşturacağız, vb." Bunu duyan, hemen o anda, ceketini sırtından çıkarmış, bir içki şişesinin karşısında otururken hayal eder kendini. Onun her yaptığını hoş gören bir kız da vardır yanında. Yasalar, yasaklayıcı ahlâk kuralları, eşler, polisler, papazlar yoktur artık. Al sana özgürlük! Elbette adamı coşturur bu. Ama Britanyalı Hür Adamlar iktidarı ele alınca, bu özgürlük sözcüğünün gerçekte bambaşka bir anlama geldiği de anlaşılacaktır. Önce böl, sonra fethet. Ben fethettim.</p>

  <p><span style="font-style:italic;">Ek:</span> daha doğrusu, benliğimin bir parçası fethetti. Ben de benliğimin fetheden parçasıyla birleşmeye, o bir zafer kazandığı zaman onu alkışlamaya alıştım. Ama benliğimin en iyi parçası o mu aslında? Bu koşullar altında belki de evet. Everard’ın tiyatro yönetmenliğine, güzel konuşmak yeteneğine kapılarak, Britanyalı Hür Adamlardan biri olmaktansa her şeyi soğukkanlılıkla incelemek çok daha iyi herhalde. Ya başka koşullar altında ne olacak? Rampion haklı olsa gerek. Ne var ki, kafa sayesinde bölmeye, sonra da fethetmeye alıştıktan sonra, bunun önüne geçmek zordur. Belki de, yalnız ikinci bir huy edinmek sorunu değildir bu. Belki de insanın doğuştan gelen huyu da karışır işin içine. Yaşayış biçiminizi değiştirmeniz gerektiğine inanmak kolaydır. Bu inanca göre davranmaktır güç olan. Örneğin köye yerleşmeyi, orada iyi bir baba, iyi bir komşu olmayı, bir bitki gibi içgüdülere uyarak yaşamayı düşünüyorum. Bunu gerçekten yapabilecek miyim acaba? Öyle sanıyorum; ama ya gerçek, bu işin gerçeği ne olacak? Bu arada romanımda böyle bir kişi yaratabilmek, bir hayli ilginç olabilir. Tüm başka yanlarına kıyarak, yalnız kafasının gelişmesi için çaba göstermiş bir adam. İnsanlarla ilişki kurmaktan elinden geldiğince kaçar, kendi hiçbir şeye katılmadan her şeyi gözler, kendini ele vermekten hoşlanmaz, bir oyuncu olacağı yerde hep seyirci kalır. Değişik günler ve çeşitli yerler arasında hiçbir ayınm yapmamaya dikkat etmiştir hep; geçmişi gözden geçirmez, yılbaşında geleceği düşünmez; Noel yortusunu ya da doğum günlerini kutlamaz; çocukluğunu geçirdiği yerlere geri dönmez; büyük adamların doğduğu evleri, savaş alanlarını, yıkıntıları ve bunlara benzer yerleri de görmeye gitmez. Duygu bağlarını ve doğa sevgisini yok ederek, özgürlüğe kavuştuğunu sanır. Duygusallıktan, mantığa aykırılıktan, tutkulardan, itilerden, heyecandan kurtulduğunu; özgür olduğunu sanır. Ama aslında yaşantısını daraltmaktan ve kurutmaktan başka bir şey yapmadığını anlar yavaş yavaş. Üstelik özgürlüğe giden yol sandığı bu süreç, bir mengeneye sokmuştur kafasını. Aklı özgürdür ama, insan yaşantısının ancak küçük bir parçasını kavrayabiliyordur. Bu adam, psikolojik kusurlarını anlar ve değişmek ister. Ne var ki, ömür boyu sürüp giden alışkanlıklardan vazgeçmek güçtür. Belki de bu alışkanlıkların nedeni, doğuştan gelen bir kayıtsızlıktan, bir soğukluktan baş}&lt;.a bir şey değildir. Bu kayıtsızlığı, bu soğukluğu yenmek de insanın elinde değildir belki. Başkalarına değilse bile, bu adama yalnız düşünceye bağlı bir yaşantı daha kolay gelir. Çıkar yol budur ona kalırsa. Çünkü böylelikle öteki insanlardan kaçabilir. Kaçtığı insanlar arasında kansı da vardır. Çoğu zaman duygularına ve önsezilerine uyarak yaşayan kadınla, yaşantısı soyut düşünceler düzeyinde olan erkeğin ilişkilerinden dramatik öğeler çıkacağı için, bu adamın bir kansı olmalıdır mutlaka. Erkek, kansını kendi anlayışına göre; kadın da kocasını kendi anlayışına göre sever. Yani erkek durumdan hoşnuttur ama, kadın değildir; çünkü kadın için aşkın özü; sıcak, kendini veren, insanca bir bağdır. Oysa erkekte bu öz, asgariye inmiştir. Kadın, durumundan yakınır. Erkek ona daha fazla bir şeyler vermek ister ama, huyunu değiştirmesi güçtür. Hattâ kadın, kocasına gözdağı verir; daha insanca bir âşık bulup, onu bırakacağını söyler; ama öylesine tutkundur ki kocasına, bunu gerçekleştirecek halde değildir.</p>

  <p>O pazar günü öğleden sonra, Elinor ile Everard Webley, otomobille kırlara gittiler.</p>

  <p>Everard otomobilden inerken saatine baktı, "bir saat yedi dakikada kırk üç mil,” dedi. "Fena değil. Londra’nın dışına çıkışımızı, Guildford’da o pis otobüsün yolumuzu kesmesini de hesaba katarsak, hiç fena değil."</p>

  <p>Elinor, "üstelik, ikimiz de sağız henüz,” dedi. "Bilseniz kaç kere gözlerimi kapadım; bu gözlerin bir daha ancak kıyamet günü açılacağını sandım."</p>

  <p>Everard güldü. Otomobili deli gibi sürerek, Elinor’u korkuttuğuna bir hayli seviniyordu. Elinor’u böyle korkutarak, kendi gücünü ve üstünlüğünü hissediyordu Everard. Elinor’u korurcasına koluna girdi. Yeşil patikadan geçerek, ormana doğru yürüdüler. Everard, derin bir soluk aldı.</p>

  <p>Elinor’un kolunu sıktı, "siyasal söylevler vermekten daha iyi bu" dedi.</p>

  <p>"Ama ata binip, bin kişiye aklınıza her esen şeyi yaptırmak da çok hoş bir şey olsa gerek."</p>

  <p>Everard güldü: "Ne yazık ki, başka yanları da var siyasetin." Elinor’a baktı: "Toplantımız hoşunuza gitti mi?"</p>

  <p>"Çok heyecanlandım."</p>

  <p>Everard’ı kır atının üstünde görür gibi oldu; güçlü sesini duydu; coşkun sevinci, ansızın döktüğü gözyaşları aklına geldi. Kendi kendine "görkemli!" dedi, "görkemli!" Ne var ki, o coşkun sevinci artık duyamıyordu. Everard elini, kolunu tutuyordu. Everard’ın o koskocaman varlığı, neredeyse gözdağı verircesine tepesine dikilmişti. Elinor, "acaba beni öpecek mi?" diye tedirgin oluyordu. Benliğini kurcalayan bu korkuyu içinden söküp atmaya; onun yerine, dün duyduğu coşkulu sevinci yerleştirmeye çalışıyordu. "Görkemli!" Ama bir türlü kurtulamıyordu korkudan.</p>

  <p>Yüksek sesle, "söyleviniz çok güzeldi," dedi.</p>

  <p>Böyle derken, bu söylevde neler denildiğini anımsamaya çalışıyordu. Sözcüklerin sesini ve tonunu anımsıyordu da, anlamlarını anımsayamıyordu. Hayır gelmez bu işten!</p>

  <p>Elinor, "aman ne güzel hanımeli!" dedi.</p>

  <p>Everard, koskocaman bedeniyle uzandı, bir iki çiçek kopardı. "Öyle bir güzellik! Öyle bir letafet!" diye Keats’den bir dize söyledi. <span style="font-style:italic;">Bir</span> Yaz <span style="font-style:italic;">Dönümü Gecesi</span> Rüyası’ndan başka bir dizeyi anımsayabilmek için, belleğini yokladı boşuna. Bu güzellikler görülmeye ve sevilmeye hazır beklerken, insanların</p>

  <p><sup>1</sup> neden kentlerde yaşadıklarını, para ve iktidar peşinden koşup, vakitlerini neden boşuna harcadıklarını sordu coşarak.</p>

  <p>Elinor bunları dinlerken biraz tedirgin oluyordu. Everard, bir elektrik ışığını yakar gibi, güzelliğe duyulan şevginin düğmesine basıveriyordu. İktidar hırsını söndürüyor, becerikliliği ve siyaset kaygılarını söndürüyor; güzelliğe duyulan sevgiyi yakıveriyordu. Peki, niçin yapmasın bunu? Güzelliği sevmek kötü bir şey değildi ki! Ama her nedense, Everard’ın güzelliğe karşı duyduğu sevgide, karanlık kalan, anlatılması güç olan bir bozukluk vardı. Acaba fazla bilinçli miydi bu sevgi? Fazla gelip geçici bir sevgi miydi bu? Yoksa tatil günlerine özgü bir sevgi miydi? Fazla basmakalıp, fazla ağır, fazla neşesiz ve fazla saygılı mıydı, neydi? Everard’ı iktidarı seven bir insan olarak görmek, daha hoşuna gidiyordu Elinor’un. Her nedense Everard güzelliği seven bir insan olarak o kadar üstün değildi de, iktidarı seven bir insan olarak üstündü. İyi bir güzellik âşığı olmamasının nedeni, iyi bir iktidar âşığı olmasıydı belki de. Her şeyin bedelini ödemek gerekir.</p>

  <p>Yollarına devam ettiler. Ormanın ağaçsız bir yerinde, yüksükotları yeni çiçek açmıştı.</p>

  <p>Everard şiirsel bir lâf etti: "Dibinden tutuşan, yukarı doğru alev alan meşaleler gibi,” dedi.</p>

  <p>Elinor, yüksek bir fidanın önünde durdu; yeni açan, çan biçiminde çiçekler, gözleri hizasındaydı. Kırmızı taç yaprakları, serin ve esnekti parmaklarının arasında. Çan gibi açılmış çiçeğin içine baktı.</p>

  <p>"Düşünün hele,” dedi, "gırtlağınızda çiller çıksa nasıl rahatsız olurdunuz. Bunurt gırtlağında küçük böcekler de var üstelik."</p>

  <p>Ağaçlar arasında sessizce ilerlediler. İlk konuşan Everard oldu.</p>

  <p>"Beni seveceğiniz gün gelecek mi acaba?” diye sordu ansızın.</p>

  <p>"Sizden ne kadar çok hoşlandığımı biliyorsunuz, Everard."</p>

  <p>Elinor’un yüreğine indi; sırası gelmişti, Everard onu öpmeye kalkacaktı şimdi. Ama Everard hiçbir şey yapmadı; biraz dertli dertli güldü yalnız.</p>

  <p>"Benden çok hoşlanıyormuş!" diye yineledi. "Ah keşke aklınız bu kadar başınızda olmasaydı, keşke biraz daha çılgın olabilseydiniz! Keşke sevmenin ne olduğun bilseydiniz!"</p>

  <p>Elinor, "ikimizden birinin aklı başında olması iyi bir şey değil mi?" dedi. 'Yani bir şey olmadan önce aklı başında olmak demek istiyorum, çünkü sonradan herkesin aklı başına gelebilir. Nöbet geçince, aşk uğruna tüm dünyaya boş vermenin doğru olup olmadığını düşünmeye başlayınca, gereğinden fazla aklı başında olur aşıkların. Düşünün, Everard, önceden düşünün tüm dünyayı gözden çıkarmak istiyor.musunuz?"</p>

  <p>Everard, "dünyayı gözden çıkarmayacağım ki!" diye karşılık verdi. Sesinde o garip, heyecan veren titreşim vardı. Sanki Elinor, bu sesi kulaklarıyla değil de, bedeniyle, tam göğsünün içinde duyuyordu. "Hiçbir şeyi benim elimden alamazlar. Parnell’in <a id="footnote6"></a><sup><a href="../Text/Section0024.xhtml#bookmark8">6</a></sup>&nbsp;yaşadığı günden bu yana, birçok değişiklikler oldu. Ben Parnell de değilim üstelik. Herhangi bir şeyi benim elimden almaya kalksınlar bakalım!" Everard güldü. "Hem sevgi, hem dünya! İkisi de benim olacak, Elinor. İkisi de!"</p>

  <p>Tepeden Elinor’a baktı, gülümsedi: Güce tapan bu adam, zaferini kutluyordu.</p>

  <p>Elinor gülerek, "siz de fazla istiyorsunuz yani! .Gözünüz dönmüş sizin," dedi.</p>

  <p>O coşkun sevinç, gene içini titretiyordu. Sıcak bir şarabın soluğu kesen'sıcaklığı gibi bir şeydi bu.</p>

  <p>Everard eğildi, Elinor’u öptü. Elinor çekilmedi.</p>

  <p>Yolun kenarında bir otomobil daha durmuştu. Başka bir çift yeşil patikada ağır ağır yürüyerek ormana girdi. Kadının yüzü, sürdüğü boyaların göze batan pembeliği ve beyazlığı altında, yaşlıydı. Bir zamanlar çok güzel olan yorgun eti, artık pörsümüştü; sarkıyordu.</p>

  <p>Ağır bedenini, çok yüksek topuklar üstünde biraz sendeliye sendeliye taşıyarak engebeli toprakta yürürken, ikide birde, "aman ne nefis! Aman ne nefis!" diye haykırıp duruyordu.</p>

  <p>Spandrell (kadının yanındaki oydu) susuyordu.</p>

  <p>Kadın yalvardı: "Şuradaki hanımellerinden birkaç tane koparın bana ne olur!"</p>

  <p>Spandrell, bastonunun kıvrık sapıyla çiçekli küçük bir dalı aşağı doğru çekti. Kimyasal lavantaların ve pek temiz olmayan iç çamaşırların kirli buğusu arasında, çiçeklerin serin ve tatlı kokusu, Spandrell’in burun deliklerine doğru yükseldi.</p>

  <p>Kadın, kendinden geçmiş gibi, burnunu çeke çeke koklayarak, "aman ne hârika kokusu var şu çiçeklerin!" diye haykırdı. "Hârika!"</p>

  <p>Spandrell’in ağzının kenarları kırıştı, gülümsedi. Vaktiyle düşeslerin ağzından düşmeyen bu modası geçmiş lâfları, yaşlanmaya yüztutmuş bu orospunun ağzından duymak, onu eğlendiriyordu. Kadına baktı. Zavallı Connie! İnsanın keyfini bozmak için şölenlerde gösterilen bir iskeleti andırıyordu. Her bir yanı, porsümüş sarkan etlerle bol bol kaplı olduğu için, ölü oluşu daha da korkunç, daha iğrençti bu iskeletin. Burada, güneş ışığında; güpegündüz, yakından seyredilen bir tiyatro dekoru parçasını andırıyordu Connie. İşte Spandrell bu yüzden masrafi göze almış, Daimler marka arabayı kiralamış, Connie’yi gezmeye götürmüştü. Emekliye ayrılan bu zavallı orospu, korkunç ve iğrenç olduğu için yapmıştı bunu.</p>

  <p>Spandrell, evet dercesine başını salladı: "Bu çiçeğin kokusu fena değil. Ama sizin lavantanız daha güzel geliyor bana."</p>

  <p>Yürümeye devam ettiler. Sol do fa ile sol do mi notaları arasında daha şimdiden bocalayan bir gugukkuşu, ötüyordu. Orman gölgelerinin yeşilleri ve morları arasında açılan güneşli dehlizlerde, küçük sinekler kesik kesik devinimlerle oynaşıyor, bir aşağı iniyor, bir yukarı inip çıkıyorlardı. Rüzgâr yoktu. Yeşilliğin ağırlaştırdığı yapraklar, toprağa doğru sarkıyordu. Ağaçlar özsuyu ve güneş ışığıyla tıkabasa doymuş gibiydi.</p>

  <p>Connie, "Nefis! Nefis!" diye tutturmuştu.</p>

  <p>Bu yerin, bu günün, kendisine köyde geçen çocukluğunu anımsattığını söyledi. içini çekti.</p>

  <p>Spandrell, acı acı alay ederek konuştu: "Keşke uslu bir kız olsaydım, diye düşünüyorsunuz, öyle değil mi? ‘Kapıyı çerçeveleyen güller sayesinde, annemi daha çok severim’ demişler ya. Bilirim, bilirim." Bir an sustu.. Sonra "Yazın, ağaçların, o iğrenç, kendini beğenmiş, şişko halleri fena halde sinirime dokunur," dedi. "Her bir yanları şişer... Evet öyle. Tıkabasa yemiş, içmiş, koca vurgunculara benzerler. Küstahlıkla kabarıp şişmiş gibidirler, Bir şey yapmazlar ama, küstahdırlar."</p>

  <p>Spandrell’in sözlerine kulak asmayan Connie, "ah, yüksük otları!" diye bağırdı. Yüksek topuklarının üstünde gülünç biçimde sendeleyerek, çiçeklere doğru koştu. Spandrell kadının peşinden seğirtti.</p>

  <p>Henüz açılmamış tomurcuklarla dolu küçük bir başağa dokunan Spandrell, "pek hoş," dedi. "Erkeklik uzvunu andırıyor."</p>

  <p>Sonra, bu benzetmeyi, bol ayrıntılarla geliştirip durdu.</p>

  <p>Connie, "aman, susun, susun!" diye bağırdı. "Nasıl söyleyebiliyorsunuz böyle şeyler?” Kadıncağız kızmış, fena halde kırılmıştı. "Nasıl söyleyebiliyorsunuz, hem de burada?"</p>

  <p>Spandral alay etti: "Burada yani Tanrının ülkesinde mi bunları nasıl söyleyebiliyorum?”</p>

  <p>Spandrell, bastonunu kaldırdı, sağa sola vurmaya başladı. Bastonu indiriyor ve her vuruşuyla, gururlu yüksek fidanlardan birini kırıyordu. Toprak, öldürülmüş çiçeklerle dolmuştu.</p>

  <p>"Dur, dur!"</p>

  <p>Connie, Spandrell’in kolunu yakaladı. Spandrell, sessizce gülerek, kadının elinden kurtuldu; çiçekleri döve döve yere sermeye koyuldu gene.</p>

  <p>"Dur! Ne olur! Ah, yapma yapma!”</p>

  <p>Connie, Spandrell’i tutmak için bir daha davrandı. Spandrell, gene gülerek, bastonunu gene sağa sola vurarak, kadından kaçtı.</p>

  <p>"Kahrolsun!" diye bağırıyordu. "Kahrolsunlar!"</p>

  <p>Spandrell’in her vuruşuyla, çiçekler, birbirinin peşi sıra yere seriliyordu. Sonunda gülmekten, koşmaktan, bastonunu çevresine savurmaktan soluğu tükendi. "İşte!" dedi, "işte!"</p>

  <p>Connie ağlıyordu: "Nasıl yapabildiniz bunu? Nasıl yapabildiniz?"</p>

  <p>Spandrell, başını arkaya atıp, sessizce güldü: "Hak ettiler bunu!" dedi. "Elim kolum bağlı oturup, bana hakaret edilmesine göz mü yumacağım sandınız yoksa? Şu pis çiçeklerin küstahlığı yok mu? Ha, işte bir tane daha!"</p>

  <p>Bir tek uzun yüksükotu, fındık fidanlarının arasına saklanıyordu sanki. Spandrell, ona doğru yürüdü. Bir tek vuruş</p>

  <p>yetti. Kırılan çiçek sessizce yere düştü.</p>

  <p>"Allah kahretsin küstahlıklarını! Hak ettiler bunu! Hadi, arabaya dönelim."</p>

  <p id="uf080316f-bd7d-4a19-a00b-9b43b5a55b62"><a id="bookmark9"></a></p>
</body>
</html>
