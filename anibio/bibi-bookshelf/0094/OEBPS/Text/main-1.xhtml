<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="u0ac0afe9-78c2-4712-b693-12b2e79ec117"><a id="bookmark0"></a><span style="font-weight:bold;font-style:italic;font-variant:small-caps;">ÜÇÜNCÜ BÖLÜM</span></p>

  <p>İki kat üstte, yani belli başlı odaların bulunduğu kat ile, hizmetçi odalarının bulunduğu tavan arasındaki katta, Lord Edward Tantamount laboratuvarında çalışmaktaydı.</p>

  <p>Tantamount’ların küçükleri, asker olurlardı genellikle. Ama oğullarının en büyüğü sakat olduğundan, Lord Edward’ın babası, küçük oğlunu siyasete atmaya karar vermişti. Ailenin büyük oğulları, geleneğe uyarak Avam Kamarasında başladıkları siyasal hayatı, Lordlar Kamarasında görkemle sürdürürlerdi. Lord Edward yirmi bir yaşını bitirir bitirmez, bir seçim bölgesi verildi ona; ve bu seçim bölgesini bağrına basması istendi. Lord Edward görevini yaptı. Gelgelelim, söylev vermekten öyle nefret ederdi ki! İnsan, bir seçmenle karşılaşınca, nereden laf bulur da bir şeyler söyleyebilir? Üstelik Lord Edward, Muhafazakâr Parti programının başlıca maddelerini bile aklında tutamıyordu. Siyasetin onun alanı olmadığı besbelliydi.</p>

  <p>"Ama sen neyle ilgilenirsin?" diye sormuştu babası. Neyle ilgilendiğini bilmiyordu; işte buydu Lord Edward’ın derdi. Konserlere gitmek, yüzde yüz hoşuna giden tek şeydi. Ama insan, ömrünü konserlerde geçiremez ya! Dördüncü' Marki, öfkesini ve hayal kırıklığını gizleyemiyor; "bu oğlan salağın biri,” diyordu. Lord Edward da babası gibi düşünüyordu. Hiçbir işe yaramayan, hiçbir şey başaramayan bir insandı. Yeryüzünde yeri yoktu. Kendini öldürmeyi düşündüğü de olurdu.</p>

  <p>"Hiç olmazsa biraz çapkınlık etse, biraz azsa!" diye yakınırdı babası. Ne var ki, bu çeşit azgınlıklar, siyasetten de daha az ilgilendiriyordu delikanlıyı. Babasının suçlamaları sürüp giderdi: "Ava bile çıkmıyor,” derdi. Bu da doğruydu. Kuşların kıyımı -bu kıyım, Britanya İmparatorluğu tahtına geçecek olan Prensle birlikte yapılsa bile- Lord Edward’a hafıfbir tiksintiden başka bir şey vermiyordu. Evinde oturup, gelişigüzel, biraz şu kitaptan biraz bu kitaptan okumayı yeğliyordu. Kitap okumasının en olumlu yanı, arpacı kumrusu gibi düşünmesine engel olması, vakit öldürmesiydi. Ama bu da ne işe yarardı ki? Bir kitapla vakit öldürmek, bir tüfekle hem sülünleri hem de vakti öldürmekten daha hayırlı bir iş sayılamazdı aslında. Ömrünün sonuna dek böyle okuyup dururdu; ama bu gidişle hiçbir şey de yapamazdı.</p>

  <p>18 Nisan 1887 tarihinde, bir öğle üstü, Lord Edward, Tantamount House’un kitaplığında oturmuş, hayat acaba yaşamaya değer mi, acaba kendimi vursam mı, yoksa boğularak ölmek daha iyi bir ölüm mü, diye düşünüyordu. O gün Times gazetesi, sözde Parnell’ın<a id="footnote1"></a><sup><a href="../Text/Section0005.xhtml#bookmark1">1</a></sup> yazdığı ve Phoenix Park’ı cinayetlerini haklı gösteren sahte mektubu yayımlamıştı. Dördüncü Marki, sabah kahvaltısından beri öyle heyecanlıydı ki, bir yerine inme inecekti nerdeyse. Bu mektuptan başka hiçbir şeyin sözünü edemiyorlardı kulüptekiler. Lord Edward, "her halde bu iş çok önemli," diye kendi kendine söylenip duruyordu; ama Parnellism’e de, cinayete de fazla ilgi duyamıyordu bir türlü. ' Kulüptekilerin söylediklerini bir süre dinledikten sonra, umutsuzluk içinde eve döndü. Kitaplığın kapısı açıktı. İçeri girip bir iskemleye çöktü. Yorgunluktan ' bitkindi. Otuz millik bir yürüyüşten dönmüştü sanki. Siyasal işlerde başkalarının coşkunluğunu ve kendi kayıtsızlığını düşündükçe, "ben her halde aptalım” diyordu içinden. Kendini beğenmiş bir insan olmadığı için, bu aptallığı başkalarına yüklemeyi aklından bile geçiremiyordu. Yüksek sesle inledi: "Benden hayır gelmez, hayır gelmez!" Koca kitaplığın bilgi dolu sessizliği içinde, korkunçtu bu inilti. Ölüm; her şeyin sonu; nehir; tabanca... zaman geçiyordu. Lord Edward, ölümü bile mantıkla ve dikkatle düşünemediğini fark etti. Ölüm bile can sıkıcı bir işti. O ayın <span style="font-style:italic;">Quarterly</span> dergisi, yanıbaşındaki masada duruyordu. Bu dergi belki ölümden daha az sıkacaktı onun canını. Dergiyi aldı, gelişigüzel açtı; ve Claude Bernard adlı biriyle ilgili bir makaleyi, ortalardan bir yerinden okumaya koyuldu. Claude Bernard adını hiç duymamıştı o güne değin. Fransızdı her halde. Karaciğerin glikojenik görevi de ne demekti acaba? Her halde bilimsel bir sorundu bu. Lord Edward sayfaya şöyle bir baktı. Tırnak işaretleri vardı. Claude Bernard’ın yazılarından alınmış bir parçaydı bu:</p>

  <p>"Canlı bir yaratık, her şeyi birbirine uyarlayan o yüce ve doğal uyumun dışında değildir; uyumu bozmaz; genel kozmik güçlerle ne çarpışır ne de karşıttır onlara. Tam tersine, canlı bir yaratık, evrendeki uyumun bir parçasıdır. Örneğin bir hayvanın yaşamı, evrendeki tüm yaşamın bir parçasından başka bir şey değildir."</p>

  <p>Bu sözcükleri önce hiç aldırmadan, sonra daha dikkatle, daha sonra tüm dikkatini toplayarak üstüste birkaç kez okudu... "Bir hayvanın yaşamı, evrendeki tüm yaşamın bir parçasından başka bir şey değildir." Peki, ya kendini öldürme? Demek ki, kendini öldürürse, evrenin bir parçası kendi kendini yokedecekti? Hayır, yokedemeyecekti. Evrenin bir parçası kendi kendini yoketmeye kalkışsa bile, bunu yapamazdı. Varlığının biçimini değiştirebilirdi ancak. Değişmek. .. Hayvan ve bitki parçaları, bir insan olabiliyordu. Bugün bir koyunun arka bacağı ya da bir ıspanak yaprağı olan şey, ertesi gün Jüpiter Senfonisinin adagio’sunu yaratan beynin, bu müziğin notasını yazan elin bir parçası oluveriyordu. Günün birindeyse, otuz altı yıllık hazlar, acılar, açlıklar, sevgiler, düşünceler, müzikler, hiçbir zaman gerçekleşemeyecek sonsuz ezgi ve uyum olanaklarıyla birlikte, Viyana’da bir mezarlığın bilinmeyen bir köşesinde gübre olmuştu. Bu gübreden -otlar ve hindiba çiçekleri bitmişti; otlar ve hindiba çiçekleri, koyun olmuştu; koyunun arka bacaklarından, başka müzisyenler çıkmıştı; onların bedenlerinden de... Bütün bunlar bilinen şeylerdi; ne var ki, Lord Edwafd için Tanrısal bir esin olmuştu bu. Ömründe ilk kez, tüm dünyayla bir dayanışma içinde olduğunu kavradı birdenbire. Lord Edward müthiş heyecanlandı. İskemlesinden kalktı, odada bir aşağı bir yukarı yürümeye başladı içi içine sığmayarak. Kafası karmakarışıktı; ama bu karışıklık, her zamanki gibi sönük, sisli ve cansız değildi; pırıl pırıl, yoğun bir karışıklıktı. "Belki de geçen yıl Viyana’dayken, Mozart’ın özünden bir parça yedim. Kızartılmış dana etinde, ya da bir sucukta, hattâ bir bardak birada olabilirdi bu. Birleşme, bedenen birleşme. Sihirli Flüt’ün çalınması o eşsiz konserde... Bu da başka tür bir birleşme. Aslında aynı birleşme belki de. Biçim değiştirip başka bir varlık olmak, yamyamlık kimya. Elbette, tümü kimyaya dayanıyor eninde sonunda. Koyun bacağı ve ıspanak. .. Hepsi kimya. Hidrojen, oksijen... öbürleri neydi? Aman tanrım, ne korkunç şey cahillik! Eton’da geçirdiği yıllar. Latince şiirler, Latince şiirler ne işe yarardı sanki! "En! distenta ferunt perpingues ubera vaccae". <a id="footnote2"></a><sup><a href="../Text/Section0005.xhtml#bookmark2">2</a></sup>&nbsp;Ne diye bana akla yakın bir şeyler öğretmediler? "Evrendeki uyumun bir parçası". Tüm bunlar müzik gibi; uyumlar, kontrpuan, modülasyonlar. Ama dinleyebilmek için, eğitilmek gerek. Çin müziği... Hiçbir şey anlamıyoruz Çin müziğinden. Evrenin uyumu... Eton’da gördüğüm eğitim sayesinde, bu da benim için Çin müziği. Karaciğerin glikojenik görevi... Bantu diliyle yazılsaydı, ancak bu kadar anlayabilirdim. Ne ayıp; ama öğrenebilirim, öğreneceğim de... öğreneceğim."</p>

  <p>Lord Edward’ın içi, akıl almaz bir sevinçle doldu; böylesine mutlu olmamıştı ömründe.</p>

  <p>O akşam babasına, parlamento üyeliğine adaylığını koymayacağını söyledi. Parnellism ile ilgili sabahleyin duyduğu açıklamaların hâlâ etkisinde olan yaşlı Marki, fena halde öfkelendi. Lord Edward hiç umursamadı; karar vermişti bir kez. Ertesi gün, gazetelere ilân verip bir öğretmen aradı kendine. Bir yıl sonra ilkbaharda Berlin’e gitti, Du Bois Reymond’un yanında çalışmaya başladı.</p>

  <p>O günden bu yana kırk yıl geçmişti. Lord Edward’a dolaylı yollardan bir eş sağlayan "osmosis" incelemeleri, ün de sağlamıştı ona. "Benimseme" ve "büyüme" üstüne çalışmaları çok ünlüydü. Ama hayatının gerçek amacı saydığı Fiziksel Biyoloji üstüne büyük kuramsal yapıtı, henüz tamamlanmamıştı. "Bir hayvanın hayatı, evrendeki tüm hayatın bir parçasından başka bir şey değildir." Claude Bernard’ın onu esinlendiren bu sözlerini, ömrü boyunca düşünmüştü. Bunca yıl üstünde çalıştığı kitap, bu sözlerin işlenmesinden, geniş ve matematiksel bir biçimde açıklanmasından başka bir şey değildi.</p>

  <p>Yukarıda laboratuvarda, günlük çalışma henüz başlamıştı. Lord Edward, gece çalışmayı yeğlerdi. Gündüz saatlerinin gürültüsünü tatsız bulurdu. Sabah kahvaltısını saat bir buçukta yapar, öğle üstü bir iki saat yürürdü; sonra eve dönüp, saat sekizde yediği öğle yemeğine kadar, okuyup yazardı. Saat dokuzda veya dokuz buçukta, asistanıyla birlikte, laboratuvar çalışmaları yapar; bu da bittikten sonra oturup, ya büyük kitap üstünde çalışırlar, ya da kitapla ilgili sorunları tartışırlardı. Gecenin saat birinde, Lord Edward akşam yemeği yer; saat dört ya da beşte yatmaya giderdi.</p>

  <p>Büyük salondan, yükselen müziğin hafif sesi, laboratuvardaki iki adamın kulağına geliyordu. İşlerine öylesine dalmışlardı ki, müziği duyduklarının farkında bile değillerdi.</p>

  <p>Lord Edward, asistanına, "forseps", dedi. Çok boğuk, güç anlaşılan, belirsiz denilebilecek bir sesi vardı. Kızı Lucy, çocukken, "kürklü bir ses” demişti babasının sesi için.</p>

  <p>Illidge, pırıl pırıl parlayan ince aygıtı verdi ona. Lord Edward, "sağ ol'' anlamına gelen boğuk bir homurtuyla, forsepsi aldı; küçücük ameliyat masasında, anestezi ile uyutulan semendere döndü. Illidge, Lord Edward’ı eleştiren gözlerle süzüp, beğendi. Lord Edward, olağanüstü bir ustalıkla yapıyordu bu işi. Lörd Edward’ın becerikliliğine öteden beri şaşardı Illidge. Böylesine iri, yarma gibi bir ihtiyarın, bu denli düzenli, bu denli derli toplu bir biçimde ellerini kullanabilmesi, hayret uyandırırdı insanda. En ince işleri yapabilirdi iri elleri; o ellere bakmak kıvanç verirdi seyredene.</p>

  <p>Lord Edward sonunda, "işte!" diyerek romatizmadan ötürü kamburlaşan sırtını, doğrultmaya çalıştı. "Bu iş iyi oldu galiba, ne dersiniz?"</p>

  <p>Illidge, Evet dercesine başını salladı. Eski ve pahalı okullarda elde edilmediği besbelli olan bir şiveyle, ''kusursuz," dedi. L_ancashire’den geldiği dilinden seziliyordu. Çilli, çocuk</p>

  <p>yüzlü, kızıl saçlı, ufak tefek bir adamdı Illidge.</p>

  <p>Semender uyanmaya başladı. Illidge onu güvenilir bir yere koydu. Hayvanın kuyruğu yoktu. Kuyruk sekiz gün önce kesilmişti; normal olarak yeni bir kuyruk biçiminde gelişecek olan canlı küçük doku tomurcuğu, bu gece ameliyat edilerek alınmış, hayvanın kesilen sağ ön bacağının ucuna aşılanmıştı. Tomurcuk bu yeni yere konulunca, acaba bir ön bacak olarak gelişecek miydi, yoksa uygunsuz bir kuyruk olarak gelişimini sürdürecek miydi? İlk deneylerini, yeni biçimlenmiş bir kuyruk dokusuyla yapmışlardı; bu kuyruk, bacak olarak gelişmişti. Bundan sonraki deneylerinde, parçaların aşılanmadan önce bir hayli büyümesini beklemişlerdi; ne var ki, tamamiyle kuyruklaşan parça, yeni koşullara uyamamıştı. Illidge ile Lord Edward, kol yerine kuyruğu olan bir canavar yaratmışlardı böylece. Bu gece, ne çok yeni, ne de çok eski olan bir parçayla deneyler yapıyorlardı.</p>

  <p>Lord Edward, semendere dalgın dalgın bakarken, cebinden bir pipo çıkarıp doldurmaya başladı. O boğuk, güç anlaşılan sesiyle, "bu sefer ne olacağım merak ediyorum," dedi. "Her halde ikisinin tam ortalarındayız..." Sözünü tamamlamadı, ne demek istediğini anlatmak için sözcük bulmakta güçlük çekerdi hep. "Nasıl gelişeceğine, kolay kolay karar veremeyecek bu tomurcuk."</p>

  <p>Illidge, şakacı bir tavırla, "var olmak, ya da yok olmak," diyerek gülmeye başladı. Ama Lord Edward’ın, şakayı hoş karşılamadığım farkedince, sustu. Gene bir pot kıracaktı az kalsın. Kendi kendine kızmıştı; ihtiyara da kızmıştı, hakkı olmadan,</p>

  <p>Lord Edward piposunu doldurdu. Dalgın dalgın konuşuyordu: "Kuyruk bacak oluyor. Nedir bu işin sebebi? Çevredeki kimyasal özellikler mi? Kandan ötürü olmayacağı besbelli. Elektriğin basıncıyla bir ilgisi var mı dersiniz? Bedenin ayn ayn yerlerinde basınç da değişiyor elbet. Ama hepimiz, birer kanser gibi, neden karmakanşık gelişmiyoruz acaba... İnsan düşünüyor da, belirli bir biçimde gelişme olasılığı pek az aslında. Bu çok gizemli ve... "&nbsp;Sesi, derinlerden gelen boğuk bir mırıltı halinde söndü.</p>

  <p>Illidge, hiç beğenmeden dinliyordu bu sözleri. Yaşlı adam, biyolojinin büyük temel sorunları üstüne böyle konuşmaya başlayınca, hiç kimse kestiremezdi işin nereye varacağım. Hatta Tanrıdan bile söz etmeye kalkabilirdi. İnsanın gerçekten yüzü kızanrdı utancından. Illidge kararlıydı; böyle ayıp şeylerin olmasını engelleyecekti bu kez. Günlük gerçeklerle ilgilenen bir kişi olduğunu gösteren bir tavır takınarak, kesip attı: "Bundan sonra bu hayvanlarla yapılacak şey, sinir sistemleriyle oynayarak, bunun aşılamaları etkileyip etkilemediğini anlamaktır. Örneğin bel kemiğinden bir parça kesip..."</p>

  <p>Ama Lord Edward, asistanını dinlemiyordu. Piposunu ağzından çıkarmış, başını kaldırıp hafifçe yana eğmişti. Bir şeyi anımsayıp yakalamaya çalışırcasına kaşlarını çatıyordu. Asistanına susmasını emredercesine, elini kaldırdı. Illidge, sözünü kesip, dinledi. Sessizliğin içinde, müzik hafifçe yükseldi.</p>

  <p>Lord Edward, "Bach?" diye fısıldadı.</p>

  <p>Pongileoni'nin üflemesi, adı bilinmeyen viyolonistlerin yaylarını çekmeleri, büyük salondaki havayı sarsmış, pencereleri titretmişti, bu da, Lord Edward’ın dairesindeki havayı sarsmıştı. Sarsılan hava, Lord Edward’ın "menbrana tympanisinde çınlamıştı; birbirlerine kenetlenmiş çekiç, örs ve özengi kemiklerini kımıldatarak, söbe deliğinin zarına çarpmış ve dolambaçlı yolların suyunda küçücük bir fırtına yaratmıştı. Dinleme sinirinin kıllı uçları, dalgalı bir denizde yosunlar gibi ürpermiş;fıeyinde birçok karanlık mucizeler meydana gelmiş ve Lord Edward, kendinden geçerek, "Bach" diye fısıldamıştı. Yaşlı adam sevinçle gülümsedi, gözleri ışıldadı. Genç kız, akan bulutların altında, ıssızlığın içinde şarkı söylüyordu kendi kendine. Bulutların ıssız filozofu, derin ve şiirsel bir düşünceye daldı bundan sonra.</p>

  <p>Lord Edward, "aşağı inip dinlemeliyiz," dedi. Ayağa kalktı. "Gelin; sonra da çalışabiliriz. Böyle bir şeyi her gece dinleyemez insan."</p>

  <p>Illidge durakladı: "Peki ama, ya kılığımız ne olacak. Böyle inemem aşağı." Kendi kendine baktı. Yeniyken bile bayağıydı giysisi. Zamanla daha da külüstür olmuştu.</p>

  <p>"Hiç önemi yok bunun!" Pongileoni’nin flütünü duyunca Lord Edward’ın gösterdiği hayasızca telâş, tavşan kokusu alan bir köpeğin gösterdiği telâştan pek farklı değildi. Yaşlı adam, asistanın kolundan tutup, kapının dışma çekti; koridoru geçerek merdivene doğru sürükledi. "Bu küçük bir toplantıdan başka bir şey değil," diyordu. "Karım söylemişti galiba... Resmi bir şey değil.” Müziğe duyduğu azgın istek bağışlansın diye, yeni bahaneler uydurdu: "Hem, içeri usulcacık giriveririz," dedi; "hiç kimse farkına bile varmaz."</p>

  <p>Bu konuda kuşkuluydu Illidge. "Öyle küçük bir toplantıya benzemiyor korkarım,” diye söze başladı. Gelen otomobilleri görmüştü.</p>

  <p>Bach’a karşı önüne geçilmez bir şehvete kapılan Lord Edward, asistanının sözünü kesti: "Aldırmayın, aldırmayın."</p>

  <p>Illidge, razı oldu. Yer yer parlayan lacivert şayak giysiyle herkesin gözünde maskara olacağını biliyordu. Ama biraz düşündükten sonra, yünlü spor bir ceket giyen ev sahibinin yanında yer yer parlayan lacivert takımıyla doğru laboratuvardan çıkıp gelivermenin, o eski püskü, son derece külüstür, fena biçilmiş smokin ile görünmekten daha hayırlı olacağına inandı. Lady Edward’ın görkemli dünyasında eskiden yaptığı gezintilerde, kendi smokininin kepazeliğini anlamıştı. Dördüncü sınıf züppe bir taklitçi olmaktansa, bu şık ve varlıklı insanlardan bambaşka olsun, bir aydınlar gezegeninden çıkıp gelen bir konuğa benzesin. Gerçi lacivert giysili bir kişi acayip bir yaratık sayılabilir ama; bir garson gibi, fena biçilmiş siyah smokinli bir kişiye tepeden bakılır, olduğundan başka türlü görünmeye çalıştığı, bu işi de başaramadığı için adam yerine konulmaz.</p>

  <p>Illidge, Merih’ten gelen konuk rolünü ustaca oynayabilmek için olanca gücünü topladı.</p>

  <p>Salona girişleri, Illidge’in sandığından bile daha çok dikkati çekti; güç duruma düşürdü onlan: Tantamount evinin büyük merdiveni, birinci kattan iki kola bölünüp aşağı iner; bu iki kol, aynı uzunlukta iki nehir gibi birleşip, mimari sanatının yarattığı Verona mermerinden yapılmış bir şelale gibi salona akar. Bu şelale, üstü kapalı dört köşe salonun bir kenarına, holün ve sokak kapısının karşısındaki sıra kemerlerin altına iner. İnsan sokaktan gelip de salona bakınca, karşı kemerin ortasındaki kavisin altında, pırıl pırıl parmaklığıyla yükselen geniş merdiveni görür. Merdivenin üst kısmındaki sahanlıkta, üçüncü Marki’nin koleksiyonunun en seçkin parçası olan Venüs heykeli vardır. Canova’nm bu heykeli, mermerden güzelliklerini, çekingen ama cilveli bir davranışla iki eliyle gizleyerek, daha doğrusu gizlemeyi beceremeyerek, kaidesinin üstünde durur. Orkestrayı, bu görkemli mermer yamacın altına yerleştirmişti Lady Edward. Konuklar, orkestranın karşısında birbirine bitişik sıra sıra iskemlelerde oturuyorlardı. Müziğe ve dinleyen kalabalığa yaklaşmakta olan Illidge ile Lord Edward, bir suikast yapmaya gidercesine ayaklarının ucuna basa basa, usul usul yürüyerek, Canova’nın Venüs heykelinin önündeki köşeyi dönünce, birdenbire, yüzlerce gözün dikildiği bir noktada buldular kendilerini. Bir merak rüzgârı sarstı salondaki konukları. Pipo içen, yün spor ceketli bu iri yarı, kamburu çıkmış yaşlı adamın, kendi dünyalarından apayrı bir dünyadan belirivermesi, konuklara çok garip, olağanüstü bir durum gibi göründü. Sıkı sıkı gizlenen bir sırrın açığa çıkması gibi bir şeydi Lord Edward’ın gelişi. Lord Edward, ancak en büyük ve en soylu ailelerin saraylarına dadanan canavarları andırıyordu. <span style="font-style:italic;">Glamis Canavarı</span> <a id="footnote3"></a><sup><a href="../Text/Section0005.xhtml#bookmark3">3</a></sup>&nbsp;hatta <span style="font-style:italic;">Minotaur</span> ** bile, Lord Edward’dan daha büyük bir merak uyandıramazdı belki de. Konuklar, uzun saplı opera dürbünleriyle baktılar; önlerindeki iyi beslenmiş engelleri aşarak geleni görebilmek için, boyunlarını sağa sola çevirdiler hepsi. Bunca merak dolu bakışın ansızın farkına varan Lord Edward’ın ödü koptu. Yüksek sosyetenin gözünde suçlu olduğunu sandı. Tüten piposunu ağzından çıkardı, söndürmeden ceketinin cebine tıktı. Kararsız durakladı. Kaçsın mı, yoksa ilerlesin mi? Bir deve boynunun ağır ve sıkıntılı sallanışını andıran acayip bir sallantıyla, kamburu çıkmış bedeninin üst kısmını, bir bu yana, bir o yana döndürdü. Kaçmak istedi bir ara. Ne var ki, Bach’a olan tutkusu, korkusundan ağır bastı. Lord Edward, pekmezin kokusunu aldığı için, ne denli ürkerse ürksün, avcıların çadırlarına girmek zorunluluğu duyan bir ayı gibiydi; sevgilisinin kolları arasında bir saat geçirebilmek uğruna silâhlı ve öfkeli bir kocayla karşılaşmayı, boşanma mahkemelerine düşmeyi göze alan bir âşık gibiydi. Bir suikasta gidercesine, ayak parmaklarının ucuna gittikçe artan bir dikkatle basarak, merdivenleri indi. Suçu meydana çıktığı halde, saçma bir umuda kapılarak, Barut Suikastı*** tasarladığı biçimde gelişiyormuş gibi davranan, hiç kimsenin dikkatini çekmediğini sanan bir Guy Fawkes’u andırıyordu. Illidge, Lord Edward’ın peşinden geliyordu. Göze görünür görünmez, utancından yüzü kıpkırmızı kesilmişti; ama utandığı halde daha doğrusu utandığı için, Lord Edward’ın arkasından, merdivenleri fiyakayla, eli cebinde, dudaklarında bir gülümsemeyle indi. Aşağıdaki kalabalığı, soğukkanlı bakışlarla süzdü. Her şeyi hor görerek eğlenen bir adam halleri takındı. Ne var ki, Merih’ten gelen konuk rolüne kendini fazlasıyla kaptıran Illidge, önüne bakmadan bir adım attı; ve yassı kısmı son derece geniş, dik kısmı gerektiğinden kısa basamakları olan bu görkemli merdivene alışık olmadığı için, ansızın dengesi bozuldu. Ayağı kaydı; kollarını sallayarak, ha düştü, ha düşecek, çılgınca sendeledi; ama iki ya da üç basamak atladıktan sonra, mucize kabilinden, yere yuvarlanmadan toparlanabildi. Elinden geldiği kadar vakur bir tavır takınarak, merdivenleri inmeye devam etti. Korkunç bir öfkeye kapılmıştı. Lady Edward’ın tüm konuklarından, bu konukların ayn ayrı her birinden, nefret ediyordu.</p>

  <p id="u1d4168dd-a968-478e-8c9f-bfcbcbec0a69"><a id="bookmark4"></a></p>
</body>
</html>
