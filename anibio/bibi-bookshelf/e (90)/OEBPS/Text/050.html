<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p9"><span class="t1">&nbsp;</span></p>

  <h2 class="h22"><a id="ncx4496"></a><a id="a89"></a>Gümüş Şimşek</h2>

  <p><span class="t23">&nbsp;</span></p>

  <p class="p7">Bir sabah beraber kahvaltıya oturmuştuk ki Holmes:</p>

  <p>"Watson, korkarım gitmek zorundayım," dedi.</p>

  <p>"Gitmek mi? Nereye?"</p>

  <p>"King's Pyland, Dartmoor'a."</p>

  <p>Buna hiç şaşırmamıştım. Aslında, günlerdir İngiltere'nin bir uçtan bir uca dilinde olan böyle bir hadiseye nasıl oldu da karışmadı diye meraktaydım. Gün boyu çenesi göğsüne mıhlı, çatık kaşlarıyla odada bir ileri, bir geri volta atıp durmuş, piposu defalarca en sert tütünüyle dolup dolup boşalmıştı. Sorularıma, laf atmalarıma karşı tepkisizdi. Haber ajansımızın gönderdiği günlük gazeteleri şöyle bir göz attıktan sonra bir köşeye fırlatmıştı. Hiç konuşmuyor olsa da aklından geçenleri pekâlâ biliyordum. Wessex Kupası'nın favori atının ortadan kayboluşu ve terbiyecisinin acıklı ölümü tam da onun analiz yeteneklerini gıcıklayacak şekilde kamuoyu önüne düşmüştü. Tam bu yüzden, olayın geçtiği yere gitme niyetini açıklamasını dört gözle bekliyor, umuyordum.</p>

  <p>"Sana ayak bağı olmayacaksam ben de seninle gelmekten mutluluk duyarım." dedim.</p>

  <p>"Sevgili Watson, gelsen inan çok iyi edersin. Zamanını boşa harcamış olmayacaksın, zira bu olayı benzersiz derecede özel yapacak bazı noktalar var. Sanırım Paddington'daki trene yetişecek yeterli zamanımız var, meseleyle ilgili ayrıntıları sana yolda anlatırım. Şu harika dürbününü de yanına alırsan sevinirim."</p>

  <p>Holmes'in dediği gibi, bir saat kadar sonra kendimi Exeter yolunda birinci sınıf vagonun bir köşesinde buldum. Sherlock Holmes, seyahatlerde kullandığı, kulakları yukarı kıvrık şapkasının çevrelediği sert ve hevesli yüzüyle, Paddington'dan satın aldığı günlük gazetelere dalmıştı. Reading'i de bitirip sonuncu gazeteyi koltuğunun altına aldı ve bana puro kutusunu uzattı:</p>

  <p>Pencereden dışarıyı izlerken saatine baktı, "İyi gidiyoruz," dedi, "şu anda hızımız saatte elli üç buçuk mil."</p>

  <p>"Çeyrek mil işaretlerini görmedim ben," dedim.</p>

  <p>"Ben de görmedim ama bu hattaki telgraf direkleri atmış metre aralıklarla dikildiğine göre hesaplaması kolay. John Straker cinayeti ve Gümüş Şimşek'in kayboluşuyla ilgili detaylı bilgin vardır herhalde."</p>

  <p>"Telegraph ve The Chronicle'da yazan şekliyle biliyorum olayı."</p>

  <p>"Bu vaka, dedektifin sanatını yeni kanıtlar toplamakta değil, bilinen detayları ayıklamakta göstereceği türden bir vaka. Yaşananlar alışılmışın dışında, oldukça karmâşık ve çokları için kişisel önem taşıyan bir trajedi olduğu için, sayısız tahmin, varsayım ve hipotezle çepeçevre sarılı bulunuyoruz. Zor olan da işte gazetecilerin, teorisyenlerin süsleyerek abarttıkları şeyler arasından gerçeği, mutlak ve inkâr edilemez gerçeği ortaya çıkarmak. Bu sağlam temellere dayandıktan sonra yapmamız gereken, ne tür çıkarımlar yapılabileceğini görmek ve bütün bu esrarın neyin üzerinde dönüp durduğunu saptamak olacak. Salı akşamı hem atın sahibi Albay Ross'tan, hem de vakaya bakan Müfettiş Gregory'den, yardımımı isteyen birer telgraf aldım."</p>

  <p>"Salı akşamı ha!" diye atıldım. "Ve bugün Perşembe. Neden dün harekete geçmedin?"</p>

  <p>"Çünkü yanıldım, sevgili Watson, üstelik korkarım bu yanılgıya beni senin hikâyelerin sayesinde tanıyan çoklarının zannettiğinden daha sık düşüyorum. İngiltere'de böylesine ünlü olmuş ve göze çarpan bir atın hele de Kuzey Dartmoor gibi yerleşimin seyrek olduğu bir bölgede, uzun süre gizli kalacağını tahmin etmemiştim. Dün saatler boyu atın bulunduğunu, onu kaçıranın da John Straker'in katili ile aynı kişi olduğunu duymayı bekledim durdum. Ancak bir gün daha geçip de genç Fitzroy Simpson'un tutuklanmasından başka bir gelişme olmayınca, harekete geçme zamanımın geldiğini hissettim. Yine de bir şekilde dünü de boşa geçirdiğimi düşünmüyorum."</p>

  <p>"O zaman bir teori kurdun kafanda."</p>

  <p>"En azından vakanın ana unsurlarını yakaladım. Bunları sana teker teker anlatacağım. Bir vakayı birine anlatınca her şey zihinde daha da aydınlanıyor, hem sana başlangıç noktamızı anlatmazsam bana yardım etmen güç olur."</p>

  <p>Yastığıma doğru yaslandım ve puromu tüttürmeye başladım. Holmes de öne eğilmiş, bir yandan sağ elinin ince uzun parmak uçlarıyla sol elinin avuç içini yoklarken, diğer yandan bizi bu yolculuğa iten olayların bir özetini yaptı:</p>

  <p>"Gümüş Şimşek, Isonomy'nin soyundan geliyor ve ünlü atası gibi parlak rekorlara imza atmış. Şu anda beş yaşında ve talihli sahibi Albay Ross'a birçok ödül kazandırmış. Bu talihsiz olaya kadar Wessex Kupası'nın daima bir numaralı favorisiydi. Her dört kişiden üçü bahislerde ona oynuyordu. Bahisçileri şimdiye kadar hiç hayal kırıklığına uğratmadığı için de bu oranlara rağmen üstünde inanılmaz paralar dönüyordu. Tüm bu nedenlerle, Gümüş Şimşek'in bir sonraki Salı günü bayrak düştüğünde yarış sahasında olmasını engellemek isteyen bir sürü insan olduğu âşıkârdı.</p>

  <p>Bu gerçek hiç şüphesiz, Albay'ın ahırının yer aldığı King's Pyland'da da biliniyordu. Yıldız atı korumak için tüm önlemler alınmıştı. Atın yetiştiricisi John Straker, tartıda ağır geldiği güne kadar hep Albay Ross'un atlarına binmiş eski bir jokeymiş. Albay Ross'a beş yıl jokey olarak, yedi yıl da yetiştirici olarak hizmet etmiş. Her zaman gayretli ve sadık bir hizmetkâr olmuş. Tesis küçük olduğundan ve yalnızca dört at barındırdığından, Straker'in emrinde yalnızca üç genç çalışıyormuş. Bu gençlerden biri her gece ahırda duruyor, diğerleri de tavan arasında uyuyormuş. Üçü de seçme gençlermiş. John Straker, evli bir adam olduğu için ahırlara yaklâşık iki yüz yarda uzaktaki küçük bir villada yaşıyormuş. Çocukları yokmuş, bir hizmetçiyle rahat içinde yaşıyorlarmış. Köyün çevresi oldukça ıssız. Yalnızca yarım mil kuzeyde, hastalar ve temiz Dartmoor havası almak isteyenler için Tavistocklu bir müteahhit tarafından inşa edilmiş bir dizi villa var. Tavistock da iki mil batıda bulunuyor. Fundalık arazinin öte yanında da yine iki mil uzakta, Lord Backwater'e ait Mapleton adında daha büyük bir yetiştirme çiftliği bulunuyor. Çiftlik Silas Brown tarafından yönetiliyor. Fundalığın diğer tarafları tam bir boşluk. Birkaç göçebe Çingene dışında oralarda yaşayan yok. Olayın gerçekleştiği geçen pazartesi gecesi de genel durum bundan farklı değildi.</p>

  <p>O akşam her zaman olduğu gibi atlara talimleri yaptırılmış, suları içirilmişti. Saat dokuzda ahırlar kilitlendi. Gençlerin ikisi yetiştiricinin evine bir şeyler atıştırmak için gitmişti. Üçüncü genç, Ned Hunter da ahırda nöbet tutuyordu. Saat dokuzu birkaç dakika geçe, hizmetçi Edith Baxter, Ned'in baharatlı koyun etinden oluşan yemeğini getirmek üzere ahırlara doğru geldi. İçecek bir şey getirmemişti çünkü ahırda bir çeşme bulunuyordu. Zaten nöbetçinin sudan başka bir şey içmesi yasaktı. Hava karanlık ve ahıra giden yol çalılık olduğundan hizmetçi kız elinde bir fener taşıyordu.</p>

  <p>Ahırlara otuz yarda kadar kalmıştı ki karanlıktan bir adam çıkagelmiş ve Edith Baxter'a durmasını söylemiş. Adam fenerin sarı ışığının aydınlattığı çembere doğru bir adım daha atınca kız adamı daha net görmüş. Adam yünlü İskoç kumaşından gri bir takım elbise giyiyormuş. Tozlukları, tokmaklı ağır bastonu ve kumaş şapkasıyla beyefendi görünüşlü bir adammış. Ancak en çok dikkat çeken özelliği aşırı soluk ve tedirgin görünüşlü yüzüymüş. Hizmetçiye göre adamın yaşı otuzdan aşağı değil.</p>

  <p>&lsquo;Söyler misiniz, neredeyim ben?' diye sormuş. &lsquo;Tam çalılıkların arasında uyumaya karar vermiştim ki fenerinizin ışığını gördüm.'</p>

  <p>&lsquo;King's Pyland ahırları civarındasınız.' demiş kız.</p>

  <p>&lsquo;Sahi mi? Ne şans!' diye haykırmış adam. &lsquo;Sanırım orada bir genç her gece yalnız kalıyor. Elinizdeki de akşam yemeği olmalı, ona götürüyorsunuz. Belki de yeni bir elbise parası kazanmak istersiniz.' demiş ve yeleğinin cebinden katlanmış beyaz bir kâğıt çıkarmış. &lsquo;Eğer bu gece o gence bunu verirseniz, paranın satın alabileceği en güzel elbise sizin olacak.'</p>

  <p>Kız, adamın bu davranışından korkarak yanından kaçmış ve her zaman yemeği getirip uzattığı pencereye doğru yönelmiş. Pencere zaten açıkmış ve Hunter içerideki küçük masada oturuyormuş. Tam Hunter'a olan biteni anlatmaya başlamış ki, yabancı gene gelmiş, pencereden içeri başını uzatarak:</p>

  <p>&nbsp;&lsquo;İyi akşamlar,' demiş. &lsquo;Seninle konuşmam lazım.' Kız adam konuşurken kapalı olan elinin arasından küçük bir kâğıt paketin sarktığını gördüğünü söylüyor.</p>

  <p>&lsquo;Ne işiniz var burada?' diye sormuş Hunter.</p>

  <p>&lsquo;Cebini doldurabilecek bir iş,' demiş adam. &lsquo;Burada Wessex Kupası'na katılacak iki tane atın var; Gümüş Şimşek ve Bayard. Bana gerçeği söyle, sen de kazan. Koşuda Bayard'ın Gümüş Şimşek'e bin yardada yüz yarda fark atacağı ve bu ahırda da ona oynanacağı doğru mu?'</p>

  <p>&lsquo;Demek sen de o lanet tüyoculardan birisin!' diye bağırmış genç adam. &lsquo;Şimdi King's Pyland'da senin gibilere ne yapıldığını göstereceğim sana.' Yerinden fırlamış ve ahırın öte yanına köpeği çözmeye gitmiş. Kız, eve doğru koşmuş, koşarken adamın pencereye doğru eğildiğini görmüş. Ancak bir dakika sonra Hunter dışarı çıktığında adam ortalarda yokmuş. Tüm binaların etrafını aramasına rağmen adamdan bir iz bulamamış."</p>

  <p>"Bir dakika," dedim, "Ahırdaki genç, köpeğiyle birlikte dışarı çıkarken, kapıyı açık mı bırakmış?"</p>

  <p>"Harika Watson, harika!" diye mırıldandı Holmes. "Bu noktayı ben de merak ettim ve konuyu açıklığa kavuşturmak için dün Dartmoor'a özel bir telgraf çektim. Delikanlı çıkarken kapıyı kilitlemiş. Sen sormadan söyleyeyim; pencere de bir adamın girebileceği kadar geniş değilmiş.</p>

  <p>Hunter, arkadaşları gelinceye kadar beklemiş. Straker'e de olan biteni anlatan bir not göndermiş. Straker her ne kadar meselenin ciddiyetini kavrayamamış gibi görünse de durumu öğrenince heyecanlanmış, huzursuzlanmış. Bayan Straker gece saat birde uyandığında, kocasını giyinirken görmüş. Karısının sorularına karşılık da, atlar için endişe ettiğini ve bu nedenle uyuyamadığını, ahırlara gidip her şeyin yolunda olduğunu gözleriyle görmek istediğini söylemiş. Yağmur damlalarının camlarda tıkırdadığı gecede kadın, kocasının evde kalması için ısrar etmiş. Ancak tüm ısrarlara rağmen adam geniş yağmurluğunu alıp evi terk etmiş.</p>

  <p>Bayan Straker sabah yedide uyandığında kocasının hâlâ dönmediğini fark etmiş. Aceleyle giyinip hizmetçiyi çağırmış, birlikte ahırlara gitmişler. Ahırların kapısı açıkmış ve içeride Hunter, sandalyede baygın bir şekilde oturuyormuş. Şampiyon atın ahırı boşmuş ve Bay Straker'den eser yokmuş.</p>

  <p>Koşum odasının üstündeki samanlıkta uyuyan iki genci hemen uyandırmışlar. Her ikisinin de uykusu ağır olduğundan, gece boyunca bir şey duymamışlar. Hunter muhtemelen ağır bir ilacın etkisinde olduğundan, onu uyandırmak mümkün olmamış. Onu orada bırakıp iki kadın ve iki genç dışarıda kayıpları aramaya başlamış. Bay Straker'in bir sebeple atı sabah erkenden çalışmaya götürdüğü düşüncesiyle aramaya devam etmişler. Ancak evin yakınlarında çevreye hakim bir tepeye çıktıklarında, bir trajedinin tam ortasında olduklarını fark etmişler. Attan hiçbir iz yokmuş ama ahırların çeyrek mil ötesinde bir çalının üzerinde John Straker'in yağmurluğunun sallandığını görmüşler. Biraz ötede de çalılıkların arasında leğen şeklinde bir çukurun dibinde zavallı Bay Straker'in cesedini bulmuşlar. Kafatası ağır bir silahla parçalanmış ve baldırında çok keskin bir aletle açıldığı belli olan uzun ve düzgün bir yarık varmış. Anlaşılan, Straker kolay pes etmemiş ve saldırganlara karşı kendisini canla başla savunmuş. Sağ elinde sapına kadar kana bulanmış kısa bir bıçak, sol elinde ise kırmızılı, siyahlı ipek bir kravat varmış. Hizmetçinin söylediğine göre, bu kravat, önceki akşam gelen yabancının kravatıymış. Sonradan Hunter da ayılınca kravatın sahibinin o adam olduğu konusunda oldukça emin konuşmuş. Ayrıca pencere önünden, yemeğine ilaç atarak ahırı gözcüsüz bırakanın da aynı adam olduğundan eminmiş. Kayıp ata gelince; boğuşmanın gerçekleştiği çamurlu alandaki ayak izlerine bakılırsa, o da boğuşma sırasında oradaymış. O günden beri at kayıp. Koyulan büyük ödül nedeniyle Dartmoor'un bütün Çingeneleri onun peşinde. Buna rağmen hâlâ attan haber yok. Son olarak; genç adamın yemek artıklarında yapılan incelemede hatırı sayılır miktarda toz afyona rastlanmış. Aynı yemekten bütün ev halkı yediği halde, Hunter'dan başkasına bir şey olmamış.</p>

  <p>İşte bütün spekülasyonlardan arınmış ve mümkün olabildiğince çıplak gerçekler bunlar. Şimdi de polisin bu vakada neler yaptığına bakalım:</p>

  <p>Vakayı üstlenen Müfettiş Gregory, son derece başarılı bir polis. Eğer biraz hayal gücü olsaydı, kariyerinde oldukça iyi yerlere gelebilirdi. Olay yerine gelir gelmez, derhal akla ilk gelen şüpheliyi bulup tutuklamış. Sana daha önce bahsettiğim şu villalardan birinde oturduğu için onu bulmak zor olmamış. Adamın adı Fitzroy Simpson diye geçiyor. İyi bir ailenin eğitimli çocuğu. At yarışlarında büyük bir servet kaybettikten sonra şimdi, Londra'nın spor kulüplerinde küçük bahislerle ilgileniyor. Oynadığı bahislere bakıldığında, favori atımızın rakiplerine onun adına beş bin pound yatırıldığı görülüyor. Tutuklandığında, Dartmoor'a King's Pyland atları hakkında biraz tüyo almak için geldiğini kabul etmiş. Ayrıca Silas Brown yönetimindeki Mapleton ahırlarına da ikinci favori at olan Desborough hakkında tüyo almaya gittiğini eklemiş. Önceki akşam anlatıldığı gibi davrandığını inkâr etmeye kalkmamış. Kötü bir niyeti olmadığını, yalnızca ilk elden tüyo almak istediğini ifade etmiş. Kravatı kendisine gösterildiğinde ise beti benzi atmış. Maktulün elinde ne aradığı sorulduğunda ise cevap verememiş. Islak elbiseleri, o geceki fırtınada dışarıda olduğunu gösteriyor. Kurşun kaplamalı Penang-lawyer tipi bastonu da Bay Straker'in kafasındaki darbe izlerini açıklar türden. Öte yandan kendisi hiç yara almamış. Bu da maktulün elindeki bıçağın nasıl kana bulandığı sorusunu gündeme getiriyor. İşte özet olarak tüm olay böyle Watson, meseleye biraz olsun ışık tutabilirsen çok mutlu olurum."</p>

  <p>Holmes'in kendine has açık seçikliğiyle önüme serdiği durumu büyük bir ilgiyle dinlemiştim. Anlatılanların çoğuna aşina olmakla birlikte olaydaki önemlerini ve birbirleri arasındaki ilgiyi yeteri kadar kavrayamamıştım.</p>

  <p>"Straker'in, boğuşma sırasında aldığı beyin hasarından sonra kendi bıçağıyla kendini yaralamış olması mümkün değil mi?" dedim.</p>

  <p>"Mümkünden de öte kuvvetle muhtemel," dedi Holmes. "Bu durumda zanlının lehine olan noktalardan biri ortadan kalkmış oluyor."</p>

  <p>"Ama yine de polisin kafasındaki senaryonun ne olduğunu hâlâ anlayabilmiş değilim," dedim.</p>

  <p>"Korkarım oluşturdukları teori ne olursa olsun, ona ciddi itirazlar olabilir." diye cevapladı Holmes. "Polise göre, anladığım kadarıyla, Fitzroy Simpson, delikanlıyı ilaçla uyuttu, bir şekilde yedek bir anahtar ele geçirdi, ahır kapısını açtı ve atı çıkardı, koşum takımlarını giydirdi ve öylece kaçırdı. Kapıyı da açık bıraktı. Atı fundalık alana doğru sürdü. Derken, atın yetiştiricisiyle karşılaştı. Haliyle aralarında bir kavga başladı. Simpson, Straker'in kendini savunmak için kullandığı bıçağından bir yara dahi almadan ağır bastonuyla onun beynini dağıttı. Sonra da hırsız, atı gizli bir yere götürdü ya da at, boğuşma sırasında kaçtı. Eğer kaçtıysa şu an fundalık alanda dolaşıyor olmalı. İşte polisin gözünde olay böyle gerçekleşti. Evet, bu pek olası görünmüyor ama diğer senaryolar daha da zayıf. Olay yerine gittiğimde tüm bu varsayımları hızlıca gözden geçireceğim, o zamana kadar şu bulunduğumuz noktadan daha ileriye bir çıkış noktası göremiyorum."</p>

  <p>Devasa Dartmoor çemberinin ortasında bir kalkan göbeği gibi duran küçük Tavistock kasabasına vardığımızda akşam oluyordu. İstasyonda bizi iki beyefendi bekliyordu. Birisi aslan yelesi gibi saçları ve sakalı, delici açık mavi gözleriyle uzun boylu sarışın, diğeri de frak ceketi ve tozluğu, kısa favorileri ve gözlüğüyle kısa boylu, hareketli iki beyefendiydi. İkincisi meşhur spor adamı Albay Ross'tu. Diğeri ise İngiliz Dedektif Servisi'nde hızla isim yapmış Müfettiş Gregory idi.</p>

  <p>"Geldiğinize çok sevindim, Bay Holmes," dedi Albay, "Müfettiş burada yapılması gereken her şeyi yaptı, ancak zavallı Straker'in katilinin ve atımın bulunması konusunda kapalı bir nokta kalmasın istiyorum."</p>

  <p>"Taze bir gelişme oldu mu?" diye sordu Holmes.</p>

  <p>"Üzülerek belirteyim ki, pek bir gelişme olmadı," dedi Müfettiş. "Dışarıda bir araba bizi bekliyor, hiç şüphesiz, siz de karanlık bastırmadan olay yerini görmek istersiniz, onun için, dilerseniz yolda konuşmaya devam edelim."</p>

  <p>Çok geçmeden konforlu faytonumuza binmiş, tarihî Devonshire şehrinin içinden yol almaya başlamıştık. Müfettiş Gregory, vakayla iyice haşır neşir olduğundan, hemen ne biliyorsa anlatmaya başladı. Holmes ara sıra bir soru ya da yorumla araya giriyordu. Albay Ross, arkasına yaslanmış, kollarını kavuşturmuş, şapkası gözlerinin üstüne düşmüş şekilde oturuyordu. Bense bu iki dedektifin konuşmalarını can kulağıyla dinliyordum. Gregory, teorisini ayrıntılarıyla anlatıyordu. Anlatılanlar, Holmes'in trende anlattıklarının neredeyse aynısıydı.</p>

  <p>"Fitzroy Simpson'un çevresindeki ağ gittikçe daralıyor. Bence adamımız o. Fakat tabii ki kanıtlarımız tamamen dolaylı türden, yani yeni bir gelişme tamamen bu durumu değiştirebilir."</p>

  <p>"Peki ya Straker'in bıçağı?"</p>

  <p>"Düşerken kendi kendini yaraladığı neredeyse kesin."</p>

  <p>"Dostum Dr. Watson da buraya gelirken öyle düşündüğünü söylemişti. Eğer durum böyleyse, bu da Simpson'un aleyhine olur."</p>

  <p>"Şüphesiz. Üzerinde ne bir bıçak izi ne de başka bir yara izi bulundu. Kanıtlar kesinlikle onun aleyhinde. Favori atın kaybolması en çok onun işine gelirdi. Ahır nöbetçisini uyutma konusunda şüpheli, fırtınada dışarıdaymış, elinde ağır bir baston varmış, kravatı da maktulün elinde bulunmuş. Bütün bunlar bence mahkemeye çıkmak için yeter."</p>

  <p>Holmes başını salladı; "Akıllı bir avukatla tüm bu kanıtları çürütmek mümkün," dedi. "Neden atı ahırdan çıkarsın ki? Onu yaralamak niyetindeyse bunu pekâlâ ahırda da yapamaz mıydı? Cebinde bir anahtar bulundu mu? Toz afyonu ona kim sattı? Hepsinden önemlisi; onun gibi bölgeye yabancı biri, hele de öyle bir atı nereye saklayabilir? Hizmetçiden nöbetçiye iletmesini istediği kâğıt konusunda kendi açıklaması ne oldu?"</p>

  <p>"On Poundluk bir banknot olduğunu söylüyor. Cüzdanında bu on Pound bulundu. Ama söylediğiniz diğer hususlar göründükleri kadar sağlam değil Bay Holmes. Bir kere, adam bölgenin yabancısı değil. İki kez yazın Tavistock'ta kalmış. Afyon, muhtemelen Londra'dan getirilmiş. Anahtarı, işi bittikten sonra bir yerlere atmış olabilir. Atı da fundalıkta bir yerlerde bir çukurun dibine veya eski bir maden sahasına atmış olabilir."</p>

  <p>"Peki ya kravat hakkında ne söylüyor?"</p>

  <p>"Kravatın kendisine ait olduğunu, fakat kaybettiğini söylüyor. Vaka hakkında yaşanan yeni bir gelişme de onun atı ahırdan çıkaran kişi olduğuna delil sayılabilir."</p>

  <p>Holmes hemen kulak kabarttı.</p>

  <p>"Pazartesi gecesi cinayetin işlendiği noktanın bir mil kadar uzağında bir grup Çingene'nin kamp yaptığına dair izler tespit ettik. Salı günü oradan ayrılmışlardı. Simpson ve bu Çingeneler arasında bir anlaşma olduğunu varsayarsak, atı onlara teslim etmiş olamaz mı? O zaman Çingeneler atı alıp götürmüştür."</p>

  <p>"Bu kesinlikle mümkün."</p>

  <p>"Fundalıkta bu Çingeneleri aratıyorum. Ayrıca Tavistock'taki bütün ahır ve müştemilatı on mil çapında bir bölgede arattırdım."</p>

  <p>"Anladığım kadarıyla oldukça yakında bir yetiştirme çiftliği daha var, değil mi?"</p>

  <p>"Evet, bu da gözden kaçırılmaması gereken bir nokta. Onların atı Desborough da bahislerde ikinci sırada geldiği için, favori atın kaybolması onların da işine gelirdi. At yetiştiricisi Silas Brown'un da yarışa büyük miktarlarda para yatırdığı ve zavallı Straker ile arasının pek hoş olmadığı biliniyor. Ancak onun da ahırlarını araştırdım, konuyla ilgili bir bulguya rastlayamadım."</p>

  <p>"Peki ya şu Simpson'un Mapleton ahırlarıyla bir bağlantısına rastlandı mı?"</p>

  <p>"Hayır, rastlanmadı."</p>

  <p>Holmes, arkasına yaslandı ve konuşma bitti. Birkaç dakika sonra da arabacımız, yol kenarında sade, küçük, saçaklı, kırmızı tuğlalı bir villanın önünde durdu. Biraz ötede bir çayırın ötesinde gri renkli, enlemesine uzun bir müştemilat binası yer alıyordu. Diğer tüm yönlerde soluk eğreltiotlarının bronzlaştırdığı fundalığın alçak kıvrımları ufka doğru boylu boyunca uzanıyordu. Bu manzarayı yer yer Tavistock'un çan kuleleri ve batıya doğru Mapleton ahırları ve çevresindeki bir dizi ev kesintiye uğratıyordu. Holmes hariç hepimiz arabadan atlamıştık. Holmes ise hâlâ arkasına yaslanmış, başını havaya kaldırmış, ilerisindeki gökyüzüne gözlerini dikmiş, tamamen kendi iç dünyasında düşüncelere dalmıştı. Koluna dokunmamla sıçrayıp, arabadan atlaması bir oldu.</p>

  <p>Şaşkın şaşkın bakan Albay Ross'a dönerek "Bağışlayın," dedi, "hayallere dalmışım." Gözlerinde ışık, davranışlarında bastırmaya çalıştığı bir coşku vardı. Bu benim alışık olduğum bir durumdu ve sanırım yeni bir delil bulmuştu. Ama nereden ve nasıl bulduğuna dair en küçük bir fikrim yoktu.</p>

  <p>"Belki de hemen olay yerine gitmek istersiniz Bay Holmes." dedi Gregory.</p>

  <p>"Sanırım burada biraz daha kalıp detaylarla ilgili bir iki soru sorsam daha iyi olacak. Galiba Straker buraya geri getirildi, değil mi?"</p>

  <p>"Evet, üst katta yatıyor. Otopsi yarın yapılacak."</p>

  <p>"Hizmetinizde uzun yıllar çalışmıştı değil mi Albay Ross?"</p>

  <p>"Her zaman benim için mükemmel bir çalışan oldu."</p>

  <p>"Sanırım öldüğünde ceplerinde bulunanlara dair bir döküm yapmışsınızdır, Müfettiş…"</p>

  <p>"Cebinden çıkanları arzu ederseniz oturma odasında görebilirsiniz."</p>

  <p>"Çok mutlu olurum." Hep beraber ön odada, odanın ortasındaki yuvarlak bir masada toplandık. Müfettiş, kare şeklinde teneke bir kutuyu anahtarıyla açtıktan sonra, içinden çıkanları önümüze yığdı. Yığının içinde bir kutu kibrit, iki inçlik bir yağlı mum, gül ağacı kökünden bir pipo, fok derisinden yapılmış bir kese içinde yarım onsluk iri kesim Cavendish tütünü, altın zincirli gümüş bir saat, beş İngiliz altını, alüminyumdan bir kalem kutusu, birkaç kağıt ve üstünde Weiss &amp; Co. Londra yazan fildişi saplı, oldukça ince ve bükülmez bir bıçak vardı.</p>

  <p>Holmes bıçağı eline aldı ve dikkatlice inceledi, "Bu oldukça özel bir bıçak," dedi. "Üzerindeki kan izlerine bakılırsa cesedin elinde bu bıçak varmış. Watson, tabii bu bıçak senin alanına giriyor, değil mi?"</p>

  <p>"Evet, bu bizim &lsquo;katarakt bıçağı' dediğimiz bıçak." dedim.</p>

  <p>"Sanırım. İnce işler için yapılmış oldukça ince bir bıçak. Böylesine zorlu bir keşif için oldukça garip bir seçim. Üstelik katlanıp cebe atılır bir bıçak da değil."</p>

  <p>"Bıçağın keskin ucu bir mantarla kapatılmış. Bu mantarı da cesedin yanında bulduk." dedi Müfettiş. "Karısının dediğine göre bu bıçak, yatak odasında, makyaj masasının üstünde duruyormuş, Straker, odadan çıkarken onu da yanına almış. Silah olarak kötü bir seçim ama belki de o an eline geçirebildiği en iyi şey buydu."</p>

  <p>"Bu, pekâlâ mümkün. Peki ya şu kâğıtlar?"</p>

  <p>"Üç tanesi saman tüccarlarından alınmış faturalar. Bir tanesi Albay Ross'un direktiflerini içeriyor. Diğeri de Bond Caddesi'ndeki şapkacı Madam Lesurier tarafından William Derbyshire adına kesilmiş otuz yedi on beş Pound'luk bir fatura. Bayan Straker'in söylediğine göre, Derbyshire kocasının bir arkadaşıymış ve ara sıra onların adresini kullandığı oluyormuş."</p>

  <p>Holmes, faturaya bakarak "Madam Derbyshire'in biraz pahalı zevkleri varmış." dedi, "Tek bir giyecek için oldukça yüksek bir meblağ bu. Her neyse, görünüşe bakılırsa burada öğrenilecek bir şey kalmadı, artık olay yerine gidebiliriz."</p>

  <p>Oturma odasından tam çıkmıştık ki koridorda bekleyen bir kadın ileri atıldı ve Müfettiş'in kolunu tuttu. Zayıf yüzünde yabani ve sabırsız bir ifade vardı. Yaşadığı korkunun izi yüzünde bir damga gibi duruyordu:</p>

  <p>"Onları yakaladınız mı? Buldunuz mu onları?" diye inledi.</p>

  <p>"Hayır, Bayan Straker. Fakat Bay Holmes bize yardım etmek için ta Londra'dan kalkıp geldi. Elimizden gelen her şeyi yapacağız."</p>

  <p>"Sizinle bir süre önce Plymouth'ta bir açık hava partisinde karşılaşmamış mıydık, Bayan Straker?" dedi Holmes.</p>

  <p>"Hayır bayım, yanlışınız var."</p>

  <p>"Olur şey değil! Buna yemin edebilirim. Üzerinizde deve kuşu tüylü, süslü, kül rengi ipek bir kıyafet vardı."</p>

  <p>"Hiç öyle bir elbisem olmadı bayım." diye cevapladı kadın.</p>

  <p>"Ah, hay Allah!" dedi Holmes. Özür dileyerek Müfettiş'i takip etti. Fundalıkta küçük bir yürüyüşten sonra cesedin bulunduğu çukura ulaştık. Çukurun hemen yanında da paltonun asılı olarak bulunduğu çalılar vardı.</p>

  <p>"O gece hiç rüzgâr yokmuş herhalde." dedi Holmes.</p>

  <p>"Hayır, fakat şiddetli yağmur vardı."</p>

  <p>"Bu durumda palto oraya rüzgârın etkisiyle uçmamış, götürülüp bırakılmış."</p>

  <p>"Evet, çalılar üstüne serilmiş olarak bulundu."</p>

  <p>"İşte bu beni çok meraklandırdı. O günden beri herhalde burada gezinmeyen kalmamıştır. Pazartesi gecesinden bu yana buraya çok ayak basmıştır."</p>

  <p>"Hayır, çukurun yanına bir yere bir örtü serdik ve hepimiz oraya bastık."</p>

  <p>"Mükemmel."</p>

  <p>"Bu çantada Straker'in ve Fitzroy Simpson'un ayakkabılarından birer tane getirdim. Bir de Gümüş Şimşek için yapılan nallardan aldım."</p>

  <p>"Sevgili Müfettiş, kendinizi aşıyorsunuz!"</p>

  <p>Holmes çantayı aldı ve çukura indi. Örtüyü daha merkezi bir noktaya itti. Sonra yüz üstü uzanıp çamurun içindeki ayak izlerini yakından incelemeye başladı. "Vay canına!" diye bağırdı. "Bu da ne?" Elinde tuttuğu, yarısı yanmış bir kibritti. Çamura öyle bir batmıştı ki ilk bakışta bir odun parçasına benziyordu.</p>

  <p>"Nasıl oldu da onu atlayabildim?" dedi Müfettiş. Canı oldukça sıkılmıştı.</p>

  <p>"Çamurun içinde görünmez vaziyetteydi. Ben gördüm, çünkü onu arıyordum."</p>

  <p>"Nasıl? Onu mu arıyordunuz?"</p>

  <p>"Evet, bulmayı umuyordum."</p>

  <p>Botları çantadan çıkardı ve her birini yerdeki izlerle karşılaştırdı. Sonra yukarı çıktı ve sürünerek çalıların arasında dolaştı:</p>

  <p>"Korkarım başka iz yok," dedi Müfettiş. "Bölgeyi her yöne yüz yarda kadar dikkatlice inceledim."</p>

  <p>"Gerçekten mi?" dedi Holmes, başını kaldırarak. "Şimdi siz bunu söyledikten sonra saygısızlık edip bir de ben bakmayayım o zaman. Fakat karanlık basmadan önce fundalıkta küçük bir yürüyüş yapmalıyım ki yarın bölgeyi tanıyabileyim. Bu arada şans getirmesi için şu nalı da cebime atayım."</p>

  <p>Dostumun bu sakin ve sistemli çalışmasını ne zamandır izleyen Albay Ross sabırsızlıkla saatine baktı. "Siz benimle gelirseniz sevinirim Müfettiş," dedi, "Tavsiyenizi almak istediğim birkaç konu var. Özellikle de Kupanın başlangıcında atımızın adını listeden çekip çekmeme konusunda konuşmak istiyorum."</p>

  <p>"Tabii ki hayır!" diye bağırdı Holmes, kararlılıkla. "Ben olsam ismi listeden çekmezdim."</p>

  <p>Albay başıyla selamladı, "Bu fikirde olmanıza çok sevindim bayım." dedi. "Yürüyüşünüz bittiğinde bizi merhum Straker'in evinde bulabilirsiniz, oradan hep birlikte Tavistock'a gideriz."</p>

  <p>Müfettişle ikisi geri döndüler, Holmes ve ben de fundalıkta ağır ağır yürümeye başladık. Güneş, Mapleton ahırlarının arkasından batmaya başlamıştı, önümüzdeki uzun ve eğimli ova akşam güneşiyle altın sarısı bir renge bürünmüştü. Derinliklerde, soluk eğreltiotlarının üzerinde bu renk kızılımsı kahverengiye dönüşüyordu. Arazideki bu ışık oyunları, dostumun umurunda bile değildi; o çoktan en derin düşüncelere dalmıştı bile.</p>

  <p>"Şuradan gideceğiz Watson," dedi sonunda. "Şimdilik &lsquo;John Straker'i kim öldürdü?' sorusunu bir kenara bırakıp, ata ne olduğuna yoğunlaşmalıyız. Boğuşma sırasında olay yerinden kaçtığını varsayarsak, nereye gitmiş olabilir? Atlar sürü halinde yaşamayı seven yaratıklardır. Eğer kendi haline bırakıldıysa, ya King's Pyland'a dönmüş ya da Mapleton'a gitmiştir. Neden fundalıkta dolaşıp dursun ki? Zaten öyle olsa, çoktan bulunurdu. Çingeneler onu neden kaçırsın? Bu insanlar belanın adını duysalar, ortadan sıvışırlar. Polisle başları derde girsin istemezler. Böyle bir atı satmayı da düşünemezler. Onu almakla bir şey kazanamayacakları gibi, büyük de bir riske girmiş olurlar, bu apaçık ortada."</p>

  <p>"Öyleyse at nerede?"</p>

  <p>"Söylediğim gibi; ya King's Pyland'a ya da Mapleton'a gitmiş olmalı. King's Pyland'da yok. Öyleyse Mapleton'da. Bunu bir hipotez olarak alalım, bakalım bizi nereye ulaştıracak. Fundalığın bu kısmı, Müfettişin de söylediği gibi oldukça sert ve kuru. Bu istikamet doğrudan Mapleton'a çıkıyor. Gördüğün gibi ileride uzunca bir çukurluk var, Pazartesi gecesi o bölge iyice ıslanmıştır. Eğer varsayımımız doğruysa, at oradan geçmiş olmalı. Dolayısıyla izlerini arayacağımız bölge de orası."</p>

  <p>Bu konuşma sırasında tempolu bir şekilde yürümeye devam ediyorduk, çok geçmeden bahsi geçen çukura vardık. Holmes'in isteği üzerine ben sağ yakaya geçtim, Holmes de sol yakayı aldı. Elli adım atmamıştım ki, Holmes'in çığlığını duydum. Bana doğru el sallıyordu. Yanına gittiğimde önündeki yumuşak zeminde at izlerinin düz bir çizgi halinde uzandığını gördüm, üstelik izler, cebine koyduğu nalla da birebir örtüşüyordu.</p>

  <p>"Şimdi anladın mı hayal gücünün önemini?" dedi Holmes, "Gregory'nin sahip olmadığı şey de tam bu. Ne olmuş olabileceğini hayal ettik, varsayımımıza göre hareket ettik ve varsayımımız doğrulandı. Haydi ilerleyelim."</p>

  <p>Çamurlu zemini geçtik ve çeyrek mil kadar kuru, yoğun çimenlikli bir bölgeye geldik. Derken zemin yeniden eğim kazandı ve yeniden izlerle karşılaştık. Yarım mil kadar izleri kaybettik, yeniden bulduğumuzda Mapleton'a oldukça yaklaşmıştık. Onları yine ilk gören Holmes oldu ve zafer sevinciyle durup bana gösterdi. At izinin yanında bir de insan izi görünüyordu.</p>

  <p>"Daha önce at yalnızdı," diye bağırdım.</p>

  <p>"Kesinlikle. Önce yalnızdı. Vay canına, bu da ne?"</p>

  <p>İkili iz, sert bir dönüşle yeniden King's Pyland'a doğru yöneldi. Holmes ıslık çaldı ve izlerin peşinden biz de döndük. Onun gözleri izler üzerindeydi, bense biraz yan tarafa bakınca, izlerin yeniden geri dönüp eski istikametimize gittiğini şaşkınlıkla fark ettim.</p>

  <p>İzleri gösterince "Yaşa Watson, bizi uzun bir yürüyüşten kurtardın. Az kaldı kendi izlerimiz üzerinden geri dönüyorduk. Dönüş izlerini takip edelim hadi."</p>

  <p>Çok fazla gitmedik. İzler, Mapleton'un kapılarına kadar uzanan asfalt zeminde bitti. Biz biraz yaklaşınca bir seyis, kapılardan bize doğru koşarak geldi:</p>

  <p>"Gidin buradan! Burada serserilere yer yok." dedi.</p>

  <p>"Sadece bir soru sormak istemiştim," dedi Holmes, elini yelek cebine sokarak:</p>

  <p>"Patronunuz Bay Silas Brown'u yarın sabah beşte görmeye gelsem çok mu erken olur?"</p>

  <p>"Ah! Bakın o saatte gezecek birisi varsa o da Bay Brown'dır. Her zaman ilk kalkan o olur. Ama işte, sorularınıza bizzat cevap vermek üzere zaten kendisi de geliyor. Hayır bayım, hayır, paranıza dokunduğumu görürse en iyi ihtimalle işimden olurum. Dursun, belki sonra alırım."</p>

  <p>Sherlock Holmes, cebinden çıkardığı yarım kronu yeniden usulca içeri sokarken, sert görünüşlü ihtiyar bir adam, elinde binici kırbacıyla uzun adımlarla dışarı fırladı:</p>

  <p>"Ne oluyor Dawson?" diye bağırdı. "Çene çalmayı bırak! İşine dön! Size gelince, ne şeytanlık peşindesiniz?"</p>

  <p>Holmes, en tatlı ses tonuyla cevap verdi: "Sizinle on dakika görüşmek istiyoruz nazik bayım."</p>

  <p>"Her önüme gelenle konuşacak vaktim yok benim. Buralarda yabancı istemiyoruz. Çabuk toz olun, yoksa köpeğim ayaklarınıza dalacak!"</p>

  <p>Holmes öne doğru eğildi ve eğiticinin kulağına bir şeyler fısıldadı. Adam duydukları karşısında küplere bindi:</p>

  <p>"Yalan bu!" diye bağırdı, "İğrenç bir yalan!"</p>

  <p>"Çok güzel. Konuyu burada, herkesin önünde mi tartışacağız, yoksa odanıza mı geçelim?"</p>

  <p>"Peki, dilerseniz içeri geçelim."</p>

  <p>Holmes gülümsedi. "Seni yalnızca birkaç dakika bekleteceğim, Watson," dedi. "Pekâlâ Bay Brown, hizmetinizdeyim."</p>

  <p>Yirmi dakika geçmişti ki daha onlar içeriden çıkmadan yelkenler suya indi. O kadar kısa sürede Silas Brown'un yüzünde gördüğüm değişikliği başka yerde görmemiştim. Yüzü solmuş, kül gibi olmuştu, alnı boncuk boncuk ter içinde kalmıştı. Elindeki kırbaç, rüzgâr önündeki ağaç dalı gibi titriyordu. O zorba, kendinden emin tavırları gitmiş, sahibinin peşinden giden bir köpek gibi dostumun ardına düşmüştü.</p>

  <p>"Söylediklerinizi harfiyen yerine getireceğim, hepsini ama hepsini!" dedi.</p>

  <p>Holmes, etrafına bakarak "Hata olmamalı," dedi. Silas, Holmes'in gözlerindeki tehdit dolu ifadeyi görünce daha da sindi:</p>

  <p>"Hayır, hayır, hata olmayacak. Orada olacak. Öncelikle değiştireyim mi, yoksa…"</p>

  <p>Holmes biraz düşündükten sonra kahkahayı patlattı, "Hayır, hayır," dedi, "ben sana yazacağım. Oyun yok, unutma, yoksa…!"</p>

  <p>"Bana güvenebilirsiniz, gerçekten!"</p>

  <p>"Evet, sanırım güvenebilirim. Pekâlâ, yarın benden haber alacaksınız." Kendisine uzanan titreyen eli umursamadan topukları üzerinde geri döndü. Yeniden King's Pyland'a doğru yola çıktık.</p>

  <p>Holmes dönüş yolunda söze girdi; "Zorbalık, korkaklık ve sinsiliğin böylesine birleştiği Silas Brown gibi biriyle çok nadir karşılaşmışımdır."</p>

  <p>"Demek at ondaymış…"</p>

  <p>"Esti, gürledi ama o sabahki yaptıklarını öyle ayrıntısıyla anlattım ki onu izlediğimi sandı. İzlerin arasındaki garip, köşeli ayakuçlarını herhalde fark ettin. Ayağındaki botlar o izlerle birebir örtüşüyordu. Yine bunu ondan başkası da yapmaya cesaret edemezdi zaten. Adeti olduğu üzere yine sabah herkesten önce kalktığını, fundalıkta bir atın başıboş gezdiğini fark ettiğini ona görmüş gibi anlattım. Nasıl merak edip yanına gittiğini, alnında ona adını veren beyaz lekeyi görünce şaşırdığını bir bir sıraladım. Parasını yatırdığı atı geçebilecek tek atı ellerinin altında bulmak onun için büyük bir şanstı. İlk tepki olarak onu King's Pyland'a götürmeyi düşündüğünü ve oraya yöneldiğini, fakat son anda şeytana uyup, yarış bitinceye kadar onu Mapleton'a saklamaya karar verdiğini anlattım. Ona her şeyi detaylarıyla anlatınca, her şeyi unuttu, kendi postunun derdine düştü."</p>

  <p>"Fakat onun ahırları da arandı?"</p>

  <p>"Onun gibi bir ihtiyar kurtta ne numaralar vardır kim bilir…"</p>

  <p>"Ama atı onun ellerinde bırakmaktan çekinmiyor musun? Ona zarar vermek için ihtiyarın her türlü nedeni var…"</p>

  <p>"Sevgili dostum, merak etme, ona gözü gibi bakacaktır. Atın kılına bile zarar gelmeyecek. Kendisini affettirmek için tek şansı bu."</p>

  <p>"Albay Ross, ne şekilde olursa olsun, affedici bir adam izlenimi vermedi bana."</p>

  <p>"İşi Albay Ross'a bırakacak değilim. Benim kendime has yöntemlerim var. Neyi ne kadar az ya da çok anlatacağıma ben karar veririm. Serbest çalışıyor olmanın avantajı da bu işte. Sen de fark ettin mi bilmem, Watson, fakat Albay'ın tavrı bana biraz ukalâca geldi. Bunun karşılığında biraz olsun eğlenme sırası bende. Sakın ona attan bahsetme."</p>

  <p>"Elbette, sen izin vermeden söylemem."</p>

  <p>"Ve tabii ki John Straker'i kimin öldürdüğü sorusunun yanında bütün bunlar hiç kalıyor."</p>

  <p>"Sen de asıl buna eğileceksin, değil mi?"</p>

  <p>"Tam tersine, gece treniyle Londra'ya dönüyoruz."</p>

  <p>Dostumun bu sözleri üzerine yıldırım çarpmışa dönmüştüm. Yalnızca birkaç saattir Devonshire'deydik ve oldukça parlak başlayan bir araştırmayı yarıda bırakması inanılır gibi değildi. Merhum Straker'in evine varıncaya kadar ağzından tek bir kelime dahi alamadım. Geldiğimizde Albay ve Müfettiş salonda bizi bekliyorlardı.</p>

  <p>"Arkadaşım ve ben gece ekspresiyle dönüyoruz," dedi Holmes, "Güzelim Dartmoor havasını teneffüs etmiş olduk."</p>

  <p>Müfettişin gözleri fal taşı gibi açıldı, Albay da alaycı bir şekilde dudak büktü:</p>

  <p>"Demek zavallı Straker'in katilini bulmaktan ümidinizi kestiniz."</p>

  <p>Holmes, omuz silkti, "Önümüzde ciddi engeller var," dedi. "Ancak, Salı günü atınızın geri dönerek start alacağına olan inancım hâlâ oldukça güçlü. Lütfen o gün için jokeyinizi hazır tutun. Bay John Straker'in bir fotoğrafı varsa alabilir miyim?"</p>

  <p>Müfettiş elindeki zarfın içinden bir fotoğraf çıkarıverdi ve Holmes'a uzattı.</p>

  <p>"Sevgili Gregory, tüm isteklerimi hemen karşılıyorsun. Eğer biraz beklerseniz, gidip hizmetçi kıza bir şey sormak istiyorum."</p>

  <p>Holmes dışarı çıkınca Albay Ross, "Londralı danışmanımızın beni hayal kırıklığına uğrattığını söylemeliyim." deyiverdi, "Geldiğinden beri bir adım ileriye gitmiş değiliz."</p>

  <p>"En azından atınızın koşacağını söyledi ya…" dedim.</p>

  <p>"Evet söyledi," dedi Albay, omuz silkerek, "ama atımı getirmesini tercih ederdim."</p>

  <p>Holmes odaya girdiğinde tam da onu savunacak bir şeyler söylemek üzereydim.</p>

  <p>"Pekâlâ baylar," dedi Holmes, "Tavistock'a gitmek için hazırım."</p>

  <p>Biz arabaya binerken, ahırda çalışan gençlerden biri kapıyı bizim için tuttu. Holmes birden aklına bir şey gelmiş gibi eğildi ve gencin koluna dokundu:</p>

  <p>"Çayırda otlayan birkaç koyununuz var, onlara kim bakıyor?" dedi.</p>

  <p>"Ben bakıyorum efendim."</p>

  <p>"Son günlerde onlarda bir gariplik gördün mü?"</p>

  <p>"Aslında pek bir şey görmedim efendim, yalnız, üç tanesi biraz aksıyor."</p>

  <p>Kıkırdayıp ellerini ovuşturmasından, Holmes'in oldukça sevindiği görülüyordu:</p>

  <p>"Tam isabet Watson, tam isabet!" dedi Holmes, kolumu çimdikleyerek, "Gregory, koyunlarda çıkan bu salgına dikkat etmeni öneririm. Gidelim Arabacı!"</p>

  <p>Albay Ross, dostuma karşı duyduğu güvensizliği gösteren bakışlarla dikiliyordu, ama Müfettiş'in bakışları merak doluydu.</p>

  <p>"Bunun önemli olduğunu düşünüyor musunuz?"</p>

  <p>"Hem de çok."</p>

  <p>"Özellikle dikkatimi çekmek istediğiniz bir nokta var mı?"</p>

  <p>"Köpeğin o geceki garip davranışları…"</p>

  <p>"O gece köpek bir şey yapmamış…"</p>

  <p>"Garip olan da bu ya…" dedi Sherlock Holmes.</p>

  <p>Dört gün sonra Holmes ve ben yeniden trendeydik. Winchester'daki Wessex Kupası'nı izlemeye gidiyorduk. Albay Ross, anlaştığımız gibi bizi istasyonun dışında karşıladı ve arabasıyla şehrin dışındaki yarış sahasına götürdü. Vakur bir yüzü vardı, davranışları ise aşırı soğuktu.</p>

  <p>"Hâlâ atımdan bir iz yok," dedi.</p>

  <p>"Sanırım onu görseniz hemen tanırdınız, değil mi?" diye sordu Holmes.</p>

  <p>Albay çok sinirlenmişti. "Yirmi yıldır yarış dünyasındayım, böylesi bir soruya hiç muhatap olmadım." dedi. "Beyaz alnı ve alacalı ön ayaklarıyla bir çocuk bile Gümüş Şimşek'i tanır."</p>

  <p>"Bahisler ne durumda?"</p>

  <p>"İşin garip tarafı da burada. Düne kadar bire on beş veriyordu, şimdi ise o kadar düştü ki bire üç bile vermesi zor."</p>

  <p>"Hmm, birileri bir şeyler biliyor, bu kesin."</p>

  <p>Araba, tribünlerin yakınındaki kapalı alana geldiğinde, girişleri görmek için tabelaya baktım:</p>

  <p><span class="t18">&nbsp;</span></p>

  <p><span class="t18">Wessex Kupas</span><span class="t18">ı</span></p>

  <p><span class="t18">Yeni Parkur (2700 m)</span></p>

  <p><span class="t18">Bay Heath Newton'un "Siyahi" si (K</span><span class="t18">ı</span><span class="t18">rm</span><span class="t18">ı</span><span class="t18">z</span><span class="t18">ı</span> <span class="t18">kep, bordo ceket.)</span></p>

  <p><span class="t18">Albay Wardlaw'</span><span class="t18">ı</span><span class="t18">n "Kavgac</span><span class="t18">ı</span><span class="t18">"s</span><span class="t18">ı</span> <span class="t18">(Pembe kep, mavi ve siyah ceket.)</span></p>

  <p><span class="t18">Lord Backwater'in "Desborough"u (Sar</span><span class="t18">ı</span> <span class="t18">kep ve kolluk.)</span></p>

  <p><span class="t18">Albay Ross'un "Gümü</span><span class="t18">ş</span> <span class="t18">Ş</span><span class="t18">im</span><span class="t18">ş</span><span class="t18">ek"i (Siyah kep, k</span><span class="t18">ı</span><span class="t18">rm</span><span class="t18">ı</span><span class="t18">z</span><span class="t18">ı</span> <span class="t18">ceket.)</span></p>

  <p><span class="t18">Balmoral Dükü'nün "</span><span class="t18">İ</span><span class="t18">ris"i (Sar</span><span class="t18">ı</span> <span class="t18">ve siyah çizgiler.)</span></p>

  <p><span class="t18">Lord Singleford'un "Rasper"i (Mor kep, siyah kolluk.)</span></p>

  <p><span class="t18">&nbsp;</span></p>

  <p>"Ekürimizi bırakıp bütün umudumuzu sizin sözünüze bağlamıştık," dedi Albay, "O da ne? Gümüş Şimşek yazıyor!"</p>

  <p>"Gümüş Şimşek'e karşı beşe dört!" sesleriyle meydan inledi. "Gümüş Şimşek'e karşı beşe dört! Desborough'a karşı beşe on beş! Beşe dört ganyan!"</p>

  <p>"Bakın yarışa katılan numaraları kaldırdılar." diye atıldım, "Altısı da orada!"</p>

  <p>"Altısı mı? Öyleyse benim atım da koşuyor!" diye bağırdı Albay, büyük bir coşkuyla. "Ama onu göremiyorum, benim renklerim geçmedi."</p>

  <p>"Beş tanesi geçti, bu o olmalı."</p>

  <p>Ben bunları söylerken, tartı yerinden, güçlü doru bir at çıkarak önümüzden geçti. Sırtında Albay'ın o çok meşhur kırmızı-siyah renklerini taşıyordu.</p>

  <p>Albay, "Bu benim atım değil!" diye bağırdı. Bu yaratığın vücudunda bir tek beyaz kıl bile yok. Nedir bu yaptığınız Bay Holmes?"</p>

  <p>Dostum hiç istifini bozmadan "Pekâlâ, bırakın da ne yapacağını görelim." dedi, sonra da dürbünümden yarışı izlemeye başladı. "Harika! Mükemmel bir çıkış!" diye haykırdı. "İşte geliyorlar, köşeyi dönecekler!"</p>

  <p>Bulunduğumuz yerden atlar mükemmel görünüyordu. Altı at, birbirine o kadar yakın koşuyordu ki, üstlerine bir halı serseniz hepsini kapatacaktı. Yarışın ortalarında, Mapleton'un sarısı öne geçti. Sonra bize yaklaşırlarken, Albay'ın atı, Desborough'u geçmeyi başardı ve üstelik altı boy da fark attı. Balmoral dükünün İris'i ancak uzak ara üçüncü olabildi.</p>

  <p>Albay, eliyle gözleri üstünden bir kavis çizerek "Öyle ya da böyle, yarışı ben aldım," dedi, "Ama itiraf edeyim ki bu işten hiçbir şey anlamadım. Sizce de bu gizem yeteri kadar uzun sürmedi mi Bay Holmes?"</p>

  <p>"Tabii ki Albay, her şeyi anlayacaksınız. Fakat önce hep beraber gidip ata bir bakalım… Hah, işte burada!" dedi. Tartı bölümüne doğru yolumuza devam ettik. Bu bölüme yalnızca at sahipleri ve onların yakınları girebiliyordu. "Tek yapmanız gereken, yüzünü ve bacaklarını alkolle silmek. Eski Gümüş Şimşek tekrar karşınızda."</p>

  <p>"Beni hayretten hayrete düşürüyorsunuz!"</p>

  <p>"Onu bir fakirin elinde buldum ve görünüşünü hiç bozmadan koşsun istedim."</p>

  <p>"Sevgili bayım, harikalar yarattınız. At çok sağlıklı ve zinde gözüküyor. Hayatında hiç bu kadar iyi koşmamıştı. Yeteneklerinizden kuşkuya düştüğüm için size bin kez özür borçluyum. Atımı bulmakla bana çok büyük bir iyilik yaptınız. John Straker'in katiline de bir el atarsanız, çok daha büyük bir iyilik yapmış olursunuz."</p>

  <p>"El attım zaten," dedi Holmes sakince.</p>

  <p>Albay ve ben merakla ona doğru baktık:</p>

  <p>"Onu buldunuz mu? Nerede o zaman?"</p>

  <p>"Burada."</p>

  <p>"Burada mı? Nerede?"</p>

  <p>"Şu anda yanımda, benimle beraber."</p>

  <p>Albay öfkeden kıpkırmızı oldu, "Size çok şey borçlu olduğumun farkındayım Bay Holmes," dedi, "fakat şu söylediğiniz ya çok kötü bir şaka ya da bir hakaret."</p>

  <p>Sherlock Holmes güldü, "Sizi temin ederim ki cinayetle sizi ilişkilendirmek gibi bir kastım yoktu Albay," dedi, "katil hemen arkanızda duruyor." İlerledi ve elini cins atın parlak boynuna koydu.</p>

  <p>Albay ve ben hep bir ağızdan bağırdık; "At mı?"</p>

  <p>"Evet, at! Ancak bunu meşru müdafaa amacıyla yaptığını ve John Straker'in asla güveninize layık biri olmadığını söylesem belki atınızın suçu biraz hafifler… Neyse, zil çalıyor, sonraki yarışta da bir şeyler kazanabilmeyi umuyorum, ayrıntılı açıklamayı şimdilik daha uygun bir zamana erteliyorum."</p>

  <p>Londra'ya dönüş yolunda yataklı trenin bir köşesinde kendimize yer bulduk ve sanıyorum Albay Ross ve benim için yolculuk epey kısa geldi. Zira dostum, yol boyu Dartmoor'daki yetiştirme çiftliğinde Pazartesi gecesinden beri olan biten her şeyi sanki kendi görmüş gibi tek tek anlattı:</p>

  <p>"İtiraf ediyorum," dedi, "gazete haberlerinden edindiğim bilgilerle kurduğum tüm teoriler yanlış çıktı. Sadece belli başlı detaylara eğilmeleri onların da gerçeği görmesini engelledi. Devonshire'e giderken, aleyhindeki delilleri yeterli bulmamakla beraber, suçlunun gerçekten Fitzroy Simpson olduğuna inanmıştım. Arabayla Straker'in evine vardığımızda, o akşam çalışanlara yedirilen baharatlı koyun etinin anlamı birden zihnimde belirdi. Hepiniz arabadan indiğiniz halde arabada oturur vaziyette bir süre beklediğimi hatırlıyor olmalısınız. O sırada böylesine açık bir kanıtı nasıl olup da atladığıma şaşıyordum."</p>

  <p>Albay söze girdi; "Hâlâ bunun ne demek olduğunu anlamış değilim."</p>

  <p>"Bu kafamda kurduğum sebep sonuç zincirinin ilk halkasıydı. Toz afyonun kendine has bir tadı vardır. Rahatsız edici değildir ama fark edilmemesi imkânsızdır. Sıradan bir yemeğe katıldığında, tadan kişi kesinlikle onu fark edecek ve daha fazla yemeyecektir. Baharat, bu tadı gizleyecek en ideal şeydi. Fitzroy Simpson'un, Straker'in evinde o akşam baharatlı bir yemeğin servis edilmesini sağlaması veya böyle bir yemeğin çıktığı bir akşam elinde toz afyonla gelmesi akıldan uzak bir ihtimal olurdu. Böyle bir şey düşünülemez. Daha bu noktadan, Simpson'u elemek mümkündü. Hemen şüphenin odağına o akşam yemek olarak baharatlı koyun eti seçimini yapabilecek iki kişiyi, Straker ve eşini yerleştirdim. Afyon, nöbetçinin yemeği hazırlanıp da bir kenara koyulduğunda katılmıştı, çünkü diğerlerinde böyle bir etki görülmedi. Peki hizmetçi kız görmeden o tepsiye kim müdahale etmiş olabilirdi?</p>

  <p>Bu soruya cevap vermeden önce, köpeğin sessizliği dikkatimi çekti, zira doğru bir çıkarım her zaman diğerlerini tetikler. Simpson olayı nedeniyle ahırlarda bir köpek olduğunu biliyordum, fakat birileri içeri girip bir atı dışarı çıkarmış, köpek havlayıp da yukarıda yatan iki delikanlıyı uyandırmamıştı. Belli ki gece ziyaretçisi, köpeğin tanıdığı biriydi.</p>

  <p>Artık ahırlara gidip Gümüş Şimşek'i çıkaranın John Straker olduğuna ikna olmuştum, ya da neredeyse ikna olmuştum. Peki niyeti neydi? Tabii ki kötü bir niyetti bu, yoksa neden kendi çalışanının yemeğine ilaç katsındı? Yine de nedenini hâlâ anlamamıştım. Daha önce de eğiticilerin rakip atlara para yatırıp, hile ile kendi atlarının kazanmasını engellediklerini ve bu yolla ciddi paralar kazandıklarını duymuştum. Bunu bazen jokeyle yaparlar, bazen de daha kesin ve radikal yollar seçerler. Peki buradaki etken neydi? Maktulün cebinden çıkanların beni bir sonuca ulaştıracağını umuyordum.</p>

  <p>Öyle de oldu. Maktulün elinde bulunan o özel bıçağı unutmuş olamazsınız; aklı başında hiç kimse silah olarak öyle bir bıçak seçmez. O bıçak, Dr. Watson'un da dediği gibi, cerrahide en hassas operasyonlar için kullanılan bir alettir. O gece de yine böylesine hassas bir operasyon için kullanılacaktı. Albay Ross, siz de at yarışları konusundaki engin tecrübelerinizden bilirsiniz, atın kaba etinden tendonlarına cilt altından atılacak ufak bir kesikle, hiçbir iz bırakmadan onu sakat bırakmak mümkündür. Böyle bir işlem yapıldığında at, hafifçe aksayacaktır, bu aksama da yoğun egzersize ya da romatizmaya yorulacak ve asla hile olarak düşünülmeyecektir."</p>

  <p>"Hain! Alçak herif!" diye bağırdı Albay.</p>

  <p>"John Straker'in atı neden fundalığa götürdüğü şimdi anlaşılıyor, değil mi? Böylesine güçlü bir hayvan, bıçağın ucunu etinde hissettiği anda, en ağır uykucuları bile çığlığıyla uyandırabilirdi. Bunu açık havada yapmak kesinlikle şarttı."</p>

  <p>Albay haykırdı, "Ne kadar da körmüşüm! Demek bu yüzden oraya mum ve kibrit götürdü."</p>

  <p>"Kesinlikle… Fakat şansım varmış ki eşyalarını incelediğimde yalnız suçun işlenme yöntemini değil, aynı zamanda buna sevk eden sebepleri de anlamış oldum. Hepimiz bu dünyada yaşıyoruz Albay, insanlar başkalarına ait faturaları ceplerinde taşımazlar. Zaten kendimizinkiler bize yeter de artar bile. Bunu düşünerek Straker'in iki ayrı hayat yaşadığını, ikinci bir adresi daha olduğunu anladım. Faturanın içeriğine bakılırsa işin içinde bir de kadın vardı ve bu kadın pahalı zevklere sahipti. Sizin gibi çalışanlarına karşı cömert bir patronun elemanı olsa bile, kimse bir giysiye öyle yirmi Gine'yi kolay kolay ödemez. Bayan Straker'e öyle bir giysisi olup olmadığını öğrenmek için zarf atmıştım, anladım ki o giysi onun eline geçmemiş. Şapkacının adresini not etmiştim. Oraya Bay Straker'in resmiyle gidersem şu gizemli Bay Derbyshire'in de kim olduğunu öğrenebileceğimi hissetmiştim.</p>

  <p>Gerisi zaten çorap söküğü gibi geldi. Straker atı o çukura götürmüştü. Böylece mumun ışığı uzaktan görünmeyecekti. Simpson, bölgeden ayrılırken kravatını düşürmüş olacaktı. Straker de bir sebeple, belki de atın bacağını bağlamak için bu kravatı yanına aldı. Çukura inince atın arkasına geçti ve kibriti çaktı. O anda hayvan ürktü ve kötü bir şeylerin olacağına dair hayvansal içgüdüleriyle çifte atarak, çelik nallarını Straker'in alnında patlattı. Adam yağan yağmura rağmen işini kolay yapmak için zaten paltosunu çıkarmıştı. Darbenin tesiriyle yere düşerken elindeki bıçak da baldırını boydan boya yardı. Yeterince açık oldu mu?"</p>

  <p>"Mükemmel!" diye bağırdı Albay, "Mükemmel! Sanki siz de oradaydınız!"</p>

  <p>"Yaptığım son kestirim ise, ne yalan söyleyeyim, epey sağlamdı. Straker gibi kurnaz bir adam prova yapmadan böyle bir tendon operasyonuna kalkışmış olamazdı. Peki bu provayı ne üzerinde yapacaktı? Gözüm koyunlara takılıp da sorduğum soruya o cevabı alınca, varsayımımın doğru olduğunu şaşırarak anladım.</p>

  <p>Londra'ya döndüğümde şapkacıyı buldum. Resmi gösterdim, hemen tanıdı. Resimdekinin Derbyshire adında çok iyi bir müşterisi olduğunu, Bay Derbyshire'in pahalı giysilere düşkün oldukça alımlı bir eşi olduğunu söyledi. Bu bayanın Bay Straker'i boğazına kadar borç batağına sürüklediğinden hiç kuşkum yok. Adam da bu durumdan kurtulmak için böylesine çirkin bir yönteme başvurdu."</p>

  <p>"Her şeyi açıkladınız ama bir şey hâlâ gizemini koruyor," dedi Albay, "peki ya at neredeydi?"</p>

  <p class="p9">"Ha, o mu? O da fırlayıp kaçtı tabii. Komşularınızdan biri, sağ olsun, onu himaye etmiş. Artık bu konuda affedici olmak lazım. Yanılmıyorsam, Clapham ayrımına geldik, on dakikaya kalmaz Victoria'ya varmış oluruz. Eğer daireme kadar gelip bir puromu içerseniz Albay, orada ilginizi çekecek başka ayrıntıları da memnuniyetle anlatırım."</p>

  <p class="p9">&nbsp;</p>
</body>
</html>
