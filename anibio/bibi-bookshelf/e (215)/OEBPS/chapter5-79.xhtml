<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-79">
<div class="html5_section">
				<h1>SEVDALI</h1>

				<p>Gönül sende, göz yolda kaldı;</p>
				<p>Ne postacı semtime uğrar,</p>
				<p>Ne turnalar selâm getirir;</p>
				<p>Vefasız çıktın Beşiktaşlım.</p>
				
				<p class="margin">Katlanmaksa katlanıyorum,</p>
				<p>Kimselere belli etmeden.</p>
				
				<p class="margin">İyi kötü bir iş tutmuşum;</p>
				<p>Acısı tatlısı hepsi bir.</p>
				<p>Ha Ankara, ha Çemişkezek;</p>
				<p>Senden uzak olduktan sonra.</p>
				
				<p class="margin">Nerde olsa yaşıyor insan;</p>
				<p>Nerde olsa bir gün ölmek var.</p>
				<p>Sen ilk aşkım, ilk gözağrımsın;</p>
				<p>Dünyalara değişmem seni.</p>
				<p>Keyfimden uçtuğum oluyor,</p>
				<p>Rüyama girdiğin geceler.</p>
				
				<p class="margin">Bayram sabahı bile olsa,</p>
				<p>Sensiz doğan günü n’eyleyim!</p>
				</div>
  </body>
</html>