<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2-16">
<div class="html5_section">
				<h1>ÖLÜMDEN BETER</h1>

				<p>Bütün güzelliğiyle gece çırılçıplaktı;</p>
				<p>Yıldızlarıyla sema gül dolu bir kucaktı,</p>
				<p>Dünya saadet tüten neşeli bir ocaktı.</p>
				<p>Bütün güzelliğiyle gece çırılçıplaktı;</p>
				<p>Ve bir ses; “–Bülbül böyle bir gece öter!” dedi.</p>
				
				<p class="margin">Bir gelin odasıydı; altın, gümüş şamdanlar;</p>
				<p>Kızı süslemek için itişip kakışanlar;</p>
				<p>Tebessüm fısıldayan gözlerle bakışanlar.</p>
				<p>Bir gelin odasıydı; altın, gümüş şamdanlar;</p>
				<p>Bir siyah perde indi, aynı ses “Yeter!” dedi.</p>
				
				<p class="margin">Koynumda, fakat neden, neden bu tatsız vücut?</p>
				<p>Her busesi bir diken, can alıcı bir “Unut!”</p>
				<p>Bu mudur bana Rabbim, bu mudur bana mev’ut?</p>
				<p>Koynumda, fakat neden, neden bu tatsız vücut?</p>
				<p>O ses bana: “–Vay, halin ölümden beter!” dedi.</p>
				
				<p class="cite">(<em>Servet-i Fünûn</em>, 18 Haziran 1931)</p>
				</div>
  </body>
</html>