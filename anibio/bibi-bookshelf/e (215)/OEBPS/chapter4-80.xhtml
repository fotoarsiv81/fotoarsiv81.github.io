<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4-80">
<div class="html5_section">
				<h1>BİR ŞEY<a class="si-noteref epub-type_noteref" href="#f19" id="ref_f19">19</a></h1>

				<h1 class="subtitle">I</h1>
				
				<p class="margin">Bir şey ki hava gibi ekmek gibi su gibi</p>
				<p>Lâzım insana lâzım onsuz yaşanılmıyor</p>
				<p>Ana baba gibi dost gibi yavuklu gibi</p>
				<p>Kalp titremeden göz yaşarmadan anılmıyor.</p>
				
				<p class="margin">Bir şey ki gözümüzde memleket kadar aziz</p>
				<p>Aşk ettiğimiz kendimize dert ettiğimiz</p>
				<p>Adını çocuklarımıza bellettiğimiz</p>
				<p>Bir şey ki artık hasretine dayanılmıyor.</p>
				
				<h1 class="subtitle">II</h1>
				
				<p class="margin">Bir şey daha var yürekler acısı</p>
				<p>Utandırır insanı düşündürür</p>
				<p>Öylesine başka bir kalp ağrısı</p>
				<p>Alır beni tâ Bursa’ya götürür.</p>
				
				<p class="margin">Yeşil Bursa’da konuk bir garip kuş</p>
				<p>Otur denmiş oracıkta oturmuş</p>
				<p>Tâ yüreğinden bir türkü tutturmuş</p>
				<p>Ne güzel şey dünyada hür olmak hür</p>
				
				<p class="margin">Benerci, Jokond, varan üç Bedrettin</p>
				<p>Hey kahpe felek ne oyunlar ettin</p>
				<p>En yavuz evlâdı bu memleketin</p>
				<p>Nâzım ağbey hapislerde çürür.</p>
				
				<p class="cite">(<em>Yaprak</em>, 1 Mayıs 1950)</p>
				
				
				</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text">. Bu şiirin ilk bölümü <em>Sanat ve Edebiyat Gazetesi</em>’nde (20 Eylül 1947) basılmış; sonra tümü <em>Yaprak</em> (1 Mayıs 1950), <em>Yeni Dergi</em> (Eylül 1967), <em>Yeni A</em> (Aralık 1973) ve <em>Milliyet Sanat Dergisi</em>’nde (1982) yayımlanmıştır. (A.B.)	</span></div>
				</div>
  </body>
</html>