<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-42">
<div class="html5_section">
				<h1>BUGÜN HAVA GÜZEL</h1>

				<p>Bugün hava güzel,</p>
				<p>Bugün içim içime sığmıyor.</p>
				<p>Annemden mektup aldım,</p>
				<p>Memlekette gibiyim.</p>
				<p>Allah’a çok şükür karnım tok;</p>
				<p>Elimi uzatsam kahve fincanı dudaklarımdadır.</p>
				<p>Kuşlar kaçmıyor benden;</p>
				<p>Bir güvercin kanadında okşuyorum</p>
				<p>Göklerin maviliğini.</p>
				<p>Serçelerin cıvıltısıyla siniyor içime</p>
				<p>Ağaçların yeşilliği.</p>
				<p>Bulutların ipek gölgesi</p>
				<p>Çocukların yüzünde hışırdıyor.</p>
				<p>Çember çeviriyorum çocuklarla beraber</p>
				<p>Elime amber almadan.</p>
				<p>Düşüncelerimi nura garkeden güneşe sor,</p>
				<p>Bu nisan rüzgârı da şahadet eder,</p>
				<p>Bütün insanları kardeş biliyorum,</p>
				<p>Cümlenin sağlığına duacıyım.</p>
				<p>Şayet ölürsem,</p>
				<p>Helâllaşmaya vakit kalmadan,</p>
				<p>Hatırdan çıkarmayın beni;</p>
				<p>Dünyaya benden selâm olsun,</p>
				<p>Her nefes alıp verişiniz.</p>
				
				<p class="cite">(<em>Varlık</em>, 15 Haziran 1940)</p>
				</div>
  </body>
</html>