<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-24">
<div class="html5_section">
				<h1>DESEM Kİ...</h1>

				<p>Desem ki vakitlerden bir Nisan akşamıdır,</p>
				<p>Rüzgârların en ferahlatıcısı senden esiyor,</p>
				<p>Sende seyrediyorum denizlerin en mavisini,</p>
				<p>Ormanların en kuytusunu sende gezmekteyim,</p>
				<p>Senden kopardım çiçeklerin en solmazını,</p>
				<p>Toprakların en bereketlisini sende sürdüm,</p>
				<p>Sende tattım yemişlerin cümlesini.</p>
				
				<p class="margin">Desem ki sen benim için,</p>
				<p>Hava kadar lâzım,</p>
				<p>Ekmek kadar mübarek,</p>
				<p>Su gibi aziz bir şeysin;</p>
				<p>Nimettensin, nimettensin!</p>
				<p>Desem ki...</p>
				<p>İnan bana sevgilim inan,</p>
				<p>Evimde şenliksin, bahçemde bahar;</p>
				<p>Ve soframda en eski şarap.</p>
				<p>Ben sende yaşıyorum,</p>
				<p>Sen bende hüküm sürmektesin.</p>
				<p>Bırak ben söyleyeyim güzelliğini,</p>
				<p>Rüzgârlarla, nehirlerle, kuşlarla beraber.</p>
				<p>Günlerden sonra bir gün,</p>
				<p>Şayet sesimi farkedemezsen,</p>
				<p>Rüzgârların, nehirlerin, kuşların sesinden,</p>
				<p>Bil ki ölmüşüm.</p>
				<p>Fakat yine üzülme, müsterih ol;</p>
				<p>Kabirde böceklere ezberletirim güzelliğini,</p>
				
				<p class="margin">Ve neden sonra</p>
				<p>Tekrar duyduğun gün sesimi gökkubbede,</p>
				<p>Hatırla ki mahşer günüdür</p>
				<p>Ortalığa düşmüşüm seni arıyorum.</p>
				
				<p class="cite">(<em>Yücel</em>, Ağustos 1940)</p>
				</div>
  </body>
</html>