<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2-7">
<div class="html5_section">
				<h1>KAR VE BEN</h1>

				<p class="dedication">Büyük şair Necip Fazıl’a hürmetlerimle</p>
				<h1 class="subtitle">I</h1>
				
				<p class="margin">Esiyor tane tane yine beyaz bir rüzgâr.</p>
				<p>Söyleyin hangi kuşun kanatları yolundu?</p>
				<p>Yine hangi ağaçtan döküldü bu yapraklar?</p>
				
				<p class="margin">Yağan beyaz bir sükût, bir mahşerdir sanki kar!</p>
				
				<p class="margin">Bir hicret sevdasıdır ruhumu sardı yine.</p>
				<p>Ruhum gibi pervasız yoldaşlar da bulundu.</p>
				<p>Ruhum karıştı gitti bu kar tanelerine;</p>
				
				<p class="margin">Şimdi yağan kar değil, ruhumdur kar yerine.</p>
				
				<h1 class="subtitle">II</h1>
				
				<p class="margin">Semadan yere kadar bütün gördüklerinden</p>
				<p>Usanç duyan gözlerim bir şeyde karar kıldı,</p>
				<p>Bembeyaz bir güvercin kanadına takıldı.</p>
				
				<p class="margin">Ben ne gurup bilirim, ne gece bilirim ben,</p>
				<p>Uçuyor gönlüm beyaz bir sükût sevincinde;</p>
				<p>Bir kadın gördüm ki ben beyaz güller içinde.</p>
				
				<p class="margin">Ruhuma bağışladı bu kadın servetini.</p>
				<p>Ne bir yara var artık, ne bir leke ruhumda;</p>
				<p>O şimdi rüyasının denizinde bir ada.</p>

				<p class="margin">Bir sevgili sahibi olmak saadetini</p>
				<p>Kim bilir benim kadar... ben et kemik yığını</p>
				<p>Duydum beyaz bir nehrin içimde aktığını.</p>
				
				<p class="cite">(<em>Akademi</em>, 15 Nisan 1931)</p>
				</div>
  </body>
</html>