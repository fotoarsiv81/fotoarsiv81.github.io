<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-36">
<div class="html5_section">
				<h1>ROBENSON</h1>

				<p>Robenson, akıllı Robenson’um,</p>
				<p>Ne imreniyorum sana bilsen!</p>
				<p>Göstersen adana giden yolu;</p>
				<p>Başımı dinlemek istiyorum.</p>
				
				<p class="margin">Ben gemi olurum, sen kaptan ol;</p>
				<p>Yelken açarız bir sabah vakti.</p>
				<p>Güneşte gölgemiz olur deniz.</p>
				<p>Yolculuk! derken adamızdayız.</p>
				
				<p class="margin">İsterdim tercümanım olasın,</p>
				<p>Tanıtasın beni balıklara,</p>
				<p>Vahşi kuşlara ve çiçeklere;</p>
				<p>Bizdendir diyesin benim için.</p>
				<p>Ağacı çıkmasını bilirim,</p>
				<p>Tanırım meyvanın olmuşunu;</p>
				<p>Taş kırmak da gelir elimizden,</p>
				<p>Ateş yakmak da, aş pişirmek de.</p>
				
				<p class="margin">Robenson, halden bilir Robenson,</p>
				<p>Adan hâlâ batmadıysa eğer,</p>
				<p>Alıp götürsen beni oraya,</p>
				<p>Deniz yolu kapanmadan evvel!</p>
				
				<p class="cite">(<em>Varlık</em>, 15 Kasım 1940)</p>
				</div>
  </body>
</html>