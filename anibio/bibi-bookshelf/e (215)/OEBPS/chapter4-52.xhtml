<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4-52">
<div class="html5_section">
				<h1>BEN ÖLECEK ADAM DEĞİLİM</h1>

				<p class="dedication">Şevket Rado’ya</p>

				<p>Kapımı çalıp durma ölüm,</p>
				<p>Açmam;</p>
				<p>Ben ölecek adam değilim.</p>
				
				<p class="margin">Alıştım bir kere gökyüzüne;</p>
				<p>Bunca yıllık yoldaşımdır bulutlar.</p>
				<p>Sıkılırım,</p>
				<p>Kuşlar cıvıldamasa dallarında,</p>
				<p>Yemişlerine doymadığım ağaçların,</p>
				<p>Yağmur mu yağıyor,</p>
				<p>Güneş mi var,</p>
				<p>Fark etmeliyim</p>
				<p>Baktığım pencereden.</p>
				<p>Deniz görünmeli çıksam balkona.</p>
				<p>Tamamlamalı manzarayı</p>
				<p>Karlı dağlarla sürülmüş tarlalar.</p>
				<p>Ekmekten olamam doğrusu,</p>
				<p>Nimet bildiğim;</p>
				<p>Sudan geçemem,</p>
				<p>Tuzludur teneffüs ettiğim hava.</p>
				<p>Ya nasıl dururum olduğum yerde,</p>
				<p>Öyle upuzun yatmış,</p>
				<p>İki elim yanıma getirilmiş,</p>
				<p>Hareketsiz,</p>
				<p>Sükûta râm olmuş;</p>
				<p>Sanki devrilmiş bir heykel?</p>
				<p>Ellerim ne der sonra bana?</p>
				<p>Soğumuş kalbime ne cevap veririm?</p>
				<p>Utanmaz mıyım ayaklarımdan?</p>
				<p>Kalkmalıyım,</p>
				<p>Dolaşmalıyım,</p>
				<p>Sokaklarda, parklarda.</p>
				<p>El sallamalıyım</p>
				<p>Giden trenlere,</p>
				<p>Kalkan vapurlara.</p>
				<p>Bilmeliyim,</p>
				<p>Gölgelerin boyundan,</p>
				<p>Saatin kaç olduğunu.</p>
				<p>Islık çalmalıyım.</p>
				<p>Türkü söylemeliyim</p>
				<p>Yol boyunca,</p>
				<p>Keyfimden ya hüznümden.</p>
				<p>Geçmiş günlerimi hatırlamalıyım,</p>
				<p>Dalıp dalıp akarsuya,</p>
				<p>Hayaller kurmalıyım,</p>
				<p>Güzel geleceğe dair.</p>
				<p>Yanımdan geçenler olmalı,</p>
				<p>Selâm almalıyım;</p>
				<p>Robenson’u düşünmeliyim,</p>
				<p>Garipliğini:</p>
				<p>Şükretmeliyim</p>
				<p>İnsanlar arasında olduğuma.</p>
				<p>Nedir ki eninde sonunda ölüm?</p>
				<p>Ayrı düşmek değil mi aşinalardan?</p>
				<p>Kapımı çalıp durma ölüm,</p>
				<p>Açmam;</p>
				<p>Ben ölecek adam değilim.</p>
				
				<p class="cite">(<em>Varlık</em>, 1 Nisan 1942)</p>
				
				</div>
  </body>
</html>