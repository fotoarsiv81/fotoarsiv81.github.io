<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4-36">
<div class="html5_section">
				<h1>HEY GİDİ GÜNEŞLİ UYKULAR</h1>

				<p>Ömrüm oldukça hatırlayacağım</p>
				<p>Uyuduğum yıldızlı geceleri,</p>
				<p>Deniz kızlarının kucağında.</p>
				<p>Sular başladı mı sığlaşmaya</p>
				<p>Bir bir sönerdi yıldızlar;</p>
				<p>Bırakırdı beni usulca beşiğime,</p>
				<p>Saçları ay ışığından dadılarım.</p>
				<p>Derken şafaklar peyda olurdu,</p>
				<p>Suların göklere vuran aksi şafaklar.</p>
				<p>Acıkıp uyandığım saat,</p>
				<p>Annemin uykusuna kıydığım saat;</p>
				<p>Telâşla uyanan genç kadın,</p>
				<p>Aceleyle çözülen göğüs,</p>
				<p>Yüzümü süpüren ılık rüzgâr;</p>
				<p>Birdenbire keşfettiğim</p>
				<p>Parıltılar, beyazlıklar, yuvarlaklar diyarı;</p>
				<p>Pembe uçlarına sırayla asıldığım</p>
				<p>Lezzetli memeler,</p>
				<p>Bereketli memeler,</p>
				<p>Doyamadığım, doyamadığım!</p>
				<p>Neden sonra,</p>
				<p>Ben tekrar sulardayım,</p>
				<p>Annemin gözleri gibi lacivert bir denizde;</p>
				<p>Dalgadan dalgaya atlıyorum,</p>
				<p>Güneşi kovalıyorum, güneşi kovalıyorum.</p>
				<p>Hey gidi güneşli uykular!</p>
				<p>Sularında boğulmadığımız deniz!</p>
				
				<p class="cite">(<em>Ziya’ya Mektuplar</em>, 26 Eylül 1940 / <em>Sonrası</em>)</p>
				</div>
  </body>
</html>