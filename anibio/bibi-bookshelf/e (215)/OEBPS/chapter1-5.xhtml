<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter1-5">
<div class="text html5_section">
				<h1>Yazı</h1>
				<p>Bugün aruzla da, heceyle de, serbest vezinle de yüzümüzü güldürecek derecede güzel şiirler yazıldığı halde, bu vezinleri kullanan şairlerin çoğunda ortak sakat bir kanı üzerinde durmak istiyorum. Bu şairlerin her biri, kendi kullandığı vezinden gayrısıyla yazılan şiirlere değer vermemek gibi, dar bir şiir anlayışıyla hareket ediyorlar.</p>
				<p>Şaşılacak şeydir, fakat böyledir. Bazan insanın vezinsiz, kafiyesiz şiir söyleyebileceğini, bu gibi şiirlerle de en kusursuz aruz ya da hece şiirinde olduğu kadar kusursuz bir biçim bulunabileceğini, aruz ya da hece şairine mümkün değil anlatamazsınız. Şiir bahtını vezin ve kafiyeye bağlamış olan böyle bir şair, Oktay Rifat’ın <em>Gün Sonu Konuşması</em>’ndaki şu parçanın sade ve derin güzelliğini tadamamaya mahkûmdur:</p>
				
				<blockquote>
				<p>Benzemezler insan dostlarıma</p>
				<p>Ağaçlar gölgesini esirgemez</p>
				<p>Güneş köpekten daha sadık</p>
				<p>Dizlerime sıçrar, ellerimi ısırır,</p>
				<p>Karşılık beklemeden.</p>
				<p>Hele kuşlar!</p>
				<p>Avcılara bile kin beslemezler.</p>
				</blockquote>

				<p class="margin">Aruzla yazılmış bir dize, heceye de uyabilir, serbest vezinli bir şiirde de geçebilir. Ancak şiir bütün olarak alındığı zaman aruzla mı, heceyle mi, serbest vezinle mi yazıldığı belli olur. Nasıl ki yemiş vardır, dalında güzeldir, yemiş vardır tabakta, bunun gibi, örneğin şiir vardır aruzla söylendiği için güzeldir, şiir vardır serbest vezinle söylendiği için güzeldir. Asıl sorun, söylemek istediğimiz şeye en tam anlatımını verebilmektir. Bu, şiirine göre, bazan hece ile ya da aruzla, bazan da serbest vezinle mümkündür. Şair, şiirinin istediği vezni keşfedebilen adamdır. Hece vezniyle yazılmış öyle şiirler vardır ki, okurken “Keşke, serbest vezinle yazılsaydı” deriz. Buna karşılık serbest vezinle yazılmış öyle şiirler vardır ki: “Benim vezinli kafiyeli yazılmam gerekirdi” diye bar bar bağırır.</p>
				<p>Bunun için, bir vezne saplanıp kalmak her bitkinin her toprakta yetişebileceğini ileri sürmekten farksızdır. Ve gerçek bir şairin bu kadar gaflet içinde olabileceğine ihtimal veremiyorum. O halde, şiirde vezin bağnazlığı gösteren şairin şairliğinden kuşkulandığımı söylemekten çekinmeyeceğim.</p>
				
				<hr/>

				<p>Şiir sözcüklerle güzel biçimler kurmak sanatıdır, başka bir şey değildir. Ama sözcük nedir? Annedir, dosttur, kadehtir, hasrettir, hayaldir; yani bir anlamı, çağrışımı, bir gölgesi, hatta bir rengi ve adı olan nesnedir. Sözcük, insanoğlundan haber verir. İnsanoğlunu işlemek her sanatçının boynunun borcudur. İnsanoğlu dünyanın en zengin madenidir. Sözcük dedik ama sözcük boş bir kalıp değil ki! Şairin duyguları, düşünceleri, hayalleri, dünya görüşü, felsefesi, kişiliği, her şeyi şiirde belli olur. Şu var ki, sözcükleri tanımak, sevmek, okşamasını bilmek gerek.</p>
				<p>Hangi sözcük hangi sözcükle yan yana geldiğinde nasıl bir ışık belirir? Bunu bilmek gerek. Mallarmé’nin “Şiir, sözcükler dinidir” demesi bundandır. Şiir bu yolla beceri ve ustalık işi oluyor. Öyledir de. Ata binmek, kundura yapmak, hatta kundura boyamak ne ise şiir de odur, yani ustalık ve tutku işi.</p>
				
				<p class="cite">(<em>Varlık</em>, 15 Kasım 1956)</p>
		</div>
  </body>
</html>