<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter1-4">
<div class="text html5_article">
				<h1>Mektup</h1>
				<p>... Şiirde biçimden ne anladığımı da, sırası gelmişken söyleyeyim. Söylemek istediğim şeyin –duygu, hayal, düşünce, izlenim vb.– <em>nasıl</em> söylemek istediğimi sezerek, keşfederek, onu o şekilde söylemeye <em>biçim</em> diyorum. Tabii bunun için de, anlatım aracımız olan sözcüklere gözümüz, kulağımız, elimiz, ayağımız imişler gibi davranmak, onları bedenimizin parçaları olarak kabul etmek gerekir. Sözcüklerle bu kadar içli dışlı olduktan sonra hangi duygunun örtülü söylenmesi, hangi düşüncenin kuvvetle dile getirilmesi, hangi hayalin kırık dökük anlatılması gerektiğini sezmek ve ona özlediği biçimi vermek biraz dikkate, biraz çalışmaya bağlıdır. Şiirde, hiçbir vezinle, hiçbir önyargıyla eli kolu bağlı olmamak gerekir, derken bu düşünceyle hareket etmekteyim. Yani şiir, şairin kaprisinin, alışkanlığının filan tutsağı olmayıp kendi hayatını yaşamalı, istediği biçimi şaire kabul ettirmelidir ve şair, şiirin bu hasretini sezip ona o biçimi verebilmelidir, demek istiyorum. Hep aynı vezinle, aynı koşma ya da gazel ya da mâni tarzında yazanların yanıldıklarını da öne sürmekle kalmayıp kanıtlayabilirim de. Sanıyor musun ki, Herédia’nın her aklına gelen şiir, ille de <em>sonnet</em> olarak geliyordu? Fakat o, hepsini bu biçime sokmak saplantısına nasılsa kapılmıştı. Tabii, yanılıyordu. Baudelaire’nin, Verlaine’in, Mallarmé’nin, Valéry’nin, Rimbaud’nun vb... hep değişik vezinlerle yazmasını, şiirlerinin değişebilir topografik biçimlerde olmasını, bu gerçeği ve zorunluğu anlamış olmalarında aramak gerekir. Sözün kısası, şair, çocuklarına hep aynı renk ve biçimde elbise giydirmek isteyen babadan çok, küçük kardeşlerinin hangi renk ve biçimde elbise içinde daha güzel, daha sevimli olabileceklerini, onların davranışlarından ve sözlerinden anlayarak onlara istedikleri renk ve biçimde elbiseler giydiren bir ağabey, anlayışlı bir ağabey durumunda olmalıdır. Şiirlerimdeki ses ve mimari çeşitlenmesinin sebebi de budur. Bu gerçeği ta ilk şiirlerimden beri anlamışım ki daha o zaman yeni vezinler aramaya, taktii kaldırmaya, kullanılmış vezinlerden alışılmamış sesler çıkarmaya çalışmıştım. Bu çalışma bugün daha belirgin bir bilinçle, daha olgun bir kavrayışla sürüyor. Daha da süreceğine kuşkun olmasın. Şimdi sana bir itirafta bulunabilirim: Biçim sorununa bu kadar takılıp kalmam, onun gerçek niteliğini araştırma yolunda bu kadar çalışmam, fizik çirkinliğimin ürünüdür. İnsan, yoksun olduğu şeyin değerini ve anlamını daha iyi anlayabiliyor. Biçimsiz de güzellik olmayacağı, olamayacağı açıktır. Güzellik ancak biçimde kendini gösterebilir...</p>
				
				<p class="cite">(<em>Ziya’ya Mektuplar</em>, s. 101-102)</p>
				</div>
  </body>
</html>