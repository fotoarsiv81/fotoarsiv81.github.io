<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2-6">
<div class="html5_section">
				<h1>ANNE, NE YAPTIN?</h1>

				<p>Anne sana kim dedi yavrunu doğurmayı?</p>
				<p>Sanki karnında fazla yaramazlık mı ettim?</p>
				<p>Senden istemiyordum ne tacı, ne sarayı;</p>
				<p>Karnında yaşıyordum, kâfiydi saadetim.</p>
				
				<p class="margin">Bir kere doğurdunsa, sonra niçin büyüttün?</p>
				<p>Kundakta, beşikte de bir zahmetim mi vardı?</p>
				<p>Koynundan niçin attın yavrunu bütün bütün?</p>
				<p>Bilmiyor muydun ki o yalnızlıktan korkardı.</p>
				
				<p class="margin">Sütünden tatlı mıdır, anne, sanki bu hayat?</p>
				<p>Bana sorsana anne yaşamak bir hüner mi?</p>
				<p>El aç, yalvar gündüze, geceye boyun uzat.</p>
				<p>Bu uğurda bir ömür çürütmeye değer mi!</p>
				
				<p class="margin">Karnında yaşıyordum, kâfiydi saadetim!</p>
				<p>Anne, istemiyordum ne tacı, ne sarayı!</p>
				<p>Anne, karnında fazla yaramazlık mı ettim?</p>
				<p>Anne, sana kim dedi yavrunu doğurmayı?</p>
				
				<p class="cite">(<em>Servet-i Fünûn</em>, 2 Nisan 1931)</p>
				</div>
  </body>
</html>