<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<meta content="text/html; charset=utf-8" http-equiv="Content-Type"/>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_preface">
		<div class="preface text html5_section">
				<h1>Sunu</h1>
				<p>Cahit Sıtkı Tarancı, cumhuriyet döneminin çok sevilen şairlerinden biridir. <em>Varlık</em> dergisinin 1957’deki bir soruşturmasıyla <em>Otuz Beş Yaş</em> adlı eserinin on dördüncü basıma ulaşması bunu kanıtlamaya yeter. Fakat o, söz konusu dönemin yalnızca sevilen değil, beğenilen şairlerindendir de. Nitekim Nurullah Ataç’tan Mehmet Kaplan’a, Yakup Kadri Karaosmanoğlu’ndan Ahmet Hamdi Tanpınar’a, Behçet Necatigil’den Ceyhun Atuf Kansu’ya, Peyami Safa’dan Oktay Akbal’a, Haldun Taner’den Tahsin Yücel’e kadar değişik görüş ve kuşaktan birçok yazarın övgüsünü kazanmıştır. Büyük bir üzüntü yaratan erken ölümü üstüne yazılan şiirlerin sayısı yirmiye yaklaşmıştır. Kişiliği ve sanatıyla ilgili kitapların sayısı altıyı bulmuştur.</p>
				<p>Ahmet Haşim, Nâzım Hikmet ve Orhan Veli’nin ardından Tarancı’nın şiirlerini derlemeye girişmemin temel gerekçesi de bu sevgiyle beğenmedir. Ayrıca, ürünlerinden önemli bir bölümünün –otuz beş kadar şiirin– eski dergi ve gazetelerde unutulup kalmış olduğunu görmenin de buna eklendiğini açıklamalıyım.</p>
				<p>Tarancı’nın <em>Bütün Şiirleri</em>’ni bir araya getirirken şöyle bir yol izlemeyi uygun buldum:</p>
				<p>Şiirleri, elverdiğince, yayım tarihlerine göre sıraladım. Bunun için, şairin <em>Ömrümde Sükût</em> adlı ilk eserinden önce yayımlanan ve hiçbir kitabına girmeyen yirmi dört şiirini “Öncekiler” bölümünde topladım. <em>Ömrümde Sükût</em>’tan sonra ve <em>Düşten Güzel</em>’den önce basılıp da eserlerinde yer almayanları “Aradakiler” bölümünde birleştirdim. <em>Düşten Güzel</em>’den sonra çıkanları ise “Sonrakiler” bölümüne yerleştirdim. En sona da “Çeviriler”i ekledim.</p>
				<p><em>Ömrümde Sükût, Otuz Beş Yaş</em> ve <em>Düşten Güzel</em>’deki şiirlerin sıralanış düzenine dokunmadım.</p>
				<p>Tarancı’nın sağlığında yayımlanan ve ölümünden sonra defalarca basılan eserlerinin ilk basımlarını temel aldım. Ancak şairin sonradan yaptığını sandığım bazı değişiklikler ile dizgi yanlışlarını göz önünde tuttum.</p>
				<p>Tarancı’nın eserlerine aldığı ya da almadığı tüm şiirlerin altında, ilk yayımlandıkları yerin adını ve tarihini belirttim. (Böylece, şairin evrim çizgisini izlemenin kolaylaşacağını sanıyorum.)</p>
				<p>Başka bir dergi ve gazetede ikinci kez basılan ve az çok değiştirilen şiirler için dipnotlarda küçük açıklamalar yaptım.</p>
				<p>Şiirleri aktarırken, genel olarak, Türk Dil Kurumu’nun <em>Yeni Yazım Kılavuzu</em>’na<a class="si-noteref epub-type_noteref" href="#f1" id="ref_f1">1</a> uydum.</p>
				<p>“Hatıralar”, “Renkler”, “Gün Sonu”, “Sayıklayan Ağaç” başlıklı şiirlerin elyazması ilk biçimlerini yayımlanmış örnekleriyle birlikte sundum.</p>
				<p>Derlemenin başına, Tarancı’nın birer belge niteliği taşıyan değişik tarihli üç konuşması ile bir mektubunu ve yazısını koydum. (Bunların şiirleri ve şairi daha iyi anlayıp değerlendirmeye yardımcı olacağını umuyorum.)</p>
				
				<p class="margin align-right">ASIM BEZİRCİ</p>
				<p class="align-right">1983, İstanbul</p>
		</div>
				<div class="si-footnotes html5_section epub-type_footnotes">
					<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. TDK, <em>Yeni Yazım Kılavuzu</em>, 1980, Ankara.</span></div>
				</div>
	</body>	
</html>