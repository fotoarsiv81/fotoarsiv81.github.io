<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3-2">
<div class="html5_section">
				<h1>MAZİYİ YÂDA DALDIĞIM ZAMAN</h1>

				<h1 class="subtitle">I</h1>
				
				<p class="margin">Maziyi yâda daldığım zaman,</p>
				<p>Renkler belirir tâ uzaklardan:</p>
				<p>Mavi, kırmızı, beyaz ve siyah;</p>
				<p>–Her renk ayrı bir hâtıradır ah!–</p>
				<p>Renkler renklere renkleri ekler,</p>
				<p>Olurken içim renklere mahşer.</p>
				
				<h1 class="subtitle">II</h1>
				
				<p class="margin">Maziyi yâda daldığım zaman,</p>
				<p>İçimde sanki sesten bir orman:</p>
				<p>Koşan, haykıran, çırpınan sesler;</p>
				<p>–Her ses ayrı bir hâtıra besler!–</p>
				<p>Sesler seslere sesleri ekler,</p>
				<p>Olurken içim seslere mahşer.</p>
				
				<h1 class="subtitle">III</h1>
				
				<p class="margin">Maziyi yâda daldığım zaman,</p>
				<p>Tüter içimde eski buhurdan.</p>
				<p>Gizliden gizli genzime dolar,</p>
				<p>Kokular gibi hep hâtıralar;</p>
				<p>Hâtıralarla aklımı çeler,</p>
				<p>Eski bahçeler, eski bahçeler!</p>

				<h1 class="subtitle">IV</h1>
				
				<p class="margin">Maziyi yâda daldığım zaman,</p>
				<p>Nasıl olur da ölmem ki bazan,</p>
				<p>Hafızam durur, kaybolur yollar;</p>
				<p>Ve sonra birden içime dolar,</p>
				<p>Daire gibi genişler sükût,</p>
				<p>Der: “İçimde kal, hepsini unut!”</p>
				
				
				</div>
  </body>
</html>