<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6-5">
<div class="html5_section">
				<h1>KIŞ GECESİ RÜYASI</h1>

				<p>Buldum buldum yıllardır kaybettiğim aynayı</p>
				<p>İşte en yaman çağımda ben yirmi yaşımda</p>
				<p>Çok var böyle tozpembe görmemiştim dünyayı</p>
				<p>Yeniden kavak yelleri esiyor başımda</p>
				
				<p class="margin">Mektepten kaçtığım o şahane günlerdeyim</p>
				<p>Daha ne derdi ne mihneti kapımı çalmış</p>
				<p>Hiçbir ders girmiyorsa kafama ben n’eyleyim</p>
				<p>Tam imtihan zamanı beni bir sevda almış</p>
				
				<p class="margin">Benim kumarda kaybettiğimi hayra yoran</p>
				<p>Aşkıyla avare olduğum komşu güzeli</p>
				<p>Kalbim atıyor elim titriyor heyecandan</p>
				<p>Âlemde ilk aşk mektubumu yazdığım belli</p>
				
				<p class="margin">Hangi suya dalıp çıktın ki böyle güzelsin</p>
				<p>Kulun köpeğin olurum kapında istesen</p>
				<p>Tutkun gözümde Leylâ’ya Şirin’e bedelsin</p>
				<p>Sen kısmetim nasibim başımın devleti sen</p>
				
				<p class="margin">Başımın devleti demeye bırakmadılar</p>
				<p>Düşürdüler aynayı sevdiğimin elinden</p>
				<p>Kış sabahları esen dinsiz imansız rüzgâr</p>
				<p>Lânet sana yirmi yaşın komşu güzelinden</p>
				
				<p class="margin align-right">(Yaprak, 1 Şubat 1949)</p>
				</div>
  </body>
</html>