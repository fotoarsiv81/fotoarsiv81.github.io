<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-76">
<div class="html5_section">
				<h1>BAHAR SARHOŞLUĞU</h1>

				<p>İlk sevgilimin gülüşüne benzer</p>
				<p>Bir nisan havası değil mi esen?</p>
				<p>Zincirlere, kelepçelere inat,</p>
				<p>Kanatlarımı açmak zamanıdır;</p>
				<p>Allahaısmarladık kaldırımlar.</p>
				
				<p class="margin">Giyenler düşünsün dar elbiseyi;</p>
				<p>Ölçülü sözü, hesaplı adımı</p>
				<p>Ben kurtuldum kafeste kuş olmaktan;</p>
				<p>Saltanat sürer gibi uçuyorum,</p>
				<p>Erik ağacı gelin olduğu gün.</p>
				
				<p class="margin">Hayranım bu şehrin bacalarına.</p>
				<p>İrili ufaklı, hep bir ağızdan,</p>
				<p>Nasıl derinden gökyüzüne doğru</p>
				<p>Bir türkü söylüyorlar öyle sessiz!</p>
				<p>Dumanın daim olsun güzel baca!</p>
				
				<p class="margin">Yuvası saçakta kalan kırlangıç,</p>
				<p>Yavrusu dallara emanet serçe.</p>
				<p>Derken camiler üstünde güvercin,</p>
				<p>Minareler katından geçiyorum,</p>
				<p>Gökyüzü mahallesi İstanbul’un.</p>
				
				<p class="margin">Süt beyaz bir martıyım açıklarda,</p>
				<p>Gemilere ben yol gösteriyorum,</p>
				<p>Buğday ve ilaç yüklü gemilere.</p>
				<p>Bir kanat vuruşta bulutlardayım;</p>
				<p>Bir süzülüşte vatanım dalgalar!</p>
				
				</div>
  </body>
</html>