<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2-4">
<div class="html5_section">
				<h1>BATAN GEMİ (TOPAL)</h1>

				<p>İnsanlar dalgasına tutulmuş bir gemiyim!</p>
				<p>Sağa sola sallanıp, bakın, çırpınıyorum;</p>
				<p>Fakat bilmem ki sarhoş onlar mıdır, ben miyim;</p>
				<p>İnsanlar dalgasına tutulmuş bir gemiyim!</p>
				
				<p class="margin">Deliklerim açıldı tazyikinden suların;</p>
				<p>Kudurmuş denizinde hakkın çırpınıyorum!</p>
				<p>Güverteyi yıkıyor çığlığı yolcuların.</p>
				<p>Kudurmuş denizinde hakkın çırpınıyorum!</p>
				
				<p class="margin">Gittikçe kabarıyor, amanın, bu dalgalar;</p>
				<p>Ufuk sise gömülü, ne gelen var ne giden.</p>
				<p>Kaptan imdat düdüğü durmadan çalar çalar!</p>
				<p>Kaptan imdat düdüğü beyhude çalar çalar!</p>
				
				<p class="margin">Ne zaman kara yüzü göreceğim, ne zaman!</p>
				<p>Bir ümit dağılıyor çıkan her nefesimden.</p>
				<p>Batacağım galiba bir limana varmadan!</p>
				<p>Ne zaman kara yüzü göreceğim, ne zaman.</p>
				
				<p class="cite">(<em>Muhit,</em> Mart 1931)</p>
				</div>
  </body>
</html>