<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4-78">
<div class="html5_section">
				<h1>AŞK MASALI</h1>

				<p>Nerde ne zaman bu hava çalınsa</p>
				<p>Hoş geldi geçmişteki güzel günler</p>
				<p>Nereye gidersen git günlük tasa</p>
				<p>Bırak biraz da şâd olsun gönüller</p>
				
				<p class="margin">Beşiktaş’ta gün görmüş bir bahçede</p>
				<p>Nisan akşamlarının en tatlısı</p>
				<p>Sevdiceğim on dördünü sürmede</p>
				<p>Bende gönüllerin en kanatlısı</p>
				
				<p class="margin">Ben delikanlıyım o kız ve dilber</p>
				<p>Bahar kokan o yanıp tutuşan ben</p>
				<p>Şakadan derken dalmışız beraber</p>
				<p>Aşk bahçesine çıkılmaz içinden</p>
				
				<p class="margin">Ölüyorum senin için güzelim</p>
				<p>Nasıl gülüp sokuluyor sahi mi</p>
				<p>Saçlarını okşayan hangi elim</p>
				<p>Kollarımda o yârin kendisi mi</p>
				
				<p class="margin">Çöl olsa aşar dağ olsa yıkarım</p>
				<p>Bizi ayıran kalın duvarları</p>
				<p>Bu acı gerçeğe sonradan vardım</p>
				<p>Gök çoktan yeşildir, dal çoktan sarı</p>
				
				<p class="margin">Bir define var gitsem bulur muyum</p>
				<p>Öpüştüğümüz ağaçlar altında</p>
				<p>Sevmek devam eden en güzel huyum</p>
				<p>İnsan bir kere sever hayatında</p>

				<p class="margin">Ben değilim söz açan gelecekten</p>
				<p>Var mı yok mu âlemde bir o akşam</p>
				<p>Hiçbir şey istemiyorum felekten</p>
				<p>Bir daha seninle beraber olsam.</p>
				
				<p class="cite">(<em>Sanat ve Edebiyat Gazetesi</em>, 12 Temmuz 1947)</p>

				</div>
  </body>
</html>