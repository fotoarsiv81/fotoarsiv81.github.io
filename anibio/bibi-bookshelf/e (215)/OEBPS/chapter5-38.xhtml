<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-38">
<div class="html5_section">
				<h1>SILA</h1>

				<p>Gün bitti;</p>
				<p>Akşam serinliğiyle başlıyor memleketim.</p>
				<p>Doğduğum köy göründü;</p>
				<p>Sâkin yıldızlarıyla gittikçe yakınlaşan sema,</p>
				<p>Dörtnala kalktı atım sevincinden;</p>
				<p>Uçaraktan gidiyorum sılaya.</p>
				<p>Çocukluğumda uçurttuğum uçurtmalar olacak</p>
				<p>Bacalara takılan şu beyaz bulutlar;</p>
				<p>Belki de rüzgârda namaz bezidir,</p>
				<p>Yüzüne hasret kaldığım anacığımın!</p>
				<p>Herhalde beni bekleyenler var.</p>
				
				<p class="cite">(<em>Varlık</em>, 1 Nisan 1940)</p>
				</div>
  </body>
</html>