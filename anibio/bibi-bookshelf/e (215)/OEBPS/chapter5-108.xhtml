<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-108">
<div class="html5_section">
				<h1>OTUZ BEŞ YAŞ</h1>

				<p>Yaş otuz beş! Yolun yarısı eder.</p>
				<p>Dante gibi ortasındayız ömrün.</p>
				<p>Delikanlı çağımızdaki cevher,</p>
				<p>Yalvarmak yakarmak nafile bugün,</p>
				<p>Gözünün yaşına bakmadan gider.</p>
				
				<p class="margin">Şakaklarıma kar mı yağdı ne var?</p>
				<p>Benim mi Allahım bu çizgili yüz?</p>
				<p>Ya gözler altındaki mor halkalar?</p>
				<p>Neden böyle düşman görünürsünüz,</p>
				<p>Yıllar yılı dost bildiğim aynalar?</p>
				
				<p class="margin">Zamanla nasıl değişiyor insan!</p>
				<p>Hangi resmime baksam ben değilim.</p>
				<p>Nerde o günler, o şevk, o heyecan?</p>
				<p>Bu güler yüzlü adam ben değilim;</p>
				<p>Yalandır kaygısız olduğum yalan.</p>
				
				<p class="margin">Hayal meyal şeylerden ilk aşkımız;</p>
				<p>Hâtırası bile yabancı gelir.</p>
				<p>Hayata beraber başladığımız</p>
				<p>Dostlarla da yollar ayrıldı bir bir;</p>
				<p>Gittikçe artıyor yalnızlığımız.</p>
				
				<p class="margin">Gökyüzünün başka rengi de varmış!</p>
				<p>Geç farkettim taşın sert olduğunu.</p>
				<p>Su insanı boğar, ateş yakarmış!</p>
				<p>Her doğan günün bir dert olduğunu,</p>
				<p>İnsan bu yaşa gelince anlarmış.</p>
				
				<p class="margin">Ayva sarı nar kırmızı sonbahar!</p>
				<p>Her yıl biraz daha benimsediğim.</p>
				<p>Ne dönüp duruyor havada kuşlar?</p>
				<p>Nerden çıktı bu cenaze? Ölen kim?</p>
				<p>Bu kaçıncı bahçe gördüm tarumar?</p>
				
				<p class="margin">N’eylersin ölüm herkesin başında.</p>
				<p>Uyudun uyanamadın olacak.</p>
				<p>Kimbilir nerde, nasıl, kaç yaşında?</p>
				<p>Bir namazlık saltanatın olacak.</p>
				<p>Taht misali o musalla taşında.</p>
				
				<p class="cite">(<em>Ülkü</em>, 16 Aralık 1945 / <em>Yaratış</em>, 1 Mart 1946)</p>
				</div>
  </body>
</html>