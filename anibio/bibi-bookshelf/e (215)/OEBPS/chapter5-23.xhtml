<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-23">
<div class="html5_section">
				<h1>ALLAH’I ARARKEN</h1>

				<p>Bilirim ne yapsam hata,</p>
				<p>Yanlış, attığım her adım;</p>
				<p>Ellerim elma dalında;</p>
				<p>Âdem’le Havva ecdadım.</p>
				
				<p class="margin">Belli ne birdir ne iki;</p>
				<p>Günahım başımdan aşkın.</p>
				<p>Yarab sen de bilirsin ki</p>
				<p>Bir Sen varsın bana yakın.</p>
				
				<p class="margin">Yaşaran gözlerime bak,</p>
				<p>Ben yalan söylemek bilmem.</p>
				<p>Her şeyim güneşte çıplak;</p>
				<p>Nedamet bende cehennem.</p>
				
				<p class="margin">Ben ne geceleyin yıldız,</p>
				<p>Ne kelebeğim gündüzün.</p>
				<p>Bana ben gibi riyâsız</p>
				<p>Yüzün gerek Yarab yüzün.</p>
				
				<p class="margin">Boş değil ettiğim niyaz,</p>
				<p>Halden bilmiyor kimseler.</p>
				<p>Dost mu düşman mı tanınmaz,</p>
				<p>Suda oynayan çehreler.</p>
				
				<p class="margin">Gitmekle bitmiyor umman;</p>
				<p>Sular azgın, tekne delik.</p>
				<p>Ah bu dağlar, ah bu duman!</p>
				<p>Yolunu şaşırdı geyik.</p>

				<p class="margin">Gün yoktur geçsin tasasız;</p>
				<p>Geceler dersen Kerbelâ.</p>
				<p>Sanırım her düşen yıldız</p>
				<p>Göğsümden kopan vaveylâ</p>
				
				<p class="margin">Merhem tutmuyor yarada;</p>
				<p>Kırıldı kolum kanadım.</p>
				<p>Gençliğim gitti arada.</p>
				<p>Ah neden sonra anladım.</p>
				
				<p class="margin">Bende, senden gayri hasret</p>
				<p>Değmez gözyaşı dökmeye.</p>
				<p>Medet büyük Allah medet,</p>
				<p>Kulunu saran geceye.</p>
				
				<p class="cite">(<em>Yücel</em>, Kasım 1937)</p>
				</div>
  </body>
</html>