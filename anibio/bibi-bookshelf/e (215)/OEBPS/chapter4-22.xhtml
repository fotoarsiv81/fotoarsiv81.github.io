<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4-22">
<div class="html5_section">
				<h1>DÜŞÜNDÜĞÜM YER</h1>

				<p>Yeryüzünde bir iklim,</p>
				<p>Bir yer var ki, sevgilim,</p>
				<p>Düşündüğüm orası.</p>
				<p>Bir ayva gibi olgun,</p>
				<p>Sert ve mayhoş havası,</p>
				<p>Tam mizacına uygun.</p>
				
				<p class="margin">Orda hiç işlenmemiş,</p>
				<p>Bakışla kirlenmemiş,</p>
				<p>Sâf bir tabiat vardır;</p>
				<p>Ve mevsim istediğin</p>
				<p>Gibi, bir sonbahardır,</p>
				<p>Tâ kıyamete değin.</p>
				
				<p class="margin">Orda gökler bakırdan,</p>
				<p>Çadır kurmuş bir kervan</p>
				<p>Bir bulutlar diyarı.</p>
				<p>Mat bir gümüştür sular,</p>
				<p>Şimşekli havaları</p>
				<p>Sabah akşam buğular.</p>
				
				<p class="margin">Yaprağı solgun duran</p>
				<p>Dalları yorgun duran</p>
				<p>Ağaçlarında hele,</p>
				<p>Bir yanık bülbül olmuş</p>
				<p>Geçmişi türkülerle</p>
				<p>Yâdeder durur her kuş.</p>
				
				<p class="margin">Orası izin midir,</p>
				<p>Gölgen mi, aksin midir?</p>
				<p>Yer, gök, su, kuş ve çiçek</p>
				<p>O donuk güzellikler,</p>
				<p>Orda her şey sen demek;</p>
				<p>O kadar sana benzer.</p>
				
				<p class="margin">Sevgilim, burdan uzak,</p>
				<p>Uzaklarda yaşamak,</p>
				<p>Sevmek ve ölmek için,</p>
				<p>Açılıp denizlere,</p>
				<p>Bir gün gitsek mi dersin</p>
				<p>Sana benzeyen yere.</p>
				
				<p class="cite">(<em>Gündüz</em>, Aralık 1936)</p>
				</div>
  </body>
</html>