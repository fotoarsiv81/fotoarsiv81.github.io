<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-58">
<div class="html5_section">
				<h1>BEN AŞK ADAMIYIM</h1>

				<p>Dolaştığım denizlerce düşünüyorum,</p>
				<p>Bineceğim son gemi değil midir</p>
				<p>Hayır sahibi omuzlarda giden tabut.</p>
				<p>Herkes gibi teselliye muhtaç olsaydım eğer,</p>
				<p>Derdim ki: “Elbet bir ağlayanım olur benim de;</p>
				<p>Ramazan geceleri Yâsin okuyanım,</p>
				<p>Baharda kabrime menekşe getirenim de.”</p>
				
				<p class="margin">Fakat bütün bunlar olmasa da olur,</p>
				<p>Yine tasa etmem,</p>
				<p>Yine kırılmam kimseye.</p>
				<p>Ben aşk adamıyım,</p>
				<p>Sevmeye geldim insanları,</p>
				<p>Gönlümle, elimle, kafamla sevmeye;</p>
				<p>Hesapsız, karşılıksız,</p>
				<p>Ayrılık gayrılık gözetmeden.</p>
				<p>Gün gelip gidersem şayet,</p>
				<p>Öyle severekten gideceğim ki,</p>
				<p>Karanlık kıyılardan bile olsa,</p>
				<p>Candan selâmlarım,</p>
				<p>Civarımdan geçecek gemileri;</p>
				<p>Güneşli gemileri;</p>
				<p>Şarkılı gemileri;</p>
				<p>İçlerinde kendim varmışım gibi!</p>
				
				<p class="cite">(<em>Varlık</em>, 1 Şubat 1942)</p>
				</div>
  </body>
</html>