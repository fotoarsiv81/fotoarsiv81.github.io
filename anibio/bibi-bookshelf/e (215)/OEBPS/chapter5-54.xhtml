<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Otuz Beş Yaş</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5-54">
<div class="html5_section">
				<h1>PAYDOS</h1>

				<p>Paydos bundan böyle çılgınlıklara;</p>
				<p>Sert konuşmaya başladı aynalar.</p>
				<p>Yetişir koştum aşkın peşi sıra;</p>
				<p>Bitirdi beni bu içki, bu kumar.</p>
				
				<p class="margin">Ne saklayayım gaflet ettiğimi?</p>
				<p>Elimle batırmışım gençliğimi;</p>
				<p>Binip bineceğim en güzel gemi!</p>
				<p>Aldığını geri vermez dalgalar.</p>
				
				<p class="margin">Meyhaneler, sabahçı kahveleri,</p>
				<p>Cümle eş dost, şair, ressam, serseri,</p>
				<p>Artık cümbüşte yoksam geceleri,</p>
				<p>Sanmayın tarafımdan ihanet var.</p>
				
				<p class="margin">Yaş ilerliyor... Artık geçti bizden;</p>
				<p>Kişi ev bark edinmeli vakitken,</p>
				<p>Gün gelince biz değil miyiz ölen?</p>
				<p>Cenazemiz yerde kalmasın dostlar!</p>
				
				<p class="cite">(<em>Varlık</em>, 15 Temmuz 1942)</p>
				</div>
  </body>
</html>