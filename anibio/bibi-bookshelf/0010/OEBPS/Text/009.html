<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>3</title>
</head>

<body>
  <h1 class="h11">3</h1>

  <p>"Bis-millahi-rrrahman-iiirrahiim! "Hamd'âlemlerin Rabbi Allaha.</p>

  <p>"Yalnız sana kulluk ederiz; yalnız senden şefaat dileriz.</p>

  <p>"Bizi doğru yola ilet, senin nimetini bulmuş olanların yoluna elif, lâm, mim, bismillahirrahmanirrahim; bu, üzerinde şüphe olmayan kitaptır, sakınanlara doğru yolu gösterir; gaybe inananlar, verdiğimiz rızıklardan başkalarına yedirenler, âhire-te de inananlar, yalnız onlar Rableri tarafından doğru yolda kurtulmuş olacaklar...</p>

  <p>"Allah!.. "</p>

  <p>"Allah, gökyüzünü kastedip yedi kat göğü tamam olarak yarattı, eyy ona inanmayanlar, âyetlerini yalan sayanlar, Allah yedi kat yerin altında cehennemi de yarattı...</p>

  <p>"Allaaaah!.. Allahım sen büyüksün!.."</p>

  <p>Kısmet, bilinçsizce dürtükleyip durduğu şişleri bırakıyor. Bakışlarını yataktaki hastaya, büyükbabasına çeviriyor: Bütün gün, bütün gece... Nasıl dayanılır? Ne yapılır?</p>

  <p>Genç kadının yüzü, yanında oturduğu sarı abajurlu lambanın ışığında büsbütün solgun görünüyor. Sıkıntı, sabırsızlık, çaresizlik çizgileriyle karmakarışık bir yüz. İçinde bir inilti: Dedeciğim, ne olur yeter!..</p>

  <p>Öteden, banyodan su şıkırtıları işitilmekte.</p>

  <p>Dedesi Emin bey, işlemeli çarşaflar arasında, yarı oturmuş; yüz, iki yüz, bin yaşında. Ya da artık yaşı yok. İncecik tüysü beyaz kılların örtemediği, güneş, toprak vurgunu derin çizgili bir yüz. Gözlerini bir noktaya, torununa dikmiş, aralıksız mırıldanıyor:</p>

  <p>"Eyy Rabbin kulları, eyyy insanlar, kadınlardan fuhuş yapanlara karşı dört şahit dinleyin. Onlar şahitlik ederlerse, öylelerini ölünceye kadar veya Allah onlara bir yol açıncaya kadar evlerine kapatın... "</p>

  <p>Kısmet, örgüsünü elinden kaydırıyor. Başını koltuğun arkasına yaslıyor: Yeter, ne olur, yeter artık!</p>

  <p>"Ey münkirler, bilin ki Allah cenneti de yarattı. Cahillik yüzünden fenalık etmiş, fuhuş yapmış ve hemen tövbe etmemiş olanların tövbesini kabul, yalnız Allaha mahsustur ve Allah tövbekârlarına da cennetin kapılarını açar. Elif, lâm, mim... Bismillahirrahmanirrahiiim! .."</p>

  <p>Genç kadın, güçlükle edindiği küçük bir iç dinginliğini sürdüremeden yerinden fırlıyor: Artık dayanamayacağım!</p>

  <p>Su şıkırtıları, nerdeyse buharlarıyla birlikte doluyor odaya: Ne uzun yıkanır bu annem de, ne uzun! .. Hacer'i de alıp yanına...</p>

  <p>"Allah, ister bir sivrisineği, ister daha büyük bir mahlûkatı misal diye göstermekten çekinmez..."</p>

  <p>Banyodan gelen su sesi biraz azalıyor. Emin beyin mırıltılarına kızı Türkân hanımın yorgun, evecenliğini pek az eleveren sesi karışıyor:</p>

  <p>"İyi ov Hacer, iyice ov... Ohhhh!.. Kesele, kesele... Tam bir haftadır sırtım kese yüzü görmedi... "</p>

  <p>Kısmet'in sıkıntılı, karışık yüzünde acılı bir gülümseme uç-veriyor. Ağlamaya pek yakın bir gülümseme. Ayağına dolanan yün ipliğinden kurtulmaya çalışıyor. Daha çok, içinde yaşadığı bir ağda debeleniyor sanki.</p>

  <p>"...İnsanlar bilirler ki, Rablerinden olan her şey hakikattır ve bundan şüpheye düşenler, yollarını şaşıranlardır ve onlar Allah ile olan mütarekeyi bozanlardır... "</p>

  <p>Emin bey, gözlerini yatakla kapı arasında bezgin, bitkin duran torununa dikmiş: onun o olup olmadığından habersiz; kâh yükselip, kâh alçalan mırıltılarını sürdürüp gidiyor. Kısmet'in içini bu kez de, Allahla fazla bir ilişkisi olmamış, çiftlikte, toprakla, arılarıyla yaşamayı sevmiş yaşlı adama karşı bir acıma duygusu kaplıyor: Neden peki Tanrım, neden her yerde suç ve günah görüyor? Nasıl bu hale gelebiliyor? Köşeciğine çekilmiş, nerdeyse dünyaya küsmüşken...</p>

  <p>Yatağa yaklaşıyor. Dedesine olan eskimez sevgisini bulmaya çalışıyor. Eğilip hastanın arkasındaki yastıkları düzeltiyor.</p>

  <p>Emin bey, hiç ara vermeden, tükrükler saçarak mırıldanmalarını sürdürmekte: "Bismill...lahi...rrrahmani...rrrahiiimm... Bana emredilen, bu şehrin Rabbine kulluk etmektir ve bana topraklar, ekinler buyruldu; arılar, kuşlar, atlar buyruldu; elif lâm mim bismillahi...rah...mani...rrahiim..."</p>

  <p>Kısmet, başını usulca geri çekiyor. İki parmağını sıkıca dudaklarının üstüne bastırıyor: Tanrını, hiç bitmeyecek!</p>

  <p>Der demez, bu iç yorgunluğundan, bezginliğinden utanıyor. Yüreğindeki bungunluğu geriletmeye çalışarak dedesinin çarşaflarını düzeltmeye koyuluyor: Onu böyle, ölüm döşeğinde bırakmak. . . Annem, bir de benim... Yoo, herhalde gidemem. Murat boşuna beklemiş olacak. Beni büsbütün küçük görecek, daha çok uzaklaşacak. Saksılar, öylece, su verilmeden nasıl?.. Havalar öyle sıcak ki, şimdiden kalınca bir şey almayı... Hoş, zaten gitmeyeceğim...</p>

  <p>Ne yaptığını pek de bilmeden, örtüleri dalgın dalgın düzeltiyor. Sonra elini bir şey sokmuşçasına irkilerek doğruluyor.</p>

  <p>Dedesi, Kısmet'in bir elini yakaladığı gibi iki bacağının arasına çekivermişti. Orada, minicik, pörsük deri parçasını torununa tutturmaya çalışmıştı. Ancak, öyle güçsüz ki... Ağzının kıyısında birazcık salya, ölgün bakışlarında belli belirsiz bir yakarı.</p>

  <p>Genç kadının her yanı buza kesiliyor. Dedesini itiyor, kendini karanlık koridora atıyor; oradan da, uzun naylon tül perdelerden belli belirsiz, bir ışık alan loş salona geçiyor. Ayak alışkanlığı, dosdoğru pencerenin önüne gidiyor, tüllerin bir kanadını sıyırıyor, dışarı bakıyor.</p>

  <p>Gece. Haziran. Ama günlerin en uzunuyla gecelerin en kısasına zaman var daha.</p>

  <p>Kısmet, çok uzun zamandan beri bütün gecelerin bitmezliğine inanmıştı. Gündüzlerse zaten, iki ucu zifir karanlığa açılan uçsuz bucaksız bir yangın yeri.</p>

  <p>Banyodan hâlâ su şıkırtıları geliyor.</p>

  <p>"Boynumu iyi ovmadın Hacer. Böğürlerimi de... Hah, iyice, iyice..."</p>

  <p>Emin bey, tekdüze sesiyle aynı mırıldanmalarına yine başlıyor:</p>

  <p>"Eyy bu şehrin Rabbi, toprağımın tahılını sana verdim, atlarımı senin için koşumladım, arılarımın balını sana gönderdim, ol kâfirler ki, tahılımı taş, atımı demir kazık, balımı kara ağu eylediler, fuhşa râm oldular. .."</p>

  <p>"Ohhh, rahatlıyorum. Ov, ov!.."</p>

  <p>Kısmet, başını cama dayıyor. Omuzları küçük hıçkırıklarla sarsılıyor: Gideceğim... Gideceğim...</p>

  <p>Eskişehir'in Yediler yöresi, eski kent, merkeziyle yenisi arasında olmasına karşın, ortalıkta kimseler görünmemekte. Kaymazlılar Apartmanı'nın önündeki cadde, birbirinden uzak iki sokak lambasıyla gözgözü görmez olmaktan kılpayı kurtulmuş, yine de, sarımtırak aydınlığı, iki yanlı, bitişik düzen yapıların gölgeleri koyultuyor. Genç kadın, karşı apartmanda. Basri beylerin katında o kocaman özenti kristal avizenin şıngır şıngır yanmamakta oluşuna şaşıyor: Demek, bu gece kumar yok!</p>

  <p>Hıçkırıkları arasında bunu düşünmüş olmasına daha çok şaşıyor. Aşağıda karşıdaki bankanın önünde iki asker seçilebiliyor. Başlarında bereleri var. Karşılıklı gidip geliyorlar. Birbirlerinin yanından geçerlerken, tüfeklerini küçük şakalaşmalarla çatıştırıp gülüşüyorlar. Minicik, çok hareketli finolar gibi altalta üstüste oynaşmamak için kendilerini güç tutuyorlar. Belki de Kısmet'e öyle geliyor. Bu kısacık oyalanma ânı, yeni bir iç bungunluğuyla bölünüyor: Bunlar orada hep durmuyorlar mı? Kapılardan her çıkanı kapılardan her gireni görmüyorlar mı?</p>

  <p>Gördüler. Daha Kısmet, alt kapıyı usulca örtüp sokağa çıkar çıkmaz, oynaşmalarını bir yana koyup gözlerini ona diktiler. Burunlarını havaya kaldırıp kokladılar. Gecenin bu saatinde, genç bir kadının tek başına cadde boyu koşmaya başladığını görünce de tüfeklerini üstüne doğrulttular. "Dur" diye haykırdılar. Kısmet bocaladı, ayakları birbirine dolandı, yüreği çatlayacakmış gibi...</p>

  <p>"Allaahhh!.."</p>

  <p>Genç kadın silkiniyor. Çabuk çabuk gözlerini kuruluyor. Yüreği hâla çırpınıyor. Ama su sesi kesilmiş: İşte Hacer, annemin bornozunu tutuyor, ayaklarına havlu terliklerini veriyor. İşte konuşuyorlar, fakat ne konuştukları anlaşılmıyor. Yine de annemin ne dediğini biliyorum: Küveti iyice ov Hacer. Yerleri ıslak bırakma. Kovayı doldurmayı unutma. Kesemi güzel yıka, baştan savma. Sonra da git, ocağa çayı koy, demlensin. Bakalım, bu gece nasıl geçecek...</p>

  <p>Dedesi ayetler okuyacak, sabahlara dek inleyecek, belki de bu gece ölecek. O ölmeden, ölüm dışı bir şey olabilirdi. Ama o başka şey, bu kez de Türkân hanımın ölümü demeye gelir. Demek, bu gece de her geceki gibi, upuzun, karanlık: Sonra, aşağı kata gönderileceğim. Sonra, araba kornası. Gelecek. Yıkanacak. Meyve yiyecek. "Konuşsana" diyecek. Ben susacağım. Omuz silkeceğim. İstesem de ona söyleyecek tek söz bulamayacağım. Gözleri kuşkuyla bacaklarımda, kollarımda, dudaklarımda gezinecek. Bakışlarımı yakalamaya çalışacak. Başka biri var mı, yok mu? Kafamdan ne geçiyor, kim? "Sır küpü gibi durma, konuş biraz." İstemeden daha beter suskunlaşacağım. "Bak üç gündür yokum. Bir kezcik bile özlemez misin kocanı?" Yine acımaya benzer bir duyguya yakalanacağım. Yine omuz silkecekken kendimi tutacağım. Buna bile sevinecek. Meyvesini biraz daha iştahla yiyecek. "Senin her yerini istiyorum ben, her yerini" diyecek, gözleri dumanlı dumanlı. Beynim yine uyuşacak. Yine o kötü korkuya yakalanacağım. Yine üstümde... Yatak gıcırdayacak. Bir türlü önleyemediğim o gıcırdama. Alt kattakiler işitir, üst kattan... Gözlerimi sımsıkı yumarım. Dudaklarımı, boynumu, göğüslerimi başka yüzlere vererek...</p>

  <p>"Kısmet!.."</p>

  <p>Annesinin sesi.</p>

  <p>Kısmet, çok istiyor, ama bir yanıt veremiyor. Üstündeki ağırlıktan kurtulmaya çabalıyor.</p>

  <p>Türkân hanımın terliklerinin tıkırtısı, neyse ki hastanın odasına değil, kendi yatak odasına doğru yöneliyor. Kızını orada göremeyince, ölümle savaşan yaşlı adamı bütün bütüne yalnız bıraktığını düşünebilirdi.</p>

  <p>Böyle bir tedirginlikle, hemen camın önünden çekiliyor. Daha ikinci adımda kararsız kalıyor: Dedemin yanına gitsem? Fakat onun yüzüne bakamam ki artık. Rahatça yatıramam. Yine elimi... Kadın mı istiyor? Nasıl olur da beni...</p>

  <p>Az önceki titremeye daha kötü yakalanmıştır. Kendisini bir buz parçası içinde sanıyor. Sarı, büyük, Eskişehir iriliğinde ve samanlarda saklanmış bir buz parçası. O buz parçasının tam orta yerinde de karınca büyüklüğünde bir Kısmet. Kıpırtısız. Donmuş. Yaşamıyor. Buzlar hiç çözüleceğe benzemiyor. Zaten artık erise de bir, erimese de.</p>

  <p>Oysa, çok sıcak bir haziran gününün gecesi. Dışarda şimdi serinlik vardır. Eviçleriyse çok bungun: Bütün gün, anneme bin yalan, bin bahane ile ordan oraya koşturmalarını sırasında buram buram terliyordum.</p>

  <p>Önceki gün de, aynı yakıcı güneş altında Porsuk Bulvarı'nı yanında Kardelen'le geçmişti.</p>

  <p>Kardelen:</p>

  <p>"Bak, kaldıramayacaksan, sonradan gelecek sıkıntılara da-yanamayacaksan bu işe hiç kalkışma," demişti. -Ya bugün, ondan habersiz neler yaptığımı bir bilse!-</p>

  <p>Yollarda, caddelerde karşılaştıkları herkes tanıdık. Kısmet onları bilmese, onlar Kısmet'i bilirler: O geçiyor. Kaymazlıların kızı. Orhan'ın karısı. Yanında yine o sürtük, delibozuk. Nereye gidiyorlar? Ooo, merhabalar Kısmet hanım! Nereye böyle? Orhan bey Ankara'dalar değil mi? Ferit bey dayınızla?.. Lâkin Ferit bey, Sanayi Odaları toplantısında yine çok güzel konuşmuş... Merhaba efendim. Nasılsınız? Yalnız mısınız? Emin bey nasıl oldular? Sağlam adamdır canım. Kaçın Emin Sakarya'sı o. Bakın nasıl doğrulacak yeniden. Anneniz çıkamadılar herhalde? Demek böyle, bugün siz, şöyle yalnız olarak?..</p>

  <p>En çok Kardelen'den utanıyordu. Onu kimseden saymayan birtakım otelciler, çimento, demir, tüpgaz bayileri, kumaş-kon-feksiyon tacirleri... Kısmet, arkadaşının koluna asılıp durmuştu: Çabuk olalım Kardelen. Bak şimdi de Kurşunoğlu'nun karısıyla görümcesi... Bir de onlarla karşılaşmayalım. Nerde bu avukatın yazıhanesi peki?</p>

  <p>Eskilerde babasının olan sinema, şimdi kocaman bir işhanı.</p>

  <p>Altı banka. Daha ötede Şehir Bank. Daha ötede makarna, bisküvi fabrikası, daha da ötede, artık kentin dışında çimento, beton... Hepsi baştan sona Saka Şirketi'nin. Ferit Sakarya-Türkân Kaymazlı. .. Bir ucundan da -artık Kısmet'in derdinden- Orhan. Yeter ki şu dedikodular bitsin, Kısmet'in bir kocası olsun. Önünde sonunda Orhan'ı çekip çevirecek kimse Ferit Sakarya değil mi!..</p>

  <p>Kısmet, beklenmedik bir patlamayla boşanmaya karar verdiği zaman, en çok ürktüğü Orhan'ın tepkisi değildi, annesiydi. Ondaki gizli güç. Bağırıp çağırmaya bile gönül indirmeden, iki kaşı arasındaki dikey çizgiler, dimdik bir duruşla Kısmet'i her zamanki gibi hemen etkisi altına alabilir. Kısmet hâlâ o etki altında zaten. İki gün daha geçse, kendini yine alt katla üst kat arasında uslu uslu gidip gelirken bulacak.</p>

  <p>"Şehir okumuşları, kadınlara eşitlik, kadınlara özgürlük diye yırtınadursunlar, bak senin toprak karısı, köyden çıkma annen, ne istediğini, kime ne yaptırması gerektiğini pek güzel bilip duruyor," derdi Ufuk. Öyle mi? Ufuk'un da bilmediği şeyler var işte. Türkan hanım, özellikle o, nice özlemini içine gömdü kimbilir. Genç yaşında, dul bir kadın, başında türlü sorumluluklarla...</p>

  <p>Şu da babasından kalma eski hanlardan biri. Yıktırılacakmış. Yerine Üniversite'nin bilmem nesi yaptırılacakmış. Annesi, dayısıyla ne çok tartışmıştı bu öneriler için: Yok, yok orası artık öylece kalsın, Ahmet'in hatırası... Yıktırmam...</p>

  <p>Kısmet, bu hana ilk kez girecekti.</p>

  <p>Kardelen aşağıda kalmış, Kısmet yukarı tek başına çıkmıştı. Beşinci kat. Nasıl da eski bir yapı. Oysa, topu topu otuz yıllık bir geçmişi olmalı. Otuz bile değil, öyle ya. Murat'ın birinci yaş gününde, babaları oğluna doğum günü armağanı olsun diye, yoo meğer, anneleri bir oğlan doğurdu diyeymiş, -kentte ağızdan ağıza söylenen böyle değil miydi?- bando mızıkalarla attırmıştı buranın temelini. Yine kurbanlar kesilmişti. Ahmet Kaymazlı, bağlı bulunduğu siyasal partinin iktidar olmasından sonra, her fırsatta böyle törenler düzenlerdi. Bir cümbüş, bir kıyamet. Onun için bitmeyen bir bayramdı seçimler sonrası. Kentin yapıları ne çabuk hela ve toz kokularına bulanıyor.</p>

  <p>Beşinci kat. Burası da hela kokuyordu. Odalardan yazı makinelerinin tıkırtıları işitiliyor, sanki tuşlara her vuruluşta havaya tozlar savruluyordu. Avukat Celâl Aytunç. Burası. Keşke Kardelen aşağıda kalmasaydı! "Ben avukatın yanına çıkmam. Zaten hep bahane arayıp durdular. Bu sefer bütün bütüne seni benim ayarttığımı sanır ailen." Kısmet, arkadaşına hak vermek zorunda kalmıştı. Ama, bu sözlerin ardında belli belirsiz sezinleyebildiği başka bir şey var. Kardelen, kimin ne diyeceğine aldırmaz. Ama bu, insan yaşamının en özel yanı. O köşeye, o köşeyi tek başına yaşamış olandan başkası burnunu sok-mamalı. Kısmet, bu konuda kararı tek başına kendisi vermeliydi. Ama evlenirken kararı tek başıma veren ben değildim, demek isterdi Kardelen'e. Boşanmayı gerçekten istemediğini sanmasından korkmuştu. Yine çarpıtıyordu işte. Boşanmayı gerçekten istemediğini sanmıştı. Sonra da bundan ürkmüştü. İşte, yürümeye yeni başlıyordu. İlk adımı atıyordu. Avukat Celâl Aytunç: Birkaç gün daha düşünseniz Kısmet hanım. Belki cayarsınız... Hayır, hayır... Caymak istemiyorum. O halde bir talep? Nafaka, mal?.. bir şey? Yok. Bence, yine de en azından dayınızın fikrini almanız, belki... Hayır. Yasal bir engel yok. Evet. Tabii... Tabii tek başınıza başvurabilirsiniz. Ancak... Birlikte olsa daha kolay... mümkün... Nasıl isterseniz?.. Sebep? Şeyi soruyordum, gerekçesi... Neden? Demek? Gerekçe olarak bunu mu gösterelim? Ancak... Bunu bilmesini bilhassa istiyorsunuz? O zaman... Evet... Bir vekâletname. Noter. Aşağı kata kadar bir zahmet...</p>

  <p>Notere avukatla birlikte inmişlerdi. Annesinin yüzü en çok o zaman gözlerinin önüne gelmişti: öyle, alnının ortasında iki dikey çizgiyle. Yeniden bocalamıştı: Yoksa istemiyor muyum? Ama artık söyledim. Dönemem. Hem... Evet, evet, istiyorum! Bilmiyorum. Aslında sadece ölmek istiyorum.</p>

  <p>Hoş zaten, burada, evli bir kadının tek başına boşanmaya kalkışması bile kendini bir yardan aşağı koyvermesi değil de neydi ki? Bunu der demez, ne tuhaf, içinde büyük bir rahatlama duymuştu. Ölümü hep, büyük bir rahatlama, bir genişlik olarak düşünürdü.</p>

  <p>"Bitti," diyor, hemen hemen işitilebilir bir sesle.</p>

  <p>Kendini hâlâ Kardelen'in kolunda, Porsuk Bulvarı boyunca, alnı ter içinde yürürken görüyor. Kardelen o zaman söylemişti. "Bak, eğer..."</p>

  <p>Çevresine bakınıyor. Evin dışında değil, hâlâ eviçlerinde. Biten bir şey yok. Yanında Kardelen falan da yok. Banyodan gelen su şıkırtıları, tas, kova tıngırtıları: Hacer'in iş yapışı böyle. Gürültüsü olmazsa bir iş yaptığını anlamaz. Aslında, 'varım, burdayım, haberiniz olsun' diyor. Ben de, kimi kez, varolduğumu söylemek için kapıların diline sığınırım. Onları pat küt çarparım.</p>

  <p>"Bu daha ilk adım. Kolay kolay da sonuçlanmaz. Kocan, boşanmaya yıllarca 'hayır' diyebilir," demişti Kardelen.</p>

  <p>Kısmet, hiç sesini çıkarmamıştı. İçinden domuzca, ne ölen, ne dirilen bir yaşamdan öç alırcasına bir gülümseme geçmişti: Onun da boyun eğmeyeceği bir şey var. Bunu ise yalnız ben biliyorum.</p>

  <p>Yine de, güneşin her şeyi salt soldurmak için vargücüyle pencerelerden daldığı avukat yazıhanesinde duyduğu büyük iç rahatlığını, o genişlemeyi saatler geçtikçe yitirmişti. Ama olan olmuştu. Kendini, koca bir dağın tepesinden aşağıdaki uçuruma bırakmıştı. Hep aynı kayış içinde, bir tren bileti, Murat'a çekilen bir telgraf: Belki de eline geçmez. Geçse de belki gelmez. Gelse de...</p>

  <p>Hacer, koridorun lambasını açıyor. Kısmet'in gözleri kamaşıyor. Kadıncağızın, elinde öteberiyle durup kendisine baktığını hiç görmemiş, sorduğu bir soruyu hiç işitmemiş gibi yapıp hasta odasına süzülüyor. Annesi, yatakodasından Hacer' e sesleniyor:</p>

  <p>"Nedir canım, bütün lambalar açık? Millet, hasta evinde şenlik var sanacak. Söndür şunları!"</p>

  <p>O uçurumun dibine hâlâ düşmemiş olduğunu algılaması... Ne henüz aşağı çakılı, ne yukarı dönebiliyor. Kayıyor.</p>

  <p>Emin bey, öylece, itildiği gibi, başı yastıklara rahatsız biçimde gömülü durmakta. Gözleri tavana dikili. Artık sesi işitilmiyor.</p>

  <p>Kısmet'in yüreği hopluyor. Dedesinin öldüğünü sanıyor. Korka korka yatağa biraz daha yaklaşıyor. Derin bir soluk alıyor: Çok şükür, değil! Henüz değil. Henüz yaşıyor...</p>

  <p>Hastaya bundan öte yaklaşmaya, onu yatağın içinde daha rahat bir duruma getirmeye de çekiniyor. Dedesinden iki adını uzakta, öylece dikiliyor. Bir yere oturamıyor. Örgüsünü yeniden eline alsa? Odadan çıksa? Bir şey yapmalı. Belki annesini çağırmalı? Yaşlı adama koşmalı, başını düzeltmeli, kulağına seslenmeli: Bir şey ister misiniz?</p>

  <p>Ona bütün gün, bütün gece sorulan soru bu. Bu soru yanıtsız kaldıkça da, sanki inatla, hep aynı küçük tanışma, tanıştırma töreni: Benim baba, kızınız! Ya da: Bakın, kim geldi. Oğlunuz.</p>

  <p>Kısmet, önüne gelen böyle bir fırsatta bile, kendini tanıtmayı düşünemedi. Bir kez bile, "Benim, Kısmet," demedi. Yine de bir şey yapmalı. Gözlerinin tavana dikili olduğunu bile bile "Uyuyor musunuz?" demeli. "Uykunuz var mı?"</p>

  <p>Saatine bakıyor: Yirmi üç-on.</p>

  <p>Yüreği, az öncekinden daha kötü hopluyor: Ya yetişemez-sem?</p>

  <p>Kedisi ayaklarına dolanıyor. Eğiliyor, onu usul usul okşuyor. Hayvan okşandıkça, Kısmet'in bacaklarına büsbütün sür-tünüyor. Genç kadın, yeniden ağlama duygusuna yakalanıyor: Tombul'u buraya çıkarırken de ağlayacak gibi olmuştum. Aşağıda bırakırsam, sanki...</p>

  <p>"Kısmet, orada mısın?"</p>

  <p>Annesi. İşte yine sesleniyor. İşte giyindi, geliyor. Şimdi burada olur. Bütün yollar tutulur. Üst kapı, orta kapı, alt kapı.</p>

  <p>"Gel kızım, şunları Hacer'e veriver, assın!"</p>

  <p>Aynı ânda, dedesinin de sesi yeniden işitilir oluyor.</p>

  <p>Kısmet, annesinin seslenişine sığınıyor, kendini odadan dışarı atıyor.</p>

  <p>Türkân hanımın lake üstüne yaldızlı yatakodası takımı. Her üç yılda bir, bu odanın eşyaları değişir. Eski ceviz takımdan sıkılıp formikaya belbağlamıştı. Ondan sıkılıp koyu renk tahtadan, oymalı kakmalı dolaplar, aynalar, kocaman da bir karyola aldı. En çabuk bu takımı değiştirdi. "İçimi karartıyor," demişti. Yerine, bu lake takımı getirtmişti. Sarı yaldızlı, beyaz lake. Tek kaprisi, tek savurganlığı bu. Karyola her zaman iki kişiliktir. Yeşile çalar loş bir ışık içinde, o iki kişilik yatağın üstüne yarıçıplak oturmuş, koltukaltlarına, iki meme arasına talk pudraları serpiyor. Her zamanki gibi, altına yine ak pak örtüler sermiş; sanki Alçık Hamamı'nın giyinme odalarından birinde. Ayaklarının, bacaklarının, kollarının oraya buraya sürünmesinden çekine çekine, sakınık hareketlerle pudralanıyor. Kızı içeri girince, eflatun üstüne tozpembe, beyaz çiçeklerle süslü talk kutusunu ona uzatıyor:</p>

  <p>"Sırtıma da biraz sürüver. Çarçabuk ter kokuyorum... Bohçacı karılar gibi, kaşınıp duruyorum sonra."</p>

  <p>Kısmet, uysal, sessiz; annesinin sırtını pudralıyor. Derileri sarkmış, ama kemikleri sağlam, dik bir sırt.</p>

  <p>Türkân hanım, kızının sessizliğine alışık. Bunun karşıtı olsa şaşardı. Her zamanki gibi, en yakın, en göze görünür durumlardan başlayarak konuşuyor:</p>

  <p>"Deden nasıl? Uyudu mu? İlâcını aldı mı? İyi oldu, sen beklerken ben de yıkanıverdim işte. Bari, Ferit dayınla Orhan çabuk dönseler. Onlar yokken sönüverirse diye korkuyorum. Gerçi üç saatlik yol. Çabuk yetişirler. Fakat, oğlu başında olmalı. Eline sağlık yavrum. Şu fanilamı uzatıver... "</p>

  <p>Kısmet, annesinin fanilasını kendisi giydiriyor. Bu da alışılmış bir şey. Fanilanın etek ucu tam göğüs üstüne gelince, Türkân hanım Kısmet'i orada bekletiyor:</p>

  <p>"Meme altlarım hemencecik terledi bile. Şu havluyu... "</p>

  <p>Genç kadın, yatağın üstündeki küçük havluyu alıyor, annesinin meme altların bir kez de o kuruluyor. Dar, sarkık göğüsler. Her birini teker teker, solgun yapraklar gibi tutup kaldırmak gerekiyor. Hepsi doğal. Ana kız, bütün bu hareketlerin hepsine alışık.</p>

  <p>"Eline sağlık."</p>

  <p>Fanilayı birlikte çekip indiriyorlar.</p>

  <p>"Sen de bittin. Uykusuzluk. Kaç gecedir... "</p>

  <p>Tuhaf işte. Türkân hanımın bu ses tınısı yeni. İçine duygu kırıntıları serpilmiş bir ses.</p>

  <p>Kısmet, annesine sarılmak, yüzünü onun mis gibi sabun kokulu -beyaz Hacı Şakir- saçlarına gömmek istiyor. Ta çocukluğundan beri hep bunu istedi, hiç yapamadı: Annemin, Murat dışında birine duygularını gösterdiği, yüreğini ele verdiği olmuş mudur acaba? Babamla nasıl sevişmiştir? Ona dokunduğunu, onunla yatıp kalktığını akla getiren tek şey, bizim doğmuş olmamız. Ben Ufuk'la...</p>

  <p>Öyle ya, bu türden sorular aklına ancak Ufuk'la çok yakın olduktan sonra gelmişti. Orhan'la değil.</p>

  <p>Ufuk, der demez belkemiğinden aşağı incecik bir sızı uçve-riyor. Şu ân aklına Ufuk'un gelmiş olması da çok tuhaf. En şaşırtıcı olanı da, avukat yazıhanesinde, en geçerli gerekçesini söylerken bile, Ufuk diye birinin aklından geçmemiş olması. Ancak şimdi, annesinin çıplaklığına bakarken, Ufuk'un kollarında kendi çıplaklığını görmekte. Bu görüntüyü kovalamak istercesine başını çabuk çabuk iki yana sallıyor:</p>

  <p>"Dedem hep dualar okuyor, ayetler mırıldanıyor..."</p>

  <p>Yatak örtülerini düzeltirken, dedesinin bir elini yakalayıp iki bacağı arasına götürmeye kalkıştığını söylese mi? -Ufuk'la sevişmelerini kendine bile unutturmaya çalışmıştı. Orhan'ın yatağına üşüşen iki yüzden biri hep silik olurdu. Öteki, güleç, sarışın; kovdukça daha çok belirginleşen... - Annesine, dedesinin yapmaya kalktığı şeyi söyleyemeyeceğini biliyor, yüzü alev alev yanıyor. Elleri ise buz kesiyor.</p>

  <p>"Ne kadar&nbsp; soğuk senin ellerin yine. Bense tütüyorum."</p>

  <p>Türkân hanım, gövdesinin üst yanını kızına rahatça teslim eder. Ama alt yanını sakınır. Orası kutsaldır. Yalnız, hamamdaki tellâk karıya çöğenletirken iki bacağını rahatça ayırdığını görmüştü Kısmet. O zamanlar çocuktu ama. Hoş zaten, doğuştan lânetli ve günahkâr...</p>

  <p>Annesine sarılma özlemi bütünüyle geriliyor. Bunun yerini, Türkân hanımla tellâk karının oynaşmalarından duyduğu mide bulantısına benzer bir bulantı alıyor. Burnuna çöğen kokuları doluyor. Hamama gitmekten oldum olası hoşlanmamıştı. Nedenini sanki şimdi buluyor. Yok canım, anımsadığı o kadın herhalde annesi değildi. Annesi, tellâk karı bir yana, kocasıyla bile belli bir uzaklığı korurdu. Fazla sevgi gösterilerinden hiç hoşlanmazdı. Kısmet'in kardeşine aşırı düşkünlüğünü bile hiç hoş karşılamadı. Oğlunun bu kadar sevilmekten keyiflendiğini görerek katlandı.</p>

  <p>Kısmet, annesinin kocaman yatağın üstünde o kadar yalnız, ansızın o kadar da yorgun bir yüzle durduğunu görünce, aklından geçenlerden utanıyor. Yumuşacık uzanıp, donunu veriyor: Nerdeyse yirmi yıldır, erkeksiz, aşksız...</p>

  <p>Tuvaletin üstünde üç fotoğraf durur. İkisi, büyük gümüş çerçevelerde. O çerçevelerden birinin içinde Ahmet bey, kendine yaraşmış yeni rolü içinde, kendinden dehşetli hoşnut bir gülüşle gülüyor. Saçları kısacık kesilmiş. Yüzü, perdahlanmışçasına parlak. Üstünden köylülüğü çoktan beri atmış; taşra kendi ilerigelenliği ile Belediye Meclisi üyeliği makamına rahatça, hattâ pervasızlıkla yerleşmiş. Ceketinin yakasında parti rozeti. Çizgileri yuvarlak, içiçe geçmiş iki harf. Sanki, fotoğrafçının odak noktası bu rozet. Kısmet'in aklında, babasının yaptığı her işin büyük bir cümbüş, bir gürültü olduğu kalmış. Annesiyle halası ne zaman buluşsalar, onu övmekte yarışa girerler. Biri, "Çok hakseverdi," dedi mi, öteki, "Çok kibardı,"der. Biri, "Çoluğuna çocuğuna pek düşkündü," dedi mi, öteki "O herkese kol kanat gererdi," der. İclâl hala, sözü mutlak "Ailesinden de önce, vatanını, milletini düşünürdü Ahmet abim," diye bağlar. Gelinlerinin Ahmet Kaymazlı'yı tek başına sahiplenmesi hiç hoşuna gitmez. Anneleri, bu açığı sık sık, çocuklarına şöyle söyleyerek kapatmaya çalışmıştır: "Babanız öyle, birçokları gibi sonradan görme değil. Halanızın kocasına hiç benzemezdi o. Her zaman bir beyefendiydi. Ankara'dan gelen Meclis, Hükümet mensuplarının yanında bir kerecik bile yanılıp da eğri bir iş yaptığını, yordamsız davrandığını hatırlamam. Hiç falsosu yoktu." Hacer bile çarçabuk, "Beyefendiciğim," demeyi öğrenmişti. Hâlâ da öyle: "Ahh, beyefendiciğim sağ olsaydı!" Sanki, Türkân hanım ablasına inat, bacağından geniş basma şalvarını çıkarmamakta direten Hacer'in, dudaklarını büze büze "beyefendiciğim" deyişi en çok Murat'ı güldürürdü. Bu gülüş, dedeleri Emin Sakarya'nın yüreğini serinletirdi. Bunun, Hacer'e değil, damadına bir takaza olduğuna inanmak isterdi. Türkân hanım bir defasında erkek kardeşine: "Babam da! .. Damadını kötületmek için tırnak kadar çocuklardan bile medet umar," demişti.</p>

  <p>Kısmet, ikinci büyük çerçevedeki Murat'ın fotoğrafına bakıyor şimdi. Murat'ta, ne bütün 'beyefendiliğine' karşın babalarının kaba çizgileri var, ne annelerinin sert, soğuk yüzü. Ancak saraylardan çıkabilecek ipek tenli bir prens o. Sarışın. En çok dedesine benzetilirdi.</p>

  <p>Genç kadın, içerde yatan hastanın ölüme çok yakın yüzünü anımsayıp, bu benzeşmeyi kafasından hemen kovuyor: Yarın sabah, Murat'la karşılaştığımızda...</p>

  <p>Ama bu karşılaşmayı düşünmeye zaman kalmıyor. Bakışları bu kez de tuvaletin üstünde, küçük bir çerçevedeki resme takılıyor: Orhan, pölaroid kamerasıyla çekmişti.</p>

  <p>O fotoğrafa bakmak istemiyor.</p>

  <p>Türkân hanımın gözleri kızının yüzüne o ân takılıyor: Bunu oradan kaldırıp kaldırmamaya bir türlü karar veremedim. Kısmet, kucağında çocuğuyla. Doğumdan sonra... Benim içim de kötü oluyor, ama...</p>

  <p>"Al, Hacer bunları dışarı assın... "</p>

  <p>Neyse, bu kez sesini denetleyebilmişti.</p>

  <p>Bornozunu, yüz ve boyun havlularını kızına uzatıyor.</p>

  <p>"Dikkat et, pudralar etrafa saçılmasın."</p>

  <p>Kısmet çıkarken, ardından sesleniyor:</p>

  <p>"Çayı demlemediyse çabuk olsun. İçelim de... "</p>

  <p>"Yok, ben artık ineyim."</p>

  <p>Kısmet bunu alçak sesle, ama kesin bir tınıyla söylemişti. Önden hiç tasarlamadığını sanırken, düşüncesini böylesi açıklıkla öne sürüvermesi, genç kadının kendisini bile şaşırtıyor. Bu silik ses, bu minicik özgürlük kırıntısı, Türkân hanımın evinde patlamaya hazır, kocaman ağır bir sessizlik oluyor. Bu sessizlik onu ürkütüyor.</p>

  <p>"İneyim anne," diyor çarçabuk, daha yüksek sesle, "belki Orhan da döner."</p>

  <p>Türkân hanımdan çıt çıkmıyor. Kızının sesindeki bu yeni tınlama, onu içten içe bocalatıyor: Ben de, istersen artık aşağıya, evine in, diyecektim. Zaten söyleyecektim.... Orhan gelebilir tabii... Ama, Kısmet'in bunu kendiliğinden söylemesi.. garip! Koca yolunu gözlüyormuş gibi görünmek istemezdi... Çekinirdi, utanırdı. .. Zaten beklediği de yok ya...</p>

  <p>Taranıp, kıyısı iğne oyalı bir tülbentle saçını sıkıca sarıyor. Gözü yeniden aynanın önündeki küçük renkli fotoğrafa değer değmez hemen başka yana çevriliyor: Torunum doğunca.. bir kez bunu buraya koymuş bulundum. Ölünce.. kaldırsam, Kısmet gücenebilir... Ses etmez, onu da içine atar. Fakat, her sabah da, gözümü açar açmaz bu... Hayır, hiç içim kaldırmıyor.</p>

  <p>Yenleriyle etek uçlarına simli sular geçirilmiş olmasına karşın, iç kapayıcı toprak rengi sabahlığını giyiyor; Acaba, babam ne durumda? Allahın gücüne gitmesin, fakat... Şuncacık şey, fırlayıp gidecek de, yaşlı bir adam, çeke çeke... Asıl çeken ben değil miyim? Murat yüzünden, asıl yarı ömrü geri giden ben değil miyim? Sağ olsun da... Sağ olsun da... Babaları öleli on sekiz yıl... On dokuz mu yoksa? Bu gece onun için biraz okusam. Her şey beni bekliyor. Kim biliyor? Kızım bile, bir ân önce kocasının koynuna girme peşinde...</p>

  <p>Böyle düşünmese, o kesin ses tınısına hiçbir anlam verememiş olacaktı.</p>

  <p>Kısmet, havluları Hacer'e vermiyor. Arka balkona kendisi çıkıyor. Ek su kapları, sepetler, bir hamur tahtası... Sonra, balkona boydan boya çekilmiş kalın naylondan camgöbeği bir çamaşır ipi. Çamaşır ipi, ötelerdeki karanlığı ince bir çizgiyle ortasından ikiye bölüyor. Çizginin alt yanı, kente bir çıkartma gibi duran karmakarışık beton yapılar, o yapıların erzak deposu balkonları... Perdesi de, camları da açık bir pencerenin gerisinde, göbeğini kaşıyıp duran bir adam.</p>

  <p>Genç kadın gözlerini hemen yukarı kaldırıyor, çizginin üst yanına. Az önce, salondaki pencereden görünmeyen, çok yıldızlı bir gökyüzü görüyor. Evrenin çatısı öylesi aydınlık ki, henüz yapılanmamış bir bölgenin ötesinde, kentin kuzeydoğusunda Yunus Emre İlkokulu'nun gölgesi, ayakuçlarından akasyalara doğru yayılarak uzanıyor. Alpu-Mihalıççık yönünde, Havaüssü'nün ışıldağı, çok daha uzaklardaki yıldızları söndürüyor. Kış-yaz, o yanda, gecelerin bütün ayrıntılarını soldurup duran bir ışık.</p>

  <p>Kısmet doğuda, pek çok yeni yapıdan dolayı artık kente girişi seçilemez olmuş karayolunun tümden kapandığını, Eskişehir' e o yönden artık kimsenin girmesine izin verilmediğini düşlüyor bir an. Beyaz üstüne yol yol yeşil çizgili bornozla iki havluyu çamaşır ipine asarken, o yolun önüne, tren yollarına çekilen bariyerler benzeri demir çubukların gerilmiş olduğunu bile sanıyor: Çok değil, iki üç saatçik, Ankara'dan buraya kimseler giremese. Sonra zaten sokağa çıkma yasağı... Boşanma isteğimi yarın öğrenir. Yarın...</p>

  <p>Öğrendi işte. Alnında, şakaklarında terler tomurlandı. Kasıldı. Genç avukata gözdağı verircesine, "Kimse bilmeyecek!" dedi. Gözlerinden acınası bir yıkkınlık geçti yine de. Kardelen'in tanıdığı avukat... Genç bir adam. "Hangi nedenle?" diye sormuştu Kısmet'e. "Gerekçe?"</p>

  <p>Kısmet, bornozun eteğini yüzüne örtüyor. Yetmiyor, gözlerini de sımsıkı yumuyor.</p>

  <p>"Başkasını seviyorum."</p>

  <p>Genç avukata böyle söylemişti. Sesi, asıl o zaman çok kesin çıkmıştı. Yaşamındaki bu kesin, keskin dönemeç sırasında, Ufuk bir an bile aklından geçmemişken, kararlı bir biçimde, işte böyle, kendini uçurumdan aşağı bırakıvermişti. Öç alır gibi. Kocasının, aylarca içine girmeyişi: Çocuğun benden olduğundan kimse kuşku duymamalı. Herkes, başkasını sevdiğini söylüyor. Bir yıl. Sonra olabilir. Sonra, çocuğun benden, kocandan olduğuna kimsenin kuşkusu kalmaz. Kusura bakma, kız çıktığını ben biliyorum, ama koca kent...</p>

  <p>Genç avukata bunları söyleyemezdi ki. "Başkasını seviyorum."</p>

  <p>Celal Aytunç, "Kim?" diye sorsa, o anda Ufuk adını bulup çıkarabileceği bile kuşkuluydu. Ama herhalde Orhan da haklıydı. Daha sonra bile, kocasından gebe kaldığını sanmıyor. Üstünde bir ağırlık olurdu, buna katlanırdı; yatağına doluşan silik ya da açık yüzlerin kendisini sevip okşadıklarım düşlerdi. Katlanır, sonra katlandığından utanırdı.</p>

  <p>"Allaaahhh!.. Allahım sen büyüksün!.. Yalnız sana inanırım, yalnız sana gü... "</p>

  <p>Dedesinin, sessiz ev içinde yeniden patlayan duasına annesinin koşuşturan ayak sesleri karışıyor.</p>

  <p>"Hacer!.. Lazımlığı getir, çabuk!.."</p>

  <p>Artık bitti mi? Emin bey, son bir ıkınma sırasında son nefesini verdi mi? Günlerdir bu bekleniyor, ama herkes böyle bir şey beklenmiyormuş gibi yapabiliyor. -Hemen çocuk yapmayacağız. Dikkatli ol, korun.- Orhan, sürekli dışarı boşalıyor. Kısmet'in bacakları arasında yapışkan akıntılar: Sümüklüböcek! Sümüklüböcek! Her yan...</p>

  <p>Pek az önce, tren yolunu, istasyonu görmeye çalışıyordu. Ama Havaüssü'nün ışıldağı gözünü alıyordu. Elli sekizlerde babasının yaptırdığı, büyüklüğüyle ancak iki yıl övünebildiği 'yeni otel'. O otelde ailenin verdiği şölenler... Otel yerine, şimdi bütün ışıklarını yakmış Orduevi. Orduevi'nin, karanlık kent ortasında içten aydınlatılmış iri bir buz kalıbı benzeri yükselişi de, Havaüssü'nün uzakta dönüp duran ışıldağını kesemiyordu. Şimdi, dedesinin başucunda, onun ölüvereceği korkusu içindeyken, ışıldağın gözlerinin önünde inatla dönüp duruşu... Uzaklara fazla uzun bakmış olmalıydı. Oteldeki şölenlerin anısı, Selmin Rifatzâde için düzenlenen müzik gecesinin anısına karışmıştı. Sanatçı, Murat'ı sahneye çıkarıyor, elinden tutuyor onun, çekiyor, çekiyor...</p>

  <p>Türkân hanım, Hacer'le bile işe yarar kılamadığı oturağı kızının eline tutuşturup, babasının altına sürgüyü sürüyor. Doğruluyor, bu kez kendinden hoşnut, bekliyor: Bir gün, ben böyle yataklara düşsem, kim benim babama baktığım gibi bakar acaba? Hacer nasılsa, Kısmet de öyle. Aklı ben verirsem yapar. Kendi kendine hiçbir şeyi düşünemez. Şu tırnak makasını getir-sene... Tırnak makası nerede anne? Hep bu. Bak işte, lazımlık hâlâ elinde. Götür, bıraksana helaya...</p>

  <p>Hacer, yaşlı adamın ayıp bir yerini görmemek için başını yana çevirmiş. Kısmet de öyle yapıyor. Gövdesi yatağa dönük, başı öte yanda: Dedem,,. az önce kalkıştığı şeyi inşallah hiç hatırlamaz. Şu oturak. Yılların oturağı. Murat'ın. Bunu onun altından alırken hiç iğrenmezdim. Şimdi, içi bomboş, pırıl pırıl emaye kabı tutarken kusacak gibi oluyorum. Götürüp tuvalete bırakabilir. Hacer'in eline tutuşturabilirim. Yapamıyorum. Annem, bundan bile kurtulmak istediğimi düşünebilir. Benim elime verdiğine göre, benim tutmamı doğru buluyor. Ne yapılması gerektiğini o bilir. Dedemi sevmediğimi sanmasın. Onu seviyordum, çok seviyordum, az önce öyle, elimi yakalayıp şeydince...</p>

  <p>Elindekini birden yatağın önüne, İsparta halısının üstüne yayılmış el örgüsü yaygının bir ucuna bırakıveriyor. Türkân hanım, büyük çaba gerektiren bir işi yaptığı sırada bile, hemen ayırdediyor bunu.</p>

  <p>"Oraya bırakma Kısmet!"</p>

  <p>Gövdesini çekip çevirme yetisini tümden yitirmiş babasını sürgüye yerleştiriyor, sonra üstündeki örtüleri düzeltiyor. Öyle iyi düzeltiyor ki, bakan o örtülerin altında kimsenin yatmadığını sanır. Kısmet, oturağı geri alıyor. Annesi, yastıkların kırışıklığını da sıvazlayarak düzeltiyor. Doğruluyor. Yüzünde, uzun uzun yıkanmanın getirdiği ışıltıya, başı eğik uğraşmanın da verdiği kızıllık eklenmiş, derin derin soluklanıyor:</p>

  <p>"Haydi Hacer, götür onu helaya... "</p>

  <p>Hacer, çıkarken geri dönüyor:</p>

  <p>"Çayınızı koysam mı? .. "</p>

  <p>Az sonra... Az sonra... Demlensin biraz..."</p>

  <p>Kocaman bir pamuğa bol bol kolonya döküyor. Hastanın alnını, boynunu silmek istiyor. Ancak, ölgün yüzde hoşnutsuz bir kıpırdanma oluyor.</p>

  <p>"Kolonyalar da ne kadar keskin alkol kokuyor artık!"</p>

  <p>Kızına da, kolonyalanmış bir parça pamuk uzatıyor. Her şey o kadar ezberlenmiş ki: Al, sen de sil ellerini. Şimdi yıkaman gerekmez. Yeniden babamın altıyla uğraşabiliriz çünkü.</p>

  <p>Kısmet'in hareketsizliği Türkân hanımı düşündürür, ama sessizliği hiç yadırgatmıyor. Ancak, az önceki kesin sesi! Yok anne. Ben artık ineyim. Bir isteğini böyle apaçık ortaya koyuşu da nereden çıktı? Bir arkadaşına, şu, haddini bir türlü bilememiş Kardelen denen kıza gidecek bile olsa, üç gün ıkınır sıkınır. Ben, "Hadi, sen artık in aşağıya, evine," demesem, kırk gün, kırk gece burada kalır. Orhan bu yolu üç saatte alamaz yaa... Ferit telefonda, kendisinin bir iki gün daha işi olduğunu, Orhan'ı gönderebileceğini söyledi. Aman, o bari gelsin. Ortalarda kimseler yok. Deniz desen, çocuğu yine hizmetçinin başına attığı gibi, Kütahya'larda... Ferit de... kendi gibi şamata birini buldu işte. Ferit, durduğu yerde durmaz ama, o olmasa, onunla ben olmasak, bu aile...</p>

  <p>"Dayın yoldayken meraklanmam da, Orhan araba sürerken... "</p>

  <p>Kısmet, elinde pamuk, başını belli belirsiz sallıyor: Biliyorum anne. Sen de biliyorsun... Neden durmadan anımsatıyorsun bana? O kazadan daha kötüsü olabilir mi?</p>

  <p>Nerdeyse, keşke, diyecekti, keşke yine devrilse... Bu kez kendisi...</p>

  <p>İrkiliyor. İçine bu korkunç şeytanın ne zaman yerleştiğine şaşıyor. Birinin ölümünü dilemek! Bu, Orhan bile olsa. İşte yine Ufuk: İnsan yaşamla ilgili her şeyi denemeli. Ölüm dışında her şeyi... -Bembeyaz dişleriyle gülüşü onun.- Ölüm zaten yaşam dışı. Saçmaladık. Dur bakalım, demek istediğimiz için başka bir yol bulalım. İlkin şu dudakları bir öpelim, dirilsinler...</p>

  <p>Kısmet, ürperiyor, dudaklarını ısırıyor. Bir yardım dilenircesine çevresine bakınıyor.</p>

  <p>"Otur Kısmet. Haydi, oturalım bari. Başında dikilmemizin bir yararı yok ki. Hem deden sıkılabilir. Bilinmez ki, çekinebilir... Rahat rahat yapsın, haydi... "</p>

  <p>Türkân hanım, Kısmet'in az önce koltuğun üstüne öylece bırakıverdiği örgüyü almış, yerlerde dolanan yumağı sararak oturmuştu. Kızına da yanındaki iskemleyi gösteriyor: Tek başına hiçbir şey yapmadı. Yapamıyor. Herhalde hiç de yapamayacak. Çamaşırı makinede ne gün yıkamalı, kimi, hangi gün yemeğe çağırmalı, neler pişirmeli; bunları bile ben söylüyorum. Git şu saçlarım yaptır, demesem, hiç berbere gitmeyecek. El içine darman duman çıkacak. Otuzunu geçti, hep aynı. Gençken çok güzeldi. Yine güzel. Belki daha güzel. Herkesin gözü üstünde. Usulünce yetişsin dedim... Ama, bütün akılları benden beklemesi...</p>

  <p>Kısmet, annesinin yüzünde belli belirsiz bir bezginlik yakalıyor. Bu gece, ona karşı ikinci kez, hiç duymadığı ölçüde bir yakınlaşma özlemi duyuyor. Şimdi sarılsa, öpse, başını dizine koysa...</p>

  <p>"Anne, çok yorgunsun. Yatsan. Dedeme senin kadar bakamam ama, istersen..."</p>

  <p>Daha sürdüremiyor: Elimi orasına götürmek istedikten sonra, artık hastaya nasıl yaklaşabilirim, altına sürgüsünü ben, tek başıma nasıl sürebilirim?..</p>

  <p>Türkân hanım gülümsüyor. Kendinden, her şeye karşın kızından da hoşnut bir gülümseme: Kısmet'i büsbütün de işe yaramaz saymamak gerekir. Elinden geleni yaptı. Hiç değilse o yanıbaşımda. Halası, yengesi, Müfit, kızlar... Sanki Erdek kaçıyor. Yazlık evleri yapılmış da, teslim almaya gidiyorlar. Görgüsüzlük. Hepsi cümbür cemaat. Böyle bir zamanda ... Sanki her şey kaçıyor, yaz bitiyor...</p>

  <p>"Yıldızlar hakkıyçün... Perdesini çeken gece hakkıyçün... Erkeği ve dişiyi yaradan hakkıyçün... Suçları örten de, çok seven de 'O'dur..."</p>

  <p>Bu kez iniltiye çok benzer bir sesle başlamıştı Emin bey. Birden de susmuştu.</p>

  <p>Türkân hanım, yumağı kızma uzatarak:</p>

  <p>"Herhalde rahatladı," diyor. "Az bekleyelim de, bakarız..."</p>

  <p>Son on dakikadır, Kısmet'in içi artık içine sığmıyor. Annesinin yanında saate bile bakamıyor. Her yanını didik didik eden bir sabırsızlık. Dıştan bakılınca ise, işte yününü örmekte.</p>

  <p>"Pek güzel olacak," diyor annesi.</p>

  <p>Başını geriye yaslıyor: Eline bir şey aldı mı yapar. Hem de en iyisini. Yeter ki alsın. Almak istesin. Kısmet'in işlediği nakışları, ördüğü kazakları, yaptığı çiçekleri kim yapabilmiş ki bu şehirde? Kendi kendine modeller, motifler icadetmesi hele!.. Salondaki masaya ördüğü o örtü... Herkesin gözü kalıyor.</p>

  <p>"Bunu bitiremeyeceğim herhalde!"</p>

  <p>Türkân hanım, başını çevirip kızının yüzüne bakıyor: Ne-kadar solgun. Hiç dikkat etmemişim. Hastalandığını bile söylemez. Damat da anlamaz. Hani, gözümün önünde, alt katta oturtmasam bunları, Kısmet ölür gider de, benim haberim bile olmaz. Bir kere o işi yaptı ya... Ondan beri ben de... Zaten şöyle ezik büzük duruşu bile o zamandan kalma. Kaç gecedir uykusuz. Hoş, kendim de iyi miyim sanki? Gecede kaç sefer... Yatır, kaldır, sürgüsünü altına sür. Nerden çıkardığı belirsiz bu sureler, ayetler hele... Tövbe, tövbe... Hani iyiliğinde hacılığa, hocalığa bir merakı olsaydı, neyse. Acaba pişmanlık mı duyuyor? Ahmet'le ölüm günleri mi karışacak, ne olacak? Beş altı ay daha yaşarsa, öyle olur. Damadının cuma namazlarına gidişine, köylüye dinden, Allahtan dem vuruşuna nasıl öfkelenirdi: Allah kim, sen kim? Sen Allaha inanıyorsan, ben inanmıyorum!.. Oy için seninki, hep oy için! .. Allahı bile kandırabilirsin, lâkin beni kandıramazsın!.. Hep böyle homurdanırdı. Ahmet gülerdi, o büsbütün öfkelenir, bağırırdı. Bunların parti çekişmesi de. Sanki, damadına inat, dini, kitabı büsbütün boşladıydı. Birbirlerini hiç sevmediler. Atışa matışa, yine de ne kadar&nbsp; iyiydik. Kurşunoğlular, "Sizdeki bu şenliğe bayılıyoruz," derlerdi hattâ. Babam acaba böyle, aylarca, yıllarca yatıp kalacak mı? Ahmet, saniyede fırladı gitti... O zaman demiştim, keşke çocuklarımın babası biraz hasta yatsaydı, ona baksaydım, duasını alsaydım. Hiç çekmedi. Çarşıda yığılıp kalışı... Ahmet hiç çekmedi, ama ben... İhtilâlmiş! Sanki katillik değil mi bu? Sanki kocaman Ahmet bey, eceliyle mi öldü? Neyse, hiç değil babam, alıştıra alıştıra... Bu da ayrı yorgunluk. Sabır işi. Hoş, oğlum için gösterdiğim sabırın yanında...</p>

  <p>Miras, para işlerine, erkek kardeşi Ferit Sakarya ile ortaklığına, yeni yatırımlara nerdeyse onun kadar akıl erdirebilmiş olan Türkân hanımın, Allah, kitap, ölüm, sabır konularında böyle bocalayışı yeni değil. Sanki bütün yaşamı, onu bu konularda bocalatmak için düzenlenmiş: Hoşgör Allahım... Neler düşünüyorum! .. Evet, evet, babam geceyi biraz rahat geçirsin, ben de güzelcene bir okuyayım... Hem onun için, hem çocuklarımın babaları adına... İkisine bir okusam? Küfür gibi gelmesin de onlara?..</p>

  <p>"Deden daldı. Sürgüyü çeksem, uyanır diye korkuyorum."</p>

  <p>Kısmet, işitmemiş gibi duruyor. Dürtüklediği şişler değil, ardından koştuğu zaman sanki: Ya yetişemezsem? Kaçırırsam? Artık insem. Anneme Orhan'ı söyledim. Başka ne diyeyim? Buradan nasıl çıkıp gideyim? Üstelesem, iyi ya canım, gelirse buraya çıkar işte. Hastaya bir bakmayacak mı? diyebilir. Benim için, ne zaman kocasını evde karşılamaya can attı ki, böyle bir gecede... diye düşünebilir. Düşünmüştür bile. Şimdi, dedem hasta olmasa, annem Hacer'le yalnız kalakalmaktan korkmasa, beni çoktan aşağıya göndermişti: Haydi kızım sen in. Kadın dediğin, kocasını kendi evinde karşılamalı.</p>

  <p>Şişleri bir iki dürtüklüyor: Tren birde, bir on beşte... İşte o sıralarda kalkar. Siz erken gelin bayan. Tam saat söyleyemeyiz. Birden önce burada olun. Vaktinde gelip gelmeyeceğini bilemem. Gecikip gecikmeyeceğini söyleyemem...</p>

  <p>Bugün öğleden sonra bileti veren memurun yüzü. Kısmet, bu adam tarafından da, postanede telgrafı alan adam tarafından da tanınmaktan, kentin yerlilerinden birine rastlamaktan ne kadar&nbsp; korkmuştu. Son gün, Kardelen'in bile bunu bilmesinden korkmuştu. O bile önlemek isteyebilirdi. Bilet gişesinin önünde en çok Astsubay Okulu'nun öğrencileri vardı.</p>

  <p>Kardelen'i bir daha göremeyecek. "Kardelen'e ne diyeyim?" "Hangi Kardelen?" Murat'ı kınarken... Demek insan bir gün, geride olan her şeyi unutmak, bırakmak isteyebiliyor?</p>

  <p>"O sırayı yanlış ördün galiba?" diyor annesi. "Saat kaç oldu acaba?"</p>

  <p>Genç kadın hemen kol saatine bakıyor:</p>

  <p>"On ikiye geliyor," diyor hemen hemen dehşete kapılarak...</p>

  <p>Oysa yalan. Saat, on ikiye yirmi beş var: Yine de, hiç vaktim kalmadı.</p>

  <p>"Hacer'e söylesen de, çayı getirse. Uykum dağılsın. Yıkandıktan sonra üstüme bir ağırlık çöktü. Sen de iç. İnmek istiyorsan, sonra inersin... "</p>

  <p>Kısmet'in az önceki kararlı sesi odanın içinde yeniden esiyor:</p>

  <p>"Ben içmeyeceğim."</p>

  <p>Örgüsünü çarçabuk, kalktığı iskemlenin üstüne bırakıyor. Yumak yine yere düşüyor, yatağa doğru yuvarlanıyor.</p>

  <p>"Hacer seninkini getirsin anne. Ben gideyim. Bir şey gerekirse telefonu tıklatırsınız... Hacer'i gönderirsin... "</p>

  <p>Arka balkona, havluları asmaya çıkarken ardında bıraktığı ağır, koyu sessizlik yeniden her şeyin üstüne abanıyor.</p>

  <p>Türkân hanım, hiçbir şey düşünemiyor. Sadece, daha çok şaşıyor. Kısmet odadan çıkmadan da, içinden bir cümle geçiyor: Belki zamanla kocasını ister oldu.</p>

  <p>Buna inanmaya çalışıyor.</p>

  <p>Yine de tuhaf bir bakışla bakıyor kızına. Ağır sessizlik sürüyor.</p>

  <p>Bu sessizlikte koptu bir çığlık. Her boş dakikasında caddeyi, sokağı seyretmekten yorulmayan Hacer haykırdı: Abla!.. Türkân abla!.. Kısmetimiz gidiyor!.. Geceyarısı, almış başını gidiyor!..</p>

  <p>Genç kadın, bu çığlık üstüne duraladı. Üstüste aydınlanan camlara, açılan pencerelere, kapılara bakakaldı. Eskişehir'in çok dar, çok eski bir sokağındaki, kimbilir kimler zamanından kalma, tahtaları boyasız, yosunlu evde Ufuk'la buluşmaya giderken yakalandığı öldürücü yürek çarpıntılarının daha beterine yakalandı. İlkin, dedesi son nefesini verdi, Hacer bu çığlığı onun için attı, sanmıştı. Değil. Komşular, bildiği, bilmediği, ama kendisini bilen, hepsi de her şeyini bilen bütün yüzler pencerelere, kapılara dizildi. Çok geçmeden de bütün kent halkı öğrendi zaten. Aynı bakışlar, aynı fısıldaşmalar. Hepsi birbirine, onun yeniden intihara kalkıştığını söyledi işte. Hiç unutmadılar. Dahası, yıllar önce Ufuk'la olup bitenler de ortaya döküldü şimdi: Biz demedik mi, sevdiği biri var, onun için tendürdiyot içti, onun için kimseyi beğenmedi, kimseyle evlenmek istemedi. Biz demedik mi? İşte ona kaçıyor. İşte, onca yıllık evini barkını, kocasını, anasını, hasta dedesini bile bırakıp âşığına gidiyor. -Ufuk nerden aklına gelmişti? Hiç gelmeseydi, hiç gelmeseydi...-</p>

  <p>Kısmet ne yapacağını şaşırdı. Koşabildiği kadar koşsun mu geri, annesinin yanına mı dönsün, ona mı sığınsın? Askerler tüfekleriyle ardında: Dur; geri dön!..</p>

  <p>Pencerelere, kapılara, kaldırımlara dizilmiş gözcüler Kısmet'i kuşattı. Annesi, bütün utancını içine gömüp, başı dik, hastanın yanında epeydir görünmez olan irkiltici soğuk bakışları, alnındaki dikey çizgilerle gözcüleri yarıp karşısına dikildi: Nereye gidiyorsun böyle bir zamanda?</p>

  <p>Yok, öyle olmadı. Annesi boynuna sarılıp ağladı: Böyle bir günümde sen de beni bırakıyorsun, dedi. Oğlum bıraktı gitti, dayın yok, Deniz yok, Orhan yok, halanlar yok... Sen de beni bırakıyorsun... Burada, ölmek üzere olan biriyle... Bize karşı baştan sona ilgisiz bütün erkeklerimizin yükünü tek başıma üstüme yıkarak...</p>

  <p>Kısmet, annesinin böylesi gerçek ağladığını hiç görmedi. Yaşlar gözlerinden sicimler gibi aktı, aktı. Murat'tan kalan, bir türlü de dolmayan o büyük boşluk bütün o gözyaşlarıyla doldu, taştı. Annesi, bu baskında, bunca çaresiz, kızma muhtaç olduğunu ilk kez böylesi ele veren bir sesle inledi: Sen de git. Ben öleyim o zaman. Tek dayanağım, tek ışığım... Emin Sakarya, yattığı yerden: Yarattığı kötü insanların şerrinden, bizi bastıran karanlığın şerrinden, düğümlere nefes eden uğursuz kadınların şerrinden, büyüklerine sırt çeviren kâfirlerin şerrinden Rabbi-me sığınırım, diye haykırdı. Kardelen'in üstüne yürüdü herkes: Uğursuz büyücü, musibet karı! .. Hep senin yüzünden. Kapı gibi Emin Sakarya'nın ölümü, dimdik bir Türkân Kaymazlı'ya inme inmesi senin yüzünden!..</p>

  <p>Türkân hanım, bu cehennem ortasında, aynı sessizlikle yerinden kalkmış, babasının altından sürgüyü çekiyor:</p>

  <p>"İki damlacık. Ikın sıkın, olup olmuşu iki damlacık bir şey... "</p>

  <p>Sonra dönüyor. Kızı, o kadar kararlı konuştuğu halde, hâlâ odadan çıkıp gitmemiş. Kapının eşiğinde dikilmiş, kendisine bakıp duruyor. Her yanından bir çaresizlik akıyor. Bir kıstırılmışlık: Dedesinin ancak iki damlacık idrar çıkarabilmiş olmasından duyduğu çaresizlik. Başka bir şey değil. Yoksa işte, aynı Kısmet. Onun aynı kararsızlığı. Eşikte durmuş, soruyor:</p>

  <p>"Anne, kalayım istersen?"</p>

  <p>Sesi ölgün, titrek.</p>

  <p>Türkân hanım, bu kez iyi gizleyemediği bir gülümsemeyle gülüyor: Tastamam öyle. Yorgunluktan geberiyor, ama beni hastayla yalnız bırakmak da istemiyor. Bekliyor, yine ben karar vereyim.</p>

  <p>"Haydi, haydi sen git yat. Dinlen biraz. Bakarsın Orhan da gece yasağından önce yetişir gelir." "Ver, sürgüyü götüreyim."</p>

  <p>"Sen bırak. Ben dökerim. Hem ellerimi yıkayacağım."</p>

  <p>Nedense kızını öpmek geliyor içinden. Her duygusal eğilimi gibi, bunu da açığa vurmayı daha uygun bir zamana erteliyor; o en uygun zamanın ne zaman olacağı bir an bile aklına gelmeksizin.</p>

  <p>"Haydi canım," diyor sadece". "haydi git..."</p>

  <p>Kısmet'in boğazına bir yumru tıkanıyor: Canım, dedi. Yıllar sonra, bir kez daha, canım... "Haydi canım, git."</p>

  <p>Öylesi bungun günlerin, yokolmuşluğun sonunda, her şey durulup dinince de:</p>

  <p>"Canım benim, niçin yaptın?" diye sormuştu.</p>

  <p>Kısmet işte o zaman yakalandığı; oyan, bitiren, çok da mutlulukla gelen o ağlama duygusuna, onun çok benzeri bir duyguya yakalanıyor yine, yine o zamankine çok benzer bir biçimde; içinde hiçbir köpürme, coşma olmuyormuşçasına başım çeviriyor, odadan çıkıyor.</p>

  <p>Loş koridoru sessizce geçiyor.</p>

  <p>O zaman da loş bir odaydı. Başını çevirmişti.</p>

  <p>Annesi çıkıp gittikten sonra, ancak o yokken, ucu sonu gelmez bir ağlamaya yakalanmıştı.</p>

  <p>Sonra dinginlik.</p>

  <p>Her şey eskisi gibiydi.</p>

  <p>Hiçbir şey olmamıştı.</p>

  <p>Akşamüstü dedesinin başucunda, onu beklerken, okuduğu romanda da annesi Kitty'ye öyle diyordu: Hiçbir şey olmamış gibi yap Kiticiğim, hiçbir şey olmamış gibi yap... Bu roman... Ufuk, yıllarca önce, okumasını öğütleyip durmuştu. Bugün, kitapçı İhsan beye uğradığı zaman, adını seçince aldı. Ufuk, yine şimdi aklına geliyor.</p>

  <p>Eli dış kapının tokmağında, nedense, annesinin her zaman Hacışakir sabunu kokan, seyrelmiş kınalı saçlarının kokusunu duyuyor. Kedisi Tombul ise ayaklarına dolanmakta.</p>

  <p>Kısmet duruyor. Çıkamıyor: Dönüp anneme sarılmak istiyorum. Yüreği oğlundan yana öyle yaralıyken…</p>

  <p>Bir adım geri atıyor. Ama şimdi içerde telefon çalıyor. Koşup açmalı. Yine de bekliyor. Bir an: Belki de Deniz'dir. Dayımın karısı, Kütahya'dan dönmüştür. O ise, konuşma çok uzayabilir. Deniz güzel konuşur. Ama hep heyecanlıdır. Bütün çizgiler, renkler 'harika' dır onun için. Her şey 'harika!' Büyükbaba nasıl? Ama ne yapılabilir ki? Çok yaşlı. Yaşamsa sürüyor. Ateşi nasıl? Demek normal. Harika. Akşamüstü döndüm. İstediğim renkleri tutturabildiler. Desenler bir harika! .. O mavileri, yeşilleri bir görsen Kısmet! Sana da bir örneğini getirdim. Bayılacaksın. Banyolar, hattâ mutfaklar için bile nefis! .. Ferit'le konuştum. Zeynep'i yatırdım. Kendim de bir duş aldım. Biraz uzandım. Yorgunluktan bitmişim. Yolda, günbatımı bir harikaydı!.. Sahi, saat kaç kuzum?</p>

  <p>Saat on iki oldu. Taksiye binmeyecekti. Koşacaktı, koşacaktı... Ama artık yetişemez. Bitti. Deniz hâlâ, fırınlarda yeni denediği mavilerden, yeşillerden söz etmekte. Kısmet, onun söylediklerini hiç iyi izleyememekte: Avukat, telefon, telgraf, vekaletname, Kardelen'den bile gizlenmiş olan her şey, bilet, hepsi boşa gitti. Şimdi ben de mutfağa, Hacer'in yanına gideceğim. Bir çay da bana koymasını söyleyeceğim. Oracıkta oturup içeceğim gecenin ilk çayını. Annemin Deniz'e uzun uzun hastanın durumunu anlatmasını dinleyeceğim. Bismillahirrahmanirrahiiiimm... Rabbim bizi bütün kötülüklerden, bastıran karanlığın şerrinden koru...</p>

  <p>Telefonun zili üçüncü kez çınlarken, sokak kapısını açıp dışarı süzülüyor. Kedisi de birlikte çıkmak istiyor. Genç kadın ayağıyla onu usulca geri, içeri itiyor. Kapıyı sessizce örtüyor, iniyor.</p>

  <p>Telefonun zili kesiliyor. İçerde, annesinin, "Alo?" diyen sesini işitmişti. "Alo? Sen misin Ferit?"</p>

  <p>Bu kadar. Demek, Deniz değilmiş arayan. Saat de on ikiyi geçmemiş işte. Çeyrek var.</p>

  <p>Kocasıyla yaşadığı alt katta, girişteki aynada yüzünü seçiyor Kısmet. Çok solgun olacağını sanıyordu. Oysa, ansızın güzel bir pembelik yanaklarında. Gözlerinde garip bir ışıltı: Bu ben değilim.</p>

  <p>Başını silkeliyor, çarçabuk lambaları yakıyor. Şimdi çiçekler...</p>

  <p>Ne çok saksı! Bu kentte yıllardır salt saksı çiçeği biriktirmişim. Bir kedi ve birçok suskunluk sonra. Hiçbir şey olmamış gibi yap, hiçbir şey olmamış gibi yap. Hiçbir yere gitmedin. Burada, doğduğun yerde, tertemiz duvarlar arasında yaşaya yaşaya bittin. Silinip gittin. Ölme yaşın geldiğinde.. bir yığın yazıklanma... Saksılarla birlikte biriktirilmiş pek çok...</p>

  <p>Telefon tıkırdatılıyor. Annesi, iyi ki şimdi arıyor:</p>

  <p>"Yatmış mıydın Kısmet? Ankara. Dayın. Orhan'ı iş yemeğinden sonra hemen göndermiş. Yoldaymış. On bire doğru çıkmış. Gece yasağı başlamadan önce yetişir herhalde. Hadi sen kocan gelinceye kadar uzan biraz. Dinlen. Hacer insin mi?"</p>

  <p>"Yooo, anne, niçin? Banyo yapacağım zaten..."</p>

  <p>"Sırtını ovsun..."</p>

  <p>"Yalnız duş... "</p>

  <p>"İyi geceler öyleyse."</p>

  <p>"İyi geceler anne..."</p>

  <p>Genç kadın yeniden saksılarının başına koşuyor. Türkan hanım, yeniden babasının yattığı odaya dönüyor: Kısmet'in nesi var? Yine öyle bir içine çekiliş çekildi ki, gel de anla. Üzgün mü? Ben de üzgünüm. Yoksa gebe mi? Murat'tan bir torunum olmadıktan sonra... Duş yapacakmış... Öyle ya, bir koca başka nasıl karşılanır bu saatte?</p>

  <p>Hacer, çayını getiriyor. Tam istediği gibi. İyi demli. Yanında incecik iki dilim limon.</p>

  <p>"Sürgüyü yıkadım," diyor Hacer, "getireyim, bey amcanın yanında dursun mu?"</p>

  <p>Türkan hanım, çay bardağının üstünden ona ters ters bakıyor: Öyle ya, sürgüyü başıma atıp gidecek, yatacak, uyuyacak. Herkes bir yana kaçmaya bakıyor. Pekâlâ! Babamın bakımını sanki sana bırakacağım da...</p>

  <p>"Sürgü gerekirse alamaz mıyım? Yatacaksan yat."</p>

  <p>Hacer, bu gizli sitemlere alışık:</p>

  <p>"Keşke Ferit abim de dönüverseydi..."</p>

  <p>Der demez de, ezik büzük çıkıyor odadan: Otuz yıldır hep belli ediyorum. Ağzımdan kaçıveriyor. Türkân ablam yine anladı. Otuz yıl önce nasıl anlamışsa, yine öyle... Gürleyik, hep o Gürleyik... Seben yaylası, aynı yayla. Oralarda, buralarda; hep öyle oluyor. Ağzımdan kaçıyor. Kıştan çıkma ıslak topraktan ince bir duman tütmekte. Sanırsın, için için yanan talaş yığını. Daha yaylaya çıkma zamanı değil. Kuzulama zamanı. Hamit çoban haber etmiş. Ev toplandı, gittik. Çalı diplerinde çiğdemler. Ferit abim, koçlardan birinden iniyor, ötekine biniyordu. Türkân ablam da binmek istemişti. Koç onu üstünden attı. Kuzulayan koyunlara bakmaya gittik. Ben de bakayım, dedim; Türkân ablam itti, düştüm. Ferit abim, ablasını azarladı. Eşşek, dedi ona, ne itiyorsun kızı? Elimden tuttu, gel kardeşim gel de bak. .. Beni bütün oyunlara yalnız Ferit abim kattı. Başka hiç kimse. Sonraları.. nereye gitse.. gidince hep ağlarım.. gitse.. gelirken kime ne getirse, beni de unutmadı... unutmaz... sevinirim... Topraktan incecik dumanlar tüterdi için için... Of, kollarım kopuyor, tabanlarım sızlıyor. Ferit abim de dönse, beklerdim. Şimdi bıraksalar. . kırk gün, kırk gece uyurum...</p>

  <p>Türkân hanım, Hacer'in odadan ezik büzük çıkışına bakıyor. Bir yandan güleceği geliyor, kendini tutuyor: Hınzır topal! Ne sevda imiş seninki de... Keşke Ferit abim de dönüverseydi!.. Doğru, Ferit şimdi burda olsa, öyle topallayıp durmazsın yaa... Üstüne bir kıvraklık, diline bir şakıma gelir. Mihalıççık'tan, babamın yanından alıp buraya getirdiğimde, sevincinden nerdeyse oynayacaktı. Kafa yok, dilinin engeli de yok: Ferit abim köye, tarlaya tabana hiç uğramaz oldu be ablaa... Onu burda her dakika görebileceğini sandı zavallıcık. Ferit Fransa'da, tahsilde iken de, ağlar ha ağlar. Köye geri gönderiverecektim nerdeyse... Kısmet de. .. Yumak işte yine yerlerde sürünüyor. Kendi kızımı, Hacer'i anladığım kadar bile anlayamadım. Kimi seviyor, kimi sevmiyor; ne istiyor, ne istemiyor, belli değil. Bakarsın üç yıl, neyin nasıl yapılacağını en iyi bilir. Uysaldır. Sonra bir kaçırır ipin ucunu... -Yün yumağı da, nerelere kadar yuvarlanmış...-bir kaçırır ipin ucunu.. üç gün, üç hafta, üç ay; ara da eski Kısmet'i bul. Üstüne varamaz oldum. Eski huyu tutacak, kalkıp yine kendine bir şey yapacak diye korkuyorum. Ne de güzel örüyor. Nerden çıkarmış bu örneği? Eskişehir, olmuş bitmiş bir şeyi hiç unutmaz. Küçük şehirde, büyük aile olmak kolay mı?</p>

  <p>Herkes gözünü bize dikmiş. Kısmet' in o halini Deniz'e bile anmadım. Anmam. O yabancı. Zaten, Kısmet'i kışkırtıp duruyor. Ev kedisi gibi, niye hep dizimizin dibindeymiş!.. Ya ne olacaktı? Hem Kısmet'in kendisi öyle. Yerlisi olmayınca, insan dışardan gelince, söylemesi kolay. Ferit Sakarya'nın İstanbul'dan çanak çömlekçi karısına kimse kusur bulmaz, bulsa da dedikodusunu etmez tabii... Amaan, sanki şimdi sırası. .. Asıl derdim babam bile değil, asıl derdim...</p>

  <p>Yün yumağı almış, sarıyor. Şişleri yumağa geçiriyor. Hastanın yanına gidiyor: Örtüleri kırışmış yine. Düzeltmeye kalksam uyanabilir. .. Hazır biraz dalmışken... Nerede gazete? Bugün ona bile bakamadım.</p>

  <p>Ayaklarının ucuna basarak dışarı çıkıyor. Hacer, mutfağın elektriğini açık bırakmış. Çayın altı ise hâlâ yanıyor. Bir daha içerim, demedim ki ona. Hazır demliyken, içeyim bari. İşte, nasıl bilirim malımı. Gazete yine mutfakta. İlle resimlerine bakacak. Gazinolarda falan eğlenenler arasında her gün birini Murat'a benzetir durur. Benim de cinlerimi tepeme sıçratır. Bunlar ne canım? Bunların hepsi bozuk, çürük insanlar. .. Oğlum onlara benzer mi? -Türkân abla, Murat değil mi şu karının yanındaki?- Ben de hemen kapıp bakarım. Her hafta, Murat'ı hâlâ bu insanlar arasında görüvereceğim diye yüreğim ağzıma gelir... O insanlar, bu insanlar, deyip duruyorum ya, bizim Kurşunoğlular ile Bursa'dan kaç mazbut aile onları koydu da çoktan geçti.</p>

  <p>Çayını ve resimli gazeteyi alıp babasının yanına dönüyor. Koridoru geçerken, aşağıda, merdivende tıkırtılar işittiğini sanıyor: Bir kapı açılıp kapanır gibi oldu. Orhan geldi belki. Gelse, ilkin arabasının kornasını duyarız. Arkadan, kendi kocaman sesi. Herhalde Kısmet çöp tenekesini koydu. Orhan gelemez daha. Taa on birlerde Ankara'dan yola çıkan adam, şimdi nasıl gelir? Ferit'le o da içmeseydi bari. Kardeşim, 'içme' dese, içmez. Ama Ferit, demez ki. Zaten kendisi de... Akıl, fikir, beceri, girişkenlik. .. Hepsi yerli yerinde de, içki dedin mi, şöyle tek kadehte bırakayım demez kardeşim. Ahmet bey, içse bile tek kadehcik içerdi. Onu da içmezdi yaa, içer gibi yapardı, çevreye uyar görünürdü. Ferit, okumuş, içkici takımından birkaçını yanına aldı mı, artık sabahlara kadar lak lak lak, kih kih kih... İşçilerle de fazla laubali... Müdürlerle, muhasebeciyle... Hele şu çulsuz Kardelen'e, verdiği yer. Önce muhasebede bir iş, sonra sözde sekreter... Allah Allah... Hani bizden bir beklediği yoktu, hani o burnu büyüklüğü?.. İçimizden biri bütün bunlara karşı ciddi durmasa, mesafe koymasa... Zaten Hacer'i umutlandırıp duran da kardeşim. Çocukluğundan beri... Yazık değil mi garibe? Erişemeyeceği ciğeri neden gösterip duruyorsun desene? Hem gereksiz, hem günah. İnsanlarla müsavi... Eşitlik. .. eşitlik. .. Beni kendine eşit görebilirsin, erkek kadın ayrımı gütmezsin, çünkü kesem seninkiyle eşit, hattâ seninkinden üstün. Ama Hacer'miş, Kardelen'miş, fabrikadakilermiş; kendinle nasıl eşit tutabilirsin? Senin gücün ayrı, onlarınki ayrı! Pissst... Sen burada mıydın Tombul? Kısmet'le inmedin mi aşağıya? Senden ayrılmazdı, nasıl oldu?</p>

  <p>Babasının kımıldandığını seçiyor. Yaşlı adam yine bir şeyler mırıldanıp susuyor.</p>

  <p>"Ne istiyorsunuz, baba?"</p>

  <p>Hastanın soluk alıp verişleri düzgün. Derin, güzel bir uykuda şimdi. Türkan hanım, yine de birazcık, tedirgin, elini yatağın içine sokuyor: Neyse, ıslatmamış şükür.</p>

  <p>Doğruluyor. Boğazında bir düğüm: Ahh, koca çiftliğin koca Emin Sakarya'sı ahh... Kar demez, tipi demez; sel demez, sıcak demez; hep at üstünde. Mihalıççık, Sarıköy. ..Trenin yanısıra koşturur en çok. Eskişehir'e bir çarpar, geçer; haydi bakalım Hekimdağı, Sarıcakaya... Sakarya boyunca kurtlar ulur, köpekler ürür; bana mısın demezmiş. Hâlâ hep anlatırlar. Ancak, bir seferinde, Seben'in oralarda çoban köpekleri saldırınca... Çok-muşlar... Dün gibi hatırımda; eve yaralı getirmişlerdi. Anamız bir ağıt tutturmuştu. O halinde doğrulup, "Daha ölmedim kadın, ağlamayı o zamana sakla," demez mi? "Benden çok sen babama benzersin," der Ferit. Huyca... Yıkandıktan sonra anlamadım ama, şimdi şöyle bir ürperme geldi üstüme. Neyse ki geceleri serin. Gündüz burası tütüyordu... Haziranın kaçı olmuş!.. Yaz geldi, gidiyor bile. Yazları yaylaya çıkılırdı. Taycılar, olmadı Gürleyik. Anamız sağken, davarlar varken, taa Seyitgazi'de Büyük Yayla'ya gidilirdi. Sonradan oralara küstü. Gürleyik'te karar kıldı, o evi onarttı. Babamın bu küsme huyları... Ben küsmem. O huyum hiç benzemez. Mesafeyi koyarsın, işte bu. Herkes yerini, haddini bilsin. Büyük Yayla'ya, annem orda öldü, sürü de orda telef oldu, diye küstü. Allaha küsülür mü? -Şimdi de o sureler, ayetler tabii... - Ahmet'in yeridir, diye Taycılar'a da sırt döndü. Ahmet'in yeriyse, düşmanın yeri değil ya, damadının yeri. Meclis'te de herkese küsmüş zaten, herkesle kötü kişi olmuş. Çiftlikte, öyle, dervişler gibi kalmak iyi mi? Aaa, çayım soğudu, unuttum.</p>

  <p>Türkân hanım, az sonra, nerdeyse babasını da unutup, renkli gazeteye daldı gitti.</p>

  <p>Emin Sakarya'nın, çiftlikte keşişler gibi yaşamayı seçişi yalnızca küsme huyundan değil. O, ne olursa olur, yükseklerden esen yelin, ayaklarının dibinde çağlayan suların sesini duymazsa, yamaktan fazla bir şey anlamazdı. Bir de toprak. Onun kokusu. Bağlar bahçeler arasında dolaşsın, ağaç altlarında uyusun; kışın ayak değmemiş kar kokusu koklasın, yazın dalların hışırtısı kulaklarından eksilmesin, toprakta tohumun ilk filizle-nişini kendi gözleriyle görsün... İnsana, bunlardan öte bir şeyin gerekmediğine inanırdı. Her yola çıkışta, bir kez Sarıköy'e, Yunus'un türbesine inerdi. Çeşmesinde elini yüzünü yıkayıp "Haktan inen şerbeti/ İçtik elhamdülillâh" demeden uzun yola çıkmadığı söylenirdi. Bunu diye diye, eski türbenin taşma yazılır etmiş. Sonraları, çeşmenin de, türbenin de yerine yenisi, daha büyüğü yapılmıştı. Üstüne aynı yazının yenisini yazdılar, ama Emin bey buna da küsmüştü. "Burdan içtiğim su, hak şerbeti değil artık. Plastik borudan akma bir su," deyip çeşmeye hiç uğramaz olmuştu.</p>

  <p>Türkân hanım bakmakta olduğu resimli gazeteyi gözlerine biraz daha yaklaştırıyor: Şu karıya hele! Bu mu güzel? Dört yıldız! Bir yıldız vermem.. Her şeyi boya, her şeyi takma. Kimmiş? Aman, kim olurlarsa olsunlar, bizden uzak dursunlar!.. Bunlar öyle, tertemiz, saf aile çocuklarım kandırıp... Fakat ben nasıl sahip çıkamadım Murat'a? Daha kadın nedir, bilmemişken... Var, bizde bir şey var. İşte babam. -Aklına geliyor, dönüp yatağa bakıyor.- Hazır, Meclis'e milletvekili giriyorsun, orda da geçinemiyorsun. Herkesle çatışıyorsun. Ne olmuş, birçoğu sonradan yeni kurulan partiye geçiverdiler işte. Babam, iki dönem zor dayanmış. Ahmet, kaç sefer söyledi, geçin bizim yana diye... Babam, çooktaaan, milletvekilliği batsın, deyip çiftliğe döndükten sonra işte... Ne olduysa? .. Öte yanda, Çayırhan'da, Padişahçı Adil bey. O da hep öyle kaldı ya. Mustafa Kemal daha sağken bile, Padişahçılık ne demekse, ne cesaretse artık? .. O yanda Padişahçılar, bu yanda Kurtuluşçular, şu yanda yeniler, demokratlar. Babam Kurtuluşçu... Tam orta yerde kaldı işte. Kah Adil beyle tutuşur, kah, Allah rahmet eylesin ikisiyle de, kayınbabam Hacı Halil'le, oğluyla... Ne gelir Eskişehir'e yerleşir, ne gider Ankara'da yeniden Meclis'e... Yok. İnat. Ah babam ah, bütün işin, iki yanla itişip kakışmak. Öyle de sözler bulurdun kiii, hani, balla yutulmaz. "Tuğla harmanın her yanı kokuttu Hacı Halil! .. Harmanın kokusundan şehre girilmez oldu, bok gibi kokuyor! .." Bir seferinde, onunla atışırken, Hacı Halil'e inme inecek sandım. "Oğlunun altına bir araba çekip, şehirde iş yapıyorum diye kabarıp durma... Olup olmuşu, bok kokusu salan bir harman. İşçiler mi çalıştırıyorsun? Ne işçisi çalıştırıyormuşsun Bay Halil Hacı? Onlar dün de kışları köyde yatıyorlardı, bugün de kışları köyde yatıyorlar... Tuğlacılıkmış! Açık bir fırın. Senin yaptığın, köyün şehirlicesi, göz boyamacılık. -Türkân hanım, bir çocuğu ayıplar gibi, babasına bakarak başını iki yana sallayıp durmakta: -Aklından geçeni bir gün olsun içinde tutamadın!.. Bir de duydum ki, çarşıda Hacı Halil'e bağırmışsın... Ahmet'se beni istiyor. -Hiç kıpırtısız yüzünde, küçük bir aydınlanma uçveriyor:- Benim de onda gözüm var. Parlak adamdı, neme gerek. O zamanın en parlak adamı. Yoldan bir geçti mi, koca bekleyen bütün kızla; ona bakarlardı... Pencerelere, hayatlara koşuşurlardı...</p>

  <p>Babasının iniltili sesini işitip gazeteyi elinden bırakıyor, doğruluyor. Hastanın ne dediği anlaşılmıyor şimdi: "At.. arıla.. su. . çeviril..."</p>

  <p>Türkân hanım bu kez, tedirginlikten öte, bir korkuya yakalanıyor:</p>

  <p>"Baba?"</p>

  <p>"Suçevirilerartoprr..ka... "</p>

  <p>"Baba? Konuşun hadi. Birazcık konuşun benimle. Benim, kızınız. Türkân... Türkân... Ne istediğinizi söyleyin hadi. Söyler misiniz? Su mu? Su vereyim mi?"</p>

  <p>Yatağın başucundaki, üstü fincan tabağıyla örtülü bardağa uzanıyor. Bardağı yaşlı adamın ağzına yaklaştırıyor. Dökmeme-ye öyle özen gösteriyor ki. Hasta tıksırıyor. Başını usulca yana çeviriyor. Türkân hanım bardağı geri bırakıyor: Yok. İçmeyecek. Üstü başı ıslanacak. Besbelli uykusunda sayıklıyor. Sustu işte. Uyudu. Uyudu mu? Murat, dedi. Murat, demedi mi?</p>

  <p>Çok uzaktan, trenyolundan yük katarının geçtiğini işitir gibi oldu: Değil. Herhalde alışkanlık benimkisi. Murat, der demez, nedense kulağıma tren sesi gelir. Sanki Murat kalkıp gelecek olsa, trene yüz verir de... Fakat, geceler ne kadar sessiz. Buradan, II. Eylül Caddesi'nden, hattâ Mahmut Pehlivan'dan da sanki tek araba geçmiyor. Yaz geceleri, gençler ortalıkta dört dönerlerdi oysa. En çulsuzunun altında bile bir araba. Hem, gele gele kim gelecek bu saatte? Damat gelecek, gelebilirse.. Murat'ın bu kadar kalpsiz olabileceğini bilmezdim. Dedesi öldü, ölecek, ondan hâlâ ses soluk çıkmıyor. Kısmet'i sıkıştırıyorum, sana da bir haber iletmiyor mu, diyorum. Bilmiyor. Yok, bilmiyorum, diyor. Bu kızın içten pazarlıklılığı zaten! Öz oğlumu soruyorum, hakkım değil mi? -Yarın Hacer'e şu halıyı sildirmeli. Giren çıkan, yetmedi, bir de Kısmet'in ortada sürüklenen yünleri, kedisi.- Babam, "arılar," dedi galiba. Öyle ya, arıları sordu. Son yıllar bir de arıcılık tutturdu. Ferit'e de, "Gülme," diyorum. "Gülme, takılma. Şaka yaptığını anlamıyor, alınıyor. O böyle alışmış, eski yerini, eski toprağını seviyor... " Yattığı yeri de sever inşallah... Ferit'in derdi; fabrika, sanayi. İyi de beceriyor. Kimse okuduğunu işe yaratamaz, bu yaratıyor maşallah... Babamsa, işitmek bile istemez. Hep arada kaldım. Ömrüm boyu kaç erkeğin arasında kaldım... Çocuk bunlar, çocuk... Ahh baba, Ahmet'in de nesini beğenmedin sanki? Hadi onu beğenmedin, öz oğlunu, onun başarılarını bile içine sindirmiyorsun. Önünde sonunda hepimize yenildin; küsmek neye yarar?.. Ben öyle farfara bilmem, ağlayıp sızlamam. Usul usul... Usul usul... Kadın milleti, istemeye görsün, ah babam, biz istedikten sonraaa!.. -Bakışları süzgünleşiyor, incecik dudaklarında ansızın bir kösnülük:- Ahmet'i yatakta öyle bir yalvartırdım ki, kim görse o halini, acırdı. Çapkınmış! .. Karıya kıza düşkünmüş!.. Ya bir de bana yalvarışlarını bilseler...</p>

  <p>İçinden geçen kahkaha neredeyse dışa patlayacaktı, kendini tuttu. Buz gibi olmuş çayından bir yudum alıyor şimdi. Kocasıyla yatak oynaşmalarından güçlükle sıyrılıyor, hastadan yana utangaç bir bakışla bakıyor. Neyse ki, Emin beyin gözleri hep öyle, kapalı. Sesi ise çook uzaklardan geliyor sanki.</p>

  <p>"Ferit'le kocan neden şuraları sürüp ekmezler? Artık sel mel yok. Bak işte, Sakarya çoktan baraja alındı. Neden bunların akılları fikirleri başka işlerde? Eskişehir'in dört bir yanında ekilip biçilmez kurak yerler satın alıp duruyorlar. Şehir yamacı, çorak yerler. .. Ne işe yarayacak? Ferit de, sözde oğlum olacak. Çoğu şeyi haber bile vermiyor. Ata biniyor, kuşanıyor, baba, ben ava gidiyorum, deyip çıkıyor. Avrupa'larda bunları öğrenmiş demek, bu yolları! . ."</p>

  <p>Anneleri erken öldüğü için Türkân, biraz da evin kadını yerini tuttuğundan mı, Ferit'le aralarındaki büyük yaş farkından mı; babası çoktandır kızını kendine dert ortağı seçmişti. Ortalarda Emin beyi dinleyecek kimse kalmamıştı ki. Torunlarını kucağına aldıktan sonra, kızına ve damadına küslüğü de biraz gevşer gibi olmuştu.</p>

  <p>Türkân hanım, bir yaz çocuklarını toplayıp Gürleyik'e gitmişti: Ahmet, işler için Ankara'daydı. Ferit, Paris'ten dönmüştü. 'Doktorasını vermiş!' Emin Sakarya, onun artık çiftliğin başına geçeceğini ummuştu. Ancak, oğlu çok başka havalardaydı.</p>

  <p>Babam o yıl, bütün yaz Gürleyik'te kalmıştı. Murat, herhalde sekizinde falan. Ne güzel çocuk. Gören, bir daha dönüp bakıyordu. O yaşında bile içini dışım nazarlıklarla muskalarla donatmıştım. Fayda etmedi, şehirlinin kem gözünden hastalandı. Doktorlar, temiz hava, bol güneş, demişlerdi. Gürleyik'te çarçabuk da iyileşti sahiden. Dedesinin bile gönlünü fethetmişti. Kısmet, bütün gün kardeşinin peşinde. Bağlarda bahçelerde koştururlar, tayların sıpaların üstünden inmezlerdi. Babamız yanımızda değilken geçirdiğimiz en güzel yaz belki. Geceler biraz kasvetli olurdu. Babam dertlenirdi... Sahi, bir de oğlan türemişti. Kısmet'in peşinden ayrılmaz. Ben farkındayım, kızım hiçbir şeyin farkında değil. Hiç de farkında olmadı zaten. Belli etmedik. Haddini bilmez bir oğlan. Delisek. .. Ah, o işte. Pis! Kızıma göz koymak sana kaldıydı sanki. Neyse, bir gece babamla gaz ışığında oturuyoruz. Çocuklar yanımızda, yer yatağında uyuyorlar. Ne çocuğu, Kısmet on ikisinde, kocaman. Babamın alışılmadık bir suskunluğu vardı o gece. Aşağıdan geçen deli suyun sesini dinliyordu. Hep o su sesi. Bana ilk o zaman açılmıştı: Ne yapmak istiyor bunlar? Ne şehrin içi, ne tam dışı? Eksen ekilmez, satsan satılmaz yerlere para döküp duruyorlar... Ferit, koleje giderken bana söz vermişti. Okuma faslı bitince çiftliği çekip çevirecekti sözde. Arıcılık edecektik, tahılda, meyvede buraların birincisi olacaktık... Hani nerde? Kolej bitti, Paris'te üç yıl geçti. Döndü geldi, şimdi başka tellerden çalıyor. Bana ne diyor, biliyor musun? "Sakarya baraja alındıysa daha iyi ya? Çabamızı sanayiden yana göstermeliyiz... "</p>

  <p>Türkân hanım, bunun ne anlama geldiğini Emin bey kadar da bilmiyordu. Babasının yüzünü görmeye, kocasıyla kardeşinin yaptıklarındaki tehlikenin nerde olduğunu anlamaya çalışmıştı, ama Emin beyin sesinden, yüzünden bulup çıkarabildiği hep eski şeyler: Babası yalnız toprakla değil, çevresindeki insanlarla değil, Ankara'da, Meclis'te de bütün İstanbul, İzmir, hattâ Doğu takımıyla didişip durmuş. Sonunda hepsine küfredip çiftliğe kapanarak adını 'Deli Derviş Emin'e çıkartmış. İstediği ne? Oğluyla bir tartışmalarında, onun, "Tek isteğim var benim, zirai kalkınma şu yana dursun, o koskoca adamların, milletin vekiliyiz diye ortaya çıkanların, o kadar çabuk ve sık ağız değiştirdiklerini görmemek! Esen yele göre döndüklerini görmemek! .. " dediğini anımsıyor.</p>

  <p>O gece ise, elinden bütün silahları, yüreğinden bütün savaşım isteği alınmış, kızına yakınıyordu. Türkân hanım, lambanın fitilini biraz açsa, babasının gözlerinde çaresiz birkaç yaş damlası bulacağını bile sanmıştı. Yenginlik kederiyle dolu bir ses:</p>

  <p>"Bakıyorum, sen de onlardan yanasın. Babana değil, kocana, kardeşine inanıyorsun. Şehir... Hep şehir... Sen şehri sevdin. Herkes şehir istiyor..."</p>

  <p>Hacı Halil ailesi Eskişehir'de almış başını giderken, adını Deli Derviş'e çıkarmış bir babaya güvenemezdim ya, demek istemiştim. Fakat diyemezdim. Gönlünü almak istedim:</p>

  <p>"Ben köyümüzü, topraklarımızı da severim baba. Senin gibi, şu suyun sesini ben de hep sevdim."</p>

  <p>"Öyle. Bir gelip gitmek, iklim değiştirmek için olursa, herkes seviyor. Devamlı yaşamak içinse, kaçan kaçana..."</p>

  <p>Türkân hanım, o zaman babasına karşı açık bir öfke duymuştu: Size kalsa, Ahmet Kaymazlı'ya varacağıma, anam gibi bir köylü karısı olup çıkaydım, değil mi? Bulgur kaynattır, kayısı kuruttur, makarna kestir. Ahmet'in koskoca un fabrikası Eskişehir'de dumanını havaya savurtup dururken, biz ırgatların başında saman savurtacağız... Ne olmuş, kötü mü olmuş? Hem gördün işte, oğlun bile Ahmet'ten yana, Avrupa görmüş oğlun bile...</p>

  <p>Böyle düşünmüştü ama, kardeşinin tam tamına Ahmet'ten yana olduğundan da pek emin değildi. Ferit'in aklından, Ahmet Kaymazlı'nın girişimciliğine burun ucuyla gülen, bambaşka, akıl almaz şeyler geçiyordu. Ona: "Siz köylüyü yerinde tutmak istersiniz, şehirde de kendiniz oturursunuz. Ben, köylüyü şehirli edeceğim," demişti bir kez. Kocası tuğla harmanıyla ne kadar övünürdü. Hacer'e bile o kadar yumuşak başlı davranan Ferit, eniştesi Ahmet'e karşı çok acımasızdı. Türkân hanıma öyle gelmişti. Kocası, bir kez, o gün süklüm püklüm görünmüştü gözüne: "Tuğla fırınında çalıştırdıklarımı kim çalıştırabilirdi şehirde? Hepsi ırgatlıktan..." İşte, Ferit'in koca çenesini kaşıya karşıya attığı o acımasız kahkaha: "Yine tepesi açık bir harman! Yine yağışlar başladı mı, hadi bakalım vasıfsız işçi açığa... Kışları ne yapıyorlar, köy kahvelerinde pineklemiyorlar mı? Kar, yağmur dinecek de, sizin harman işe yarayacak. .. Harmanın üstü kapalısına fabrika derler, fabrika!.. "</p>

  <p>Eğerböyle ise, babasıyla nerde anlaşamıyorlar peki?</p>

  <p>Lambanın gazı cızırdamaya başlamıştı. Emin bey, kızının suskunluğundan ötürü iyice yalnızlaşmıştı sanki. Sesi biraz daha kırık çıkmıştı:</p>

  <p>"Bense, şehir yerinde hep gırtlağıma biniyorlar sanırım. Ankara'da kaldığımız sıralarda bile, o taş yapılar üstüme kapanacak, hepimiz altında ezilip gideceğiz sanırdım... Hele o, çıkarlarına göre bugün şuna, ertesi gün buna parmak kaldıranların, bu dalkavuklukların kâbusu! .. O kâbus, şehrin üstüme abanışından kötü sıkardı beni..."</p>

  <p>Ansızın diklenmiş, o deli sesini bulmuş, kükremişti: "Ferit'e de söyleyeceğim. Sen de bil. Hastalanırsam, beni sakın şehre götürmeyin! Ölünce, sakın oralarda gömmeyin. Ben burada öleyim. Götürüp şu suyun başına gömün, kayınların altına... "</p>

  <p>Sonra, gözlerini karanlığa dikip kalmıştı. Uzun süre gece kuşlarının sesi işitilmişti. Bir süre sonra babası durup dururken:</p>

  <p>"Mustafa Kemal de... " demişti nedense.</p>

  <p>Ne demek istemişti acaba? Ona hiç toz kondurmamıştı. O gece ise, bir ölüye gösterilecek saygıyı bile esirgiyordu Ata'dan. Oğluna sorsan, "bu kuşak öyledir, kendilerine kusur bulmamak için, tek bir suçlu arar dururlar. Dün padişahtı, şimdi o. Onlara göre, her şeyi tek adam yapar, tek adam bozar. .. " Türkân hanım, kardeşinin babasını o içkici 'çok okumuşlara böyle çekiştirmesine de içerlemişti doğrusu. Ne olursa olmalı, insan dışarı karşı kendi yakınlarını, ailesini küçük düşürmemeli, ekini açığa vurmamalıydı. Atalarımız bile ne demişler?..</p>

  <p>Türkân hanım, kardeşi Ferit'i suçlu çıkarmaya çalışsa da, kendine karşı duyduğu suçluluk duygusundan büsbütün kurtulamıyor. Duvarda, kesesinde asılı duran Kuran'a uzanıyor. Kitabı göğsüne bastırıyor: Allahım, sen sağlık, dirlik ver babamıza. Musluk Sokağı'nda, gelin gittiğim eski evde olsak, şu hasta günlerinde belki avludaki su sesiyle oyalanır, kendini kayınların altında sanırdı. Orda hatmiler açmıştır. Kaç zamandır gidemedim. Bahçedeki asmalar, pencerelere kadar dolanır. Evi yıktırtmadım. Murat'a gebeliğim de orda geçti benim. Bir hatıra... Burda, ne olsa dört beton duvar arası. .. Ne yapabilirdik ki... Hastaneler, doktorlar hep şehirde.</p>

  <p>Hastaneden bu odaya taşıdıkları gün, babalarının sesi nasıl da küskün bir sesti. Türkân hanım, o dargın yüzü şimdi, yatağında yine gömüyor: Hem, ne yapmalıydım baba? Benim de burda bir ailem var.. Kendi ailem... Her şeyi çekip çevirmek...</p>

  <p>İçinde bir dinginlikle arkasına yaslanıyor. Hiç ummadığı sıra gelen bir iç rahatlığı. Murat'ın sanki bile bile buralardan kaçışına, -oysa, o kadın meselesi bitmiş işte, bitti, diyorlar... Yine de dönmüyor... Alıştı İstanbul'a. Buraya da küs, sebebini bilemiyorum, anlamıyorum, her istediğini yaptım, her şeyine boyun eğdim, şımarttık tabii.- Az önce şuralarda dolanıp dururken gözüne çarpan Kısmet'in kapanık yüzüne, babasının son dileğini yerine getirememesine karşın, bir iç rahatlığı: Ahmet'in adını sürdürmek, memlekette ele güne, ölümüyle bile tükenmeyen düşmanlara, düşmanlıklara inat, koca Kaymazlı ailesi silinip gitti dedirtmemek. .. İşte bunun için, Murat'ın ilgisizliğini, kaçışını örtmek için: Saka Ortaklığı. Eskişehir'in her yanında, yollarda bellerde yazılı o koca levhaları burada, hasta odasında bile açık seçik görür gibi olunca bu iç rahatlığı: Kısmet de şu Kuranı Kerim'e hâlâ tığ işi yeni bir kese örecek. Onun yapacağı yok bu sıralar. Ben mi başlasam? Neye ne zaman elim değecek? Bir de Kadınlar Derneği. Bir de Banka'nın toplantıları... Ferit, neye parmak kaldır dese, ona kaldırarak... Yönetim Kurulu toplantısı mıdır nedir, oralarda benim yerimde oğlum otursun isterdim.</p>

  <p>Der demez, Murat, siyah mermer merdivenlerden çıktı. Ferit dayısının yanında, dal gibi, sarışın, sevimli. Müdürler, şefler, bütün ücretliler Murat'ın önünde eğildiler. Kapılar açıldı. Ferit dayısı, bu ilk katılış onuruna yeğenine özel önem gösterdi, onu önden geçirdi. Büyük, yaldızlı toplantı masasına doğru yürüdüler. Murat, her zamanki çekingenliğini, o kızsı duruşunu çoktan bırakmış, kendine güvenli, tek tek herkesin elini sıkmak için... Tam o sıra, ne olduysa oldu. Araya sarı perçemli bir kadın girdi. Ötekilerle oğlu arasına su gibi aktı, uzandı, Murat'ı yanağından öptü. Murat'ın yüzü ala kesti. Elleri, kirpikleri, dudakları, her yanı ürperdi. Toplantı odası; masalar, sandalyeler, müdürler, şefler, hattâ Ferit Sakarya: her şey, herkes silindi. Ortada yalnız o sarı perçemli kadın kaldı. Sarı perçemli kadın. Murat'ı elinden tuttu, birlikte çıkıp gittiler. Saçları yaptırılıp kabartılmış, tayyörlerinin yakalarına Kız Meslek Okulu işi, yapma çiçekler takmış kadınlar, öç alır gibi sinsi sinsi gülümsediler. Türkân hanım toparlandı, birkaç adım attı, ama koluna biri dokundu. Döndü, baktı; kardeşi Ferit Sakarya. Omuzuna tıp tıp, babacan vuruşlarla vurdu: Bırak, gitsin. Yaşıdır, yaşamalı. Hayatı tanımalı. Büyümeli. O zaman gelmeli.</p>

  <p>Gelmeli. Ama gelmedi işte.</p>

  <p>Büyükbabasının cenazesine mi gelecek, gelirse?</p>

  <p>O kadınların, öyle, sinsi sinsi gülüşlerini hiç unutmadım. Her gün biraz daha boyun eğdiler ama önümde, her gün biraz daha! Yaa, böyle işte. Hayhay Türkân hanımefendiciğim, tabii... Tabii, fakat çaylı toplantının biletleri hiç satılmamış daha! Siz, çalgıcıları, şarkıcıları ayarlayın hele... Dikkat edin, saygıdeğer bir topluluk olsun. İyi bir topluluk...</p>

  <p>O zaman da getirtmiştik. O zaman da, ciddi bir şarkıcı, saygıdeğer bir topluluk diye...</p>

  <p>Bana sormayın, artık bana sormayın. Kimi isterseniz getirtin! Nasıl olsa kaptıracak bir oğlum daha yok. Siz düşünün... İsyan ediyorum, evet isyan ediyorum artık! .. Gidip çeke çeke geri getireceğim. Ferit'i falan dinlediğim hata, şart olsun yapacağım. Ele güne, dosta düşmana karşı: İşte okuyor da teyzesi, işte Avrupa, işte gençlik İnciciğim, onlar İstanbul seviyorlar da, işte oğlum şirketimizin İstanbul işlerine bakıyor da...</p>

  <p>Türkân hanım, oğlunun durumunu böyle örtbas etmeye çalıştıkça, Ferit'in de kendisine alaylı alaylı güldüğünü sanırdı. Ondan korkar, çekinirdi. İşitse, ne diyeceğini adı gibi biliyor: Atma Türkân, atma! .. Hem ne var yahu! Herkes biliyor zaten. Bilirlerse ne olur? Sevişmekten, tutkudan ne anlar bu hödükler?</p>

  <p>Sabahlığının yeninden bir iplik koparıyor, düğüm düğüm üstüne atıyor: Tabii, Ferit'in de işine geliyor. Her şeyi avucuna aldı, her şeyi gönlünce yapıp çatıyor, bana bir imza kalıyor. Kimbilir neler, kimbilir nasıl?.. Ama yeter! Deden ölüyor Murat, derim. Vasiyeti var, derim. Sende hiç vicdan kalmadı mı? Yanıt vermez ki, susar. Kaçar. Dayısı İsviçre'ye bile gönderdi. Hadi, o karı da ardından... Gidemez olsun. Okullarda da dirlik düzenlik hak getire zaten.... Hiç olmadı ki. Kötü zamana rastladı. Ahh, o gün! O gün hiç olmayacaktı. O zaman bütün bunlar da olmazdı. Selmin denen o şırfıntı... Oğlumun bestesiymiş!.. Tuzak. Hepsi tuzakmış bunların. Bilir miydim? Ne zaman Murat'ın bir dediğini iki ettim ki? Keşke o zamanlar daha, istemez, bırak bu şarkı markı işlerini, deseydim... Yoo, ama, henüz genç. Her şey düzelecek. İnşallah düzelecek. Az daha sabır. Çoğu gitti, azı kaldı. İşte karıyı temelli bırakmış, diyorlar. Biz yine öyle, bütün şehre karşı yekvücut olarak. Genç mi? Kazık kadar adam oldu artık. Pissstt! Çekil Tombul, sürtünüp durma. Şimdi yıkandım canım! Ne diye mızıklanıyor bu? Sen de, at şu gazeteyi elinden. Sokma eve. Murat Kaymazlı, uzatmalısı Selmin'le yine kavgalı. Selmin'in bir gözü morardı... Beter olsun! İnşallah şimdiye daha beter olmuştur. Bak artık oğlumun yakasını bıraktılar. Kaç zamandır, tek resim çıkmıyor. Gine de içim daralıyor. Gececek.. Geçecek... Hiçbir şey olmamış gibi olacak... Pissst, dedim Tombul... Baba? Baba nasılsın? Uyku mu, ölüm mü? Soluğu iyi. Orhan hâlâ gelemedi. Daha gelemez. Yasaktan önce yetişirse ne âlâ... Saat henüz bir olmamış... Şu kediyi aşağıya götür-sem? .. Kısmet birazcık uyuduysa? Uyusun. Boşuna uyandırmayayım... Ne o , karnın mı aç? Gel bakalım, süt vereyim sana... Sonra da küçük helaya kitleyeyim de gör... İşte yine silah sesleri... Geceleri yalnız bu. Bir de Hacer'in horultusu.</p>

  <p>"Eskişehir, geceleri geçen trenlerdir, tren sesleridir. Yalnız bu..."</p>

  <p>Türkân hanım, mutfak balkonuna çıkıp Tombul'un kâsesine süt boşaltırken Deniz'in bu sözünü anımsıyor. Daha geçen ay, İstanbul'dan gelen bir arkadaşına söylüyordu. Türkân hanım onları yemeğe çağırmıştı da. Deniz'in bu sözünde sanki yalnız Eskişehir'i değil, kendisini de küçümseyen bir şeyler sezmişti. Biliyor, Deniz kendi havasında. Küçümsemek falan aklından geçmemiştir... Yine de, İstanbullu kimi görse, sanki: Tren sesiymiş!.. Eskişehir, geceleri geçen trenlermiş yalnız! Laf. Şeker, Hava Üssümüz, fabrika düdükleri, koskocaman bir üniversitemiz, koskocaman Cer Atölyemiz, Astsubay Okulumuz, ticaretimiz. Sanki işiten de, Eskişehir, dağlar arasında, kuş uçmaz, kervan geçmez bir yerde, bir küçük tren istasyonudur sanacak.</p>

  <p>Hem geceleri tren sesleri nerede artık? Baksana, güm güm silah sesleri...</p>

  <p>Kediyi içeri alıp kapıyı kapatırken patlamalar da duruyor. Artık iyiden sessiz, iyiden karanlık bir Eskişehir'de, Yediler Semti'nde, ışıkları hâlâ yanan bir apartman katında, ara ara hasta iniltisi, biraz kedi mırıltısı ve çaydanlıkta hâlâ kaynayıp duran su. Gazı kapamayı Türkân hanım da unutmuş. Ocağın düğmesini çeviriyor. Gazın bir parlayıp yiten mavimsi alevi.</p>

  <p>Kediyi boynundan, hemen hemen parmaklarının ucuyla yakalayıp sokak kapısının yanındaki alaturka helaya götürürken -zaten öteki de aynı- kolunu birden oğlunun kolunda buldu. Birlikte cadde boyu indiler. Pencerelerde başlar: Türkân hanım geçiyor, oğlu Murat'la...</p>

  <p>Türkân hanım, yüzünde mutlu bir gülümseyiş, oğlunun koluna daha sıkı yapıştı. Başı her zamankinden dik. Hacı Süleyman Çakır Caddesi'nin ucuna, kaplıcaların önüne geldiler. Koca çınarları, Çarşı Camisi'ni geçtiler. Dükkânlardan pek çok tanıdık yüz: Ahmet beyefendinin haremiyle oğlu geçiyorlar... Murat, temelli mi dönmüş? Temelli dönmüş.</p>

  <p>Tüpgaz dağıtıcısı önlerine çıktı: Ben babanın iyiliklerini hiç unutmam oğlum. Gönlü gani adamdı. Hele sizin doğumunuzdaki halini bütün şehir hatırlar. Kurbanlar kesilmişti. Kaç gün, kaç gece fakir fukaraya pilavlı etler dağıtılmıştı, baklavalar, şekerler... Buyrun, bir pepsi için... Yoo, teşekkür ederiz Avni bey? Bankanın İdare Meclisi toplantısı var. Murat gecikmek istemez. Murat da, her zamanki güzel, soylu gülümseyişiyle gülümsedi: Başka zaman efendim, şimdi meşgulüm...</p>

  <p>Yine kolkola yürüdüler. Bu kez mefruşatçı- möbleci önlerini kesti: Hoş geldiniz Murat bey, hoş geldiniz. Tahsiliniz bitmiş, hayırlı olsun. Gözünüz aydın hanımefendiciğim. Murat bey temelli, yerleşmeye geldi, diye işittik. Dayınızın güzel teşebbüslerini sizsiz hiç düşünemezdik zaten Murat bey. Eee, evlilik ne zaman? Size de şöyle güzel bir ev döşeyelim artık. Ablanıza döşedik. Türkân hanım dudak kıvırdı. İçinden, biz Murat'ın evini İstanbul'dan döşeriz, diye geçirdi.</p>

  <p>Murat, babasının sayesinde birer dükkân, birer satış yeri edinmiş pek çok tüccarın, esnafın saygılı selamlarına kibar kibar karşılık verdi, pek de yüzgöz olmadı. Tam kararında. Has Hotel Termal'i geçip Porsuk Adası'nın ucunda sağa kıvrıldılar. İşhanı'nın önüne geldiler. Karşıdaki otelin salonunda, on yıl öncesinin bir konserini hem kendine, hem oğluna unutturmak için, çabuk çabuk: Düğünümü hatırladım oğlum, dedi Türkân hanım. Saçılan altınlar.. buğdaylar... Eskişehir, benimkine kadar böyle düğün görmemişti... Her yanım altına, elmasa garkolmuştu. Doğrudur, senin doğumunda da yer gök inlediydi. Seni partisinin bile uğuru saymıştı baban...</p>

  <p>Hayır, Murat yüzünü buruşturmadı. Son yıllarda edindiği o uzak yüzünü, uzak sesini takınıp, pek de uğurlu geldiğim söylenemez canım, on yıl sonra aynı partinin devrilmesiyle kendisi de çarşıiçinde devrilip kaldı ya, demedi. Geçmişle hiç ilgilenmedi. Açık, kararlı bir sesle, Şehirbank'a gecikmeyeyim anneciğim, dedi.</p>

  <p>Adımlarını sıklaştırdılar. İşhanı'nı geride bıraktılar. Şehirbank'ın kapısında Türkân hanım oğlunun kolundan çıktı: Hayırlı uğurlu olsun yavrum...</p>

  <p>Babasının ansızın patlayan sesiyle irkiliyor. Hastanın odasına doğru atılıyor. "Baba?" diyecekti, ağzından, "Murat!" diye çıkıyor. Yatağın başına koşarken Tombul'un kuyruğuna basmış. Kedi, can havliyle öyle bir haykırıyor ki, içerde derin uyuyan Hacer bile düşlerinin arasında sıçrıyor:</p>

  <p>"Eşhedi enneeee ve eşhedi Muhammede!.. "</p>

  <p>Değil. Gökgürlemesi falan yok. Zaten kırkikindiler daha başlamadı. Daha koyunlar yeni kuzulamakta. Topraktan ince bir duman tütmekte... Hacer, incecik bacaklarının üstünde topallayarak öteki çocukların arasına katılmaya heveslenmekte... Ama biri itti. ' Topal bacak burkuldu. Hacer, sırtüstü düştü. Yüksek sesle ağlamaktan korktuğu için, sessiz sessiz ağlarken biri elinden tuttu, kaldırdı: Gel kardeşim... Eli, Ferit abisinin kocaman, sıcacık elinin içinde, yürüdüler, yürüdüler... Aşağıdan doğru çağıl çağıl akan bir suyun sesi.</p>

  <p>Hacer'in yüreğinden de bir çağıltı; yeniden dalıyor.</p>

  <p>Emin bey: "Oğlum!" diye haykırmıştı.</p>

  <p>Türkân hanım, bir ağlama duygusuna yakalanıyor: Günlerdir, gecelerdir başını ben bekliyorum, o oğlunu sayıklıyor. Bir kez olsun, "Türkân, kızım! .." diye çağırmadı.</p>

  <p>Babasına karşı içinde uçveren bir dargınlıkla hasta yatağının başından uzaklaşıyor. Peşisıra odaya dalmış olan Tombul'u bu kez, titizlik göstermeden kucaklıyor, bağrına bastırıyor. Hayvancağızın yüreği tıp tıp vuruyor. Kardelen'inki yavrulamış da, Kısmet ondan almış bu kediyi. Yıkıyor, paklıyor, ama yine de alelade bir kedi işte. Cins kedi değil ki...</p>

  <p>Siyam kedisiymiş.</p>

  <p>Ellerinin üstü yaşlılık çilleriyle dolu, işaretparmağında kocaman, badem biçimi bir yüzüğü olan başı türbanlı kadının kucağındaydı. Veterinere götürüp getirmişler. 'Küçük bir operasyon' geçirmiş de...</p>

  <p>Başı türbanlı kadın. Kaşları yok. Kalemle incecik, yeni kaşlar yapmış kendine. Arkalığı yüksek bir koltukta, sultanlara has bir çalımla oturuyordu. Kızı Belgin'in galerisiymiş... Her yan tablolar, antika lambalar, etajerler, eski kilimler, çeşmi bülbüller, sedefli aynalar, billur kâseler ve daha Türkân hanımın tanımadığı, adlandıramadığı birtakım öteberiyle doluydu. Rifatzâde ailesiyle ilk orada tanışmıştı. Son görüşü de bu olmuştu zaten.</p>

  <p>Kedi, gözlerini kısmış, olduğu yeri hiç yadırgamadan, öyle... Kendisi ise, Murat'ın bu tanıştırma isteğine boyun eğdiği için yazıklanıp durmakta, galeri denen o yerde kendini çok iğreti duymaktaydı. Girip çıkanların çoğu, delikanlılar... Başı türbanlı yaşlı kadın, hepsine oturduğu yerden elini uzatıyor, öptürüyordu. Hemen hemen her girip çıkan, kızı Belgin'i de yanaklarından, hattâ kimisi dudaklarından öpüp duruyordu. Türkân hanım, utanmayla ayıplama arası; ter içinde kalmıştı. Otelde koltukaltlarını o kadar da talklamıştı sözde, işte yeni aldığı emprime bluzun kol altları ter içindeydi...</p>

  <p>Siyam kedisi, Türkân hanımı üstten üstten, öyle, kısılmış gözlerle süzüp durmuştu. Eskişehir'de Selmin Rifatzâde'nin müzik şöleninden iki yıl kadar sonra bu... Yani Murat'ın, epey bir bocalamadan, gelgitten sonra temelli onunla... Ah, evet, temelli...</p>

  <p>Türkân hanım, dayanamamış, oğlunun İstanbul'da ne yaptığını, nasıl yaşadığını anlamak istemişti. Doğrusu Rifatzâde ailesiyle tanışacağı hiç aklında yoktu. Bunu Selmin istemiş meğer. Murat üsteledi. Oğlunun hangi isteğine karşı koyabilmişti ki! -Bu dünya böyle işte, herkes birinin elinde oyuncak olup gidiyor.-Galeriden çıkarken, içinden böyle geçmişti. Oysa, oraya giderlerken, bu tanışmanın gerekli olduğuna bile inandırmıştı kendisini: Bakalım, Murat'ın ilişki kurduğu kadının ailesi nasıl bir aile? Soylu bir aileymiş. Eğer öyleyse, mazbut kimselerse, evlensin bari...</p>

  <p>O soylu aile, Türkân hanımı evlerine çağırmamıştı; önüne bir sofra çıkarmamıştı. -Bizse bu Selmin için göbeğimizi çatlattık.-Galeriymiş! Orada karşıladılar. Galeri! Ne demekse?.. Orada bir saat kadar oturdum, tek satış yapıldığını görmedim.</p>

  <p>Murat'la yarı karanlık, loşluğun orasından burasından silik ışıklar yansıyan, bir yığın döküntüsüyle insanın içine kasvetler bastıran o izbe yere girdiklerinde Neval hanım, arkası yüksek koltuktaydı, kucağında siyam kedisiyle.</p>

  <p>"Buyrunuz efendim, şöyle geçiniz. Ben kalkamıorum. Zunetçiğin canı yanar, diye korkuorum... "</p>

  <p>Kocaman bir badem iriliğindeki yüzüğü taşıyan işaretparmağını uzatmış, açılır kapanır bir tahta iskemleyi gösteriyordu. Türkân hanımın gelin gittiği evde, bir zamanlar yüzüne bakmadığı, ilk ağızda değiştirtip yerlerine vinileks kaplamalılardan aldırdığı, şu açılır kapanır sandalyelerden...</p>

  <p>"Muratçığım, yakınıma çekiver şunu sevgilim... "</p>

  <p>Torunu, evet torunu yerindeki bir çocuğa, 'sevgilim,' diyor! Bu ne biçim konuşma? Hem o, 'Oturuorum, kalkıorum, sevioorum, sevmioorum'lar da ne oluyor?</p>

  <p>Murat'ı öyle kapıkulu gibi görmek, asıl bu, en fazla koymuştu Türkân hanıma. Yere göğe koyamadıkları, bir dediğini iki etmedikleri biricik oğlu, Murat, bakıyor burada, Selmin'in sigarasını yakmak için fırlıyor, "Şu tablayı uzatıver," diyene koşturuyor. Hele, Selmin'in ablası Belgin! "Sevgilim, Murat, şifoniyeri getiren pikap dışarda bekliyor hâlâ... Şunların ücreti neyse, ver de sav!" diye buyurunca, elini cebine attığı gibi... Sanki, Murat'ın tek dileği, her üç kadının da gözüne girmek, Selmin'in bir tatlı bakışına, güzel bir sözüne değer olmak.</p>

  <p>"Orada votka kalmış mı sevgilim?"</p>

  <p>Belgin, Selmin'e soruyordu. Elinde boşalmış içki kadehiyle, upuzun, kuzgun kara saçlarını savurta savurta... Bir kadeh de annelerinin yanında zaten. Hepsi, gündüz gündüz içip duruyorlardı.</p>

  <p>"Siz neden bir şey almıoorsunuz?"</p>

  <p>Tam da Türkân hanımın çay saatiydi: Ah, bir bardak iyi demli çay olsa bari! Zamanı geldi de geçiyor bile...</p>

  <p>Belgin, kırklarında, ama daracık deri pantolonu içinde, genç kız halleriyle Murat'ı bu kez de votka aldırmaya koştur-muştu.</p>

  <p>Neval hanım, Zunetçiğinin boynunu okşaya okşaya, cam yeşili gözleri tıpkı kedisininkiler gibi süzgün; Türkân hanımın yüzüne pek de bakmadan konuşuyordu:</p>

  <p>"Galeriyi, galerinin havasını sevioorum. Evde pineklemekten hiç hoşlanmıorum, kızımın yanına geliorum... Ooooh, unutmadan; Muazzez'de provan varmış Selmin, beklioor sevgilim... Ben de gelmek istiorum. Göreyim. Bir sakillik etmesin."</p>

  <p>Selmin, ötekilere göre daha alçakgönüllü davranıyordu. Gülerek:</p>

  <p>"Sahne kıyafetlerimde annemin zevkine güvenirim. O, bu işleri iyi bilir," demişti.</p>

  <p>Birbirlerine bu kadar bağlı görünen bu üç kadın, sanki... Sanki bir film oynanıyordu, galeride. Herkes bir rolde. İlişkileri son derece incelikli kişileri canlandıran bir filmde. Sanki, rolleri biter bitmez de birbirlerinin gırtlağına sarılacaklar. Türkân hanım, buna benzer bir şeyler düşünmüştü galiba.</p>

  <p>Tombul'un boynunu hâlâ okşayıp duruyor. Az önce zavallıyı nasıl itip kaktığını düşünüyor da; parmaklarının ucuyla kirli bir bezi tutarcasına tuttuğunu... Neval hanımsa, kızlarından fazla olmasa bile, kızları kadar düşkün görünüyordu Siyam kedisine. Ona öyle tatlı diller döküyordu ki: Ah canikom, cicim, cicim benim, canını mı yaktılar senin, o hoyrat ellere mi düştün sevgilim, ne yapalım yavrucuğum, soyunu sopunu karıştırtmaktansa, değil mi bitanem, Zunetim?.. Minicik bir operasyon, biraz daha sıkıntın olacak, sonra geçecek, geçecek. .. Söz verioorum bitanem, geçecek.</p>

  <p>Neden sonra Selmin, akıl etmiş:</p>

  <p>"Siz belki çay isterdiniz Türkân hanımcığım?" demişti.</p>

  <p>Çay geldi, ama fincanda.</p>

  <p>Bardakta olmayan çaya çay mı derim ben?</p>

  <p>"Haydi Tombul, haydi seni kapatayım artık canikom..."</p>

  <p>Türkân hanım bir ân, kendi sesiyle irkiliyor. Hele sesinin bu alışılmadık tınısı. Öz kızı Kısmet'le bile sevgi sözleri kullanarak konuşmadı. Biraz Murat'a, o kadar. Oğlum, yavrum; hepsi bu.</p>

  <p>Tombul'u birden kucağından bırakıveriyor: Kısmet de bana, bir kez olsun "Anneciğim" dememiştir. Onlar durmadan öpüşüyorlardı. Az önce, Kısmet'in o solgun, kederli yüzünü görünce "Canım kızım" demeyi, diyebilmeyi ne kadar istemiştim, şurama bastırmayı onu, saçlarını okşamayı... Ama biz yapamayız. Ahmet de yatakta: "Tut şunu, oyna, bağır, beyim de, beyciğim, canımın içi, özüm de! .. " diye inlerdi.</p>

  <p>Yapamam.</p>

  <p>İsterdim. Ahmet bilirdi. Ama yapamazdım. Öyle, öyle nasıl?.. Ancak naz, işve.. usul usul açıla...</p>

  <p>İnsanın sevgisi de, nefreti de içinde olmalı. Göstermemek, sevmemek değil ki.</p>

  <p>Fakat, o eskici dükkânında, ne bileyim, herkesin birbirine öyle "Sevgilim" deyip durması. .. Güzel bir şey mi? Gayriahlâki değil mi? Amaan, ne olurlarsa olsunlar! Fakat, kendileri o kadar yükseklerde durup, biricik oğluma kapıkulu gibi davranmaları yok mu?</p>

  <p>Türkân hanım, şimdi kendi kendine açıklamaktan kaçınıyor ama, İstanbul'da, o üç kadının önünde, kendinin Hacerden farksız bir duruma düştüğü duygusunu yaşamıştı. Bu küçültülmüş-lük duygusundan hep kaçtı. Yine kaçıyor: Eskişehir'in en büyük ailelerinden biriyiz. Biriyiz de ne demek, en büyük ailesiyiz. Evet, bir saray kadını, boyun eğdirmek isteyebilir, fakat Murat boyun eğmemeliydi. Ağırlığını koymalıydı. O kadın, işaretparmağında o yüzük, kafasında o hotoz, buyurmaya o kadar alışık. ..</p>

  <p>Kedinin üstüne kapıyı küt diye kapayıp gidiyor. Kendini arka balkona atıyor: Nasıl asmışlar bu havluları böyle? Mandal da koymamışlar… gece rüzgâr çıkar, bunları yerlere...</p>

  <p>Havluları mandallarken gökyüzüne bakıyor. Yıldızlar çok uzaklarda görünüyor. Bir zamanlar sık sık gidip geldiği, ancak son yıllar Murat'la aralarındaki uzaklığı yeniden yaşamamak için gitmekten kaçındığı, Neval hanım ve kızları gibi kimselerle karşılaşmaktan kaçındığı İstanbul da çok uzak şimdi. Fakat, Murat'ın o yüzü, o hali. Bunlar hiç uzaklaşmadı. Hep en yakınında. Burnunun ucunda. Burun direğini sızlatarak. ..</p>

  <p>"Bizim nasıl bir aile olduğumuzu, senin kim olduğunu, eğer şu kadarcık bir değerbilirliği bulunsaydı, Selmin denen o kaltak, annesine... "</p>

  <p>Belgin'in galerisinden çıkmışlardı. Türkân hanımın eli ayağı titriyordu. Dili dolanarak oğluna böyle söylemişti. Öyle ya, aynen böyle: Selmin denen o kaltak...</p>

  <p>Her zaman o kadar yumuşacık, öyle saygılı olan oğlu, yolun ortasında nerdeyse haykırmıştı:</p>

  <p>"Ne biçim konuşuyorsun sen! Karşılarında altı karış suratla, her şeyi dikizleye dikizleye oturuşun yetmiyormuş gibi, şimdi de çirkin şeyler söylüyorsun! .."</p>

  <p>Türkân hanımın kalbi oracıkta; Nişantaşı'ndan Vali Konağı Caddesi'ne saptıkları yerde nasıl durmadı; hep şaşmıştır.</p>

  <p>Yetmemiş, Murat annesinin bileğinde sallanan yılan derisi çantaya şöyle, yan gözle, küçümseyerek bakıp:</p>

  <p>"Hıh... " demişti. Ardından da: "Soylu, sanatkâr kimseler onlar!"</p>

  <p>Türkân hanımın sırtında en güzel tayyörü vardı. En iyi kumaştan, en pahalı terziye diktirmişti. Ama, oğlunun o bakışı, o dudak büküşü: Milyarder olsan, taşralılık her yanından akıyor işte, her yanından!</p>

  <p>Daha o akşam, Opera Oteli'ndeki çantalarını toplamış, gözyaşlarını içe akıta akıta:</p>

  <p>"Hemen beni trene yetiştir, hemen. Seni biz çoktan kaybetmişiz," demişti oğluna.</p>

  <p>Oysa Murat, ölesiye pişman; annesine sarılmış, ellerini öpmüş: "Yanlış anlama ne olur, seni üzmek istemedim. Hoşgör, hoşgör," diye ağlamıştı. "Benim söylemek istediğim anne, burdaki... Burda yaşam biçimi başka. Ne iyi, ne kötü; ama başka... "</p>

  <p>Türkan hanım, o kadar derinden kırılmıştı ki, oğlu ne yaptı, ne dediyse onu alı koyamadı. Yıkılmıştı.</p>

  <p>İşte zaten İsmet Paşa bile onca yıllık partisinden, milletvekilliğinden, her şeyden elini eteğini çekmişti. Dünya bir tuhaf olmuştu. Batkı. Her şey batmıştı. Batıyordu. İstanbul zaten çoktan batmıştı. Kimsede saygı, terbiye kalmamıştı.</p>

  <p>Oğluyla çok kötü ayrıldılar.</p>

  <p>Haydarpaşa Garı'nda ikiye bölünmüş bir Murat.</p>

  <p>Kimseyi kırmak istemezdi. İlk ve en derinden kırdığı kimse ise annesi. Türkân hanım, oğlunun 'başka yaşam biçimi' dediği şeyle kendisi arasında ne kadar paramparça olduğunu görmemiş değildi. Gar' da onun perperişan dikilişi... Boynu bükük. Özür dileyen gözlerle... Ne olur sanki, bir mucize gibi, Murat, tren kalktıktan sonra annesinin yanında beliriverseydi. Çok yıkkındı. Yine de orada kaldı. Yakaran gözlerle: Beni anla! -Anladım anlayacağımı. Selmin bir yana, dünya bir yana.-</p>

  <p>Şimdi, yıllar sonra, oğlunun o yüzü, karanlığın ortasında başka bir şeyi söylüyor: -Ben seni de çok severim, Kısmet'i de çok severim... diye inleyip durmuştu.- Ama Selmin'i de seviyorum işte... Ne olur, sen, Kısmet, Selmin... Üçünüz... Üçünüz de birbirinizi çok, pek çok sevebilseniz!..</p>

  <p>Türkân hanım ürpererek içeri giriyor: Hep olmayacak şeyler istedin zaten! Eskişehir'de besteci olmak...</p>

  <p>Oğlunun, 'başka' dediği yaşama biçimi nasıl bir şeydi acaba? Aslı yani? Sinema gibi, tiyatro gibi olanı değil. Çünkü Türkân hanım, o gün galeride tanık olduğu yaşamın bir de aslı bulunması gerektiğini sezmişti, fakat ona bir türlü yaklaşamamış, bir türlü onu gözlerinde canlandıramamıştı. Bildiği: İyi aile terbiyesi almış bütün gençler, sonunda evlerine, yurtlarına dönerler.</p>

  <p>Kendini yeniden babasının yanında buluyor. Hastanın altına elini sokuyor, yokluyor, ıslanmış mı diye: Kucağında Siyam kedisiyle oturan, kendisi içeri girdiği zaman ayağa kalkmak gereğini duymayan o hotozlu kadın, bu saatte herhalde sürgülerle, lazımlıklarla uğraşmıyordur. Ceplerinde beş kuruşları yokken, her şey onların. Belgin üçüncü kez evlenmiş, diyorlardı... Adamın gemileri bile varmış galiba... Ortalıkta zengin taşra adamlarından bol ne var şimdi, öyle yaa... Şimdi, bu saatte onlar, hotozlu anaları da yanlarında, kimbilir hangi bol ışıklı eğlence yerlerinden dönüyorlardır en son model arabalar içinde... Üstelik o, Neval hanım olacak hotozlu, buruşuk dudaklarını büze büze: Ahh Belgin sevgilim, her yanı kaba saba adamlar doldurdu, diyordur. Murat'ı da bu yeni adamlardan biri saymadılar mı? Neyse Ferit... Ne yaptıysa... Nasıl bozduysa, bozdu da...</p>

  <p>Türkân hanım, eli yatak çarşaflarının arasında gidip gelirken, yıkkın bitkin duruveriyor: Ah baba, işte ıslatmışsınız!..</p>

  <p>Sonra, yarı öfkeli bir inilti dökülüyor dudaklarından:</p>

  <p>"Şu gece yasağı olmasa -mızmız Orhan, nerede kaldı bu?-hemen şimdi başımı alıp bir yerlere kaçacağım! .."</p>

  <p>İyi ama nereye? İyi ama nasıl? Ne yapmaya? Otuzunda dul kal da sen... Yirmi yıldır, yirmi beş yıldır yalnız, soğuk bir yatak. . . Bir erkekle şeyetmeksizin...</p>

  <p>Neval hanım, soyluluk arması yüzüğü, kalemle çizilmiş kaşları, hotozu ve Siyam kedisiyle bir kez daha geçiyor gözlerinin önünden: Murat, şu çakmağı uzatsana hayatım!</p>

  <p>Sedef kakma, gümüş, uzun bir ağızlığın ucundaki sigaraya üç el birden uzanıyor.</p>

  <p>Güzel bir arabanın içinde, gözleri kedisininki gibi kısılmış bir Neval hanım, yanındaki adamlardan direksiyondakine buyuruyor: Reca ederim, biraz yavaş sürünüz. İçkilisiniz cânım efendim! Sinirlenioorum.. Sevmioorum öyle, dörtnala at gibi koştursun arabalar...</p>

  <p>Emin bey, kış kıyamet, Seben geçidi boyunca at koşturmakta. Her yanda kurtlar uluyor, köpekler ürüyor. Aynı ânda da, bu aynı hotozlu karı, kimbilir nasıl inceliklerle döşenmiş bir salonda...</p>

  <p>Türkân hanımın içindeki eziklik, yıkıcı, buyurgan bir sese</p>

  <p>dönüşerek kendini dışa vuruyor:</p>

  <p>"Haceeer!.. Çabuk kalk, çabuk! Babamın altını değiştireceğiz!&rdquo;</p>

  <p>Bir kez uyudu mu, Hacer'in başında davul çalsan uyanmaz artık. Zaten babamın ıslak donunu çıkarmaya da yanaşmaz. Utanıyormuş. Utanamaz ol! Şimdi o salonda, kısacık siyah giysisi üstüne dantelden minicik beyaz bir önlük bağlamış, kara saçlarına yine dantelalı minicik bir başlık takmış -Belgin Doruk, bir küçük hanımefendi iken de, böyle kılıklara girerdi- genç hizmetçi kız, masa hazır hanımefendi, demektedir. Uzun ağızlığı ucunda sigarasını tüttüren, yaşının geçmişliğine aldırmadan sırtı bağrı açık elbiseler giyinmiş kadın.. usul usul yerinden kalkarak.. edalı.. edalı.. ardında erkeklerle.. kızları da erkeklerle.. birçok erkek, genç genç.. ateşin... hepsi neşeyle...</p>

  <p>Türkân hanım, ilk kez şimdi, bu gece, varlığıyla, temizli-ğiyle onca övündüğü bu katta, babasının sidikli çarşaflarını değiştirirken evine karşı derin bir soğukluk duyuyor. Daha kötüsü, kendine acıyor. Dudaklarında ağlamaklı bir bükülüş: Fakat ben yaşadım mı? Ne yaşadım? Turlara yazıldım. Avrupa'lara gittim. Hep kadınlar. .. Hep kadınlar... O gezilerde, bir saatten sonra otel odalarına çekilince, gizli gizli, yanımda götürdüğüm poğaçaları yedim. Üstüne bir portakal soydum. Ağzımı çalkaladım, yattım. Merhumdan başka hangi erkek?..</p>

  <p>Öyle ya, bir Necip bey vardı!</p>

  <p>Babasının donunu giydirirken Necip bey, elinde bir demet çiçekle çıkagelmez mi!</p>

  <p>Geldi.</p>

  <p>Türkân hanım onu içeriye, salona aldı. Bir defasında rüyasında koyun koyuna yattığı Necip bey. Birbirlerine uzun uzun baktılar. Türkân hanımın yüreği, Ahmet beyi ilk kez gördüğü zaman nasıl gümbürdediyse, ondan da fazla gümbürdeyerek... Yok ama, hiç belli etmedi. Rahatça bacak bacak üstüne attı. Ağızlığa bir sigara taktı, bekledi. Necip bey fırladı, çakmağını çaktı. Türkân hanım gözlerini Siyam kedileri gibi kıstı. Kısacık siyah giysisi üstüne minicik, ak pak önlük takınmış hizmetçi kız salona girdi: Hanımefendi, beyefendi ne alırlar acaba, dedi. Ne alırsınız Necip beyciğim? Martini?.. Bana da bir.. bir...</p>

  <p>Bir, ne?</p>

  <p>Fistolu kızın yüzünde alaycı bir gülümseme; bekledi.</p>

  <p>Türkân hanım, babasının altından çektiği ıslak çarşafa bakıp kalıyor: Bütün şehri kendime güldüremem! ..</p>

  <p>Dik, kemikli omuzları düşüyor: Eskişehir'de durmadan eşya, emlâk alırsın. Kapıda adamların olur. Herkesi yedirir, giydirirsin. Ama bir erkekle başbaşa oturamazsın. İçkilerin adını bilmezsin. Sekseninde bir Neval hanım, delikanlıları bile peşinden koştururken, sen...</p>

  <p>Memelerinin ucunda bir sızlama duyuyor. Kirli çarşafları yere fırlattığı gibi yatak odasına koşuyor: O karılar yaşıyor, bizse... Şu gece yasağı olmasa, bu sefer ben de yapacağımı bilirdim ya! ..</p>
</body>
</html>
