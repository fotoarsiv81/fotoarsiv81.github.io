<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-3</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre" id="x4" xml:lang="tr-TR">
  <div class="basic-text-frame">
    <p class="split"></p>

    <p class="altbas" id="_idParaDest-2" xml:lang="en-GB">BİRİNCİ BÖLÜM</p>

    <p class="alt" xml:lang="en-GB">Gerileme Döneminde Devlet Düzeni</p>

    <p class="paragraf2">19. yüzyıldaki yenilik ve anayasa hareketlerini kavrayabilmek için, bunların kaynaklandığı düzeni gözden geçirmek gerekiyor. Bu, <span class="charoverride10">Devlet Sistemi</span> ve <span class="charoverride10">Devlet-Halk İlişkileri</span> açılarından yapılabilir.</p>

    <p class="arabaslik_sol">I. Devlet Sistemi</p>

    <p class="paragraf2">Bu dönemin özelliği geleneksel Osmanlı devlet sisteminin çözülmesidir. Bunun temelinde ekonomik ve sosyal nedenler yatar.</p>

    <p class="paragraf2">Ekonomi açısından Osmanlı 17. ve 18. yüzyılları gerileme ve çöküntü dönemidir. Esas olarak tarıma ve fetih gelirlerine dayalı ekonomik yapıdaki çöküntünün başlıca göstergeleri, toprak rejiminin (dirlik düzeni) bozulması, vergide iltizam usulünün ortaya çıkması, üretimin düşmesiydi. Başlıca sosyal olgu ise köylü üzerindeki baskı ve yükümlülüklerin artması, bu kesimin iyice güçsüzleşip yoksullaşmasıdır. Anarşik ortam ve ayaklanmalar da toplum yapısındaki dağılmanın kesin belirtileridir. Ekonomik çöküntü, dirlik ve vergi düzeninin bozulması ve buna bağlı olarak tımarlı sipahi örgütünün felce uğraması, tarıma ve fetih kazançlarına dayalı devletin de ekonomik ve askerî kaynaklarını kurutmaktadır.<span class="charoverride11">1</span></p>

    <p class="paragraf2">Geleneksel devlet sistemi mutlak ve teokratik ya da yarıteokratik bir monarşiydi<span class="charoverride11">2</span>. İşleyişi, <span class="charoverride10">Padişah-Ulema-Yeniçeri</span> üçgeni arasındaki uyuma bağlıydı. Gerileme döneminde ise bu unsurlar tek tek yozlaşma içindeydi. Aralarındaki uyum da bozulmuştu.</p>

    <p class="paragraf2">Her mutlak monarşi gibi Osmanlı Devleti’nin de iyi yönetilebilmesi, bir ölçüde, <span class="charoverride10">hükümdarın</span> kişilik ve yeteneklerine bağlıydı. Oysa, 15. yüzyıldan itibaren birbiri üstüne yığılan birçok olumsuz etken hükümdarlık kurumunu zaafa uğratmıştı. Tahta geçmek ya da tahtta kalmak için başvurulan saray entrikaları, işlenen cinayetler, kardeşlerini öldürme “hakkı”nın kurumsallaşması, geleceğin padişahlarının dış dünyadan kopuk yetişmeleri vb. En üst yönetim yerindeki istikrarsızlık da buna eklenmelidir. Örneğin, Kanuni Sultan Süleyman döneminden 18. yüzyıl sonuna kadar dört sultanın öldürülmüş, beşinin de tahttan indirilmiş olması, kişisel iktidarın fiilî sınırlarını gösteren bir olgu olmanın yanısıra devletin üst katındaki sallantıların da kanıtıdır. Bunlardan tahtta kalabilenlerin asıl amacı, “feodal bir anlayışla toprakları elde tutmak uğruna” ülke bağımsızlığından ya da halkın ekonomik çıkarlarından ödünler vermek olacaktır.<span class="charoverride11">3</span></p>

    <p class="paragraf2"><span class="charoverride10">Ulema</span>’ya gelince; o da tutucu yanını şeriat yorumculuğu örtüsü altında saklayarak her türlü değişme ve yeniliğin karşısına din silahıyla dikilmekte, şeriat kurallarının katılığından da yararlanarak önemli reform kararlarını baltalayabilmektedir. O kadar ki, dönemin yabancı gözlemcileri ulemanın bu etkili rolünü “kamuoyu” oluşturuculuğuyla bir tutmuş, Taht’ın bile onlardan çekindiğini yazmışlardır. Bunlardan biri şöyle der: “Dünyanın hiçbir yerinde kamuoyunun Türkiye’de olduğu kadar kuvvetli ve devlet nezdinde etkili olabildiği görülmüş değildir.”<span class="charoverride11">4</span></p>

    <p class="paragraf2"><span class="charoverride10">Yeniçeri</span> ocağı da çoktan yozlaşmış bir kurumdur. Esnaflaştığı için açık ekonomik ilişkilere girmiş, mesleğinden kopmuş, bir politika aracı ya da politik hakem durumuna gelmiştir. Büyük vezir ve memurların oluşturduğu “askerî cunta” onu, padişah, sadrazam ya da vezir devirmede bir koçbaşı olarak kullanmaktadır.<span class="charoverride11">5</span></p>

    <p class="paragraf2">Böylece, daha önceleri var olan ve sistemin işlemesini sağlayan Padişah-Ulema-Yeniçeri uyumunun yerini 17. ve 18. yüzyıllarda <span class="charoverride10">çatışma</span> almakta, kurallara bağlılığın yerine de kuvvet gösterileri ve sistemi bozan ittifaklar geçmektedir.</p>

    <p class="paragraf2">Merkezî kurumların uğradığı aşınmaya bir örnek de <span class="charoverride10">Divan-ı Hümâyun</span>’un içine düştüğü durumdur. Yükseliş döneminin bu saygın ve sürekli danışma kurulu, gerileme döneminde öbür kurumlar gibi yozlaşacak, düzenli meşveret’in yerine kapalı kapı siyaseti geçecek, devlet işleri yalnızca padişah ile vezir-i azam’ı arasında görüşülür hale gelecektir.<span class="charoverride11">6</span></p>

    <p class="paragraf2">Gerileme döneminde yalnız devletin merkez organları felce uğramakla kalmaz, özellikle 18. yüzyılda İmparatorluğun siyasal bütünlüğü tehlikeye düşmeye başlar. Tehditler başlıca iki kaynaktan doğmaktadır: <span class="charoverride10">Feodal muhalefet ve ulusal hareketler.</span></p>

    <p class="paragraf2">İlk büyük tehdit, yeni türemiş yerel derebeyleri ve mütegallibe zümresinden gelmektedir.</p>

    <p class="paragraf2"><span class="charoverride10">Âyân</span> adıyla anılan taşra zenginleri, 14. yüzyıldan beri padişah buyruklarının taşrada uygulanabilmesi için zorunlu unsurlar durumundaydılar. 1595-1610 yılları arasındaki karışıklık ve ayaklanmalar sırasında Osmanlı vergi ve toprak sistemi (tımar) değişime uğrayınca, âyânlar devlet topraklarını kiralayarak tımar sahiplerinin yerini almışlar, devlet ve hattâ kendileri adına vergi toplama hakkını elde etmişlerdi. “İş erleri” de denen âyânlar yörenin ileri gelenlerince kendi aralarından seçilir ve hükümet ile halk arasında aracılık rolü oynardı. 1768’den sonra ise bunlar, yüklü paralar karşılığında, bulundukları yer valisince atanır oldular. Böylece, halkı korumak yerine, verdikleri parayı çıkarabilmek için onu ezen bir derebeyi ve mütegallibe kesildiler.<span class="charoverride11">7</span> Bunların toprak kiralama hakları 18. yüzyılda ömür boyu geçerli kılındı. Ölen âyânın çocukları da öncelikli olarak bu haktan yararlanacaklardı. Âyânlar bir yandan toprak ve vergi ayrıcalıkları sayesinde, öbür yandan da yerel âyân meclislerini kullanarak servet ve nüfuzlarını arttırmayı bildiler. O kadar ki, artık âyân desteği olmadan vergi ve asker toplamak ve taşrada kamu düzenini sağlamak olanağı kalmamıştı. Padişahın taşra vezirleri (valiler) ve kadılar da onların avuçları içine girmişti. Böylece; mütesellim, voyvoda, subaşı gibi değişik adlarla anılan bu yerel güçler taşrada padişahın gerçek “malî ve idarî ajanları” (memurları) durumuna yükseldiler. Daha sonra, bitmeyen savaşlar yüzünden, bunların, giderleri kendileri tarafından karşılanmak üzere asker toplayıp ordular kurmaları bile teşvik edildi. Kısacası âyânlar, bu hak ve ayrıcalıklarıyla, güçlü ekonomik durumlarıyla, Merkezden ve ulemadan da gördükleri destek sayesinde birkaç kuşak egemenliklerini sürdürebilecek “yerel hanedanlar” kurdular; “taşra feodal beyleri” haline gelerek, 18. yüzyılda Osmanlı İmparatorluğu’nun “en güçlü sınıfı”nı, Anadolu ve Balkanlar’ın “yarı-feodal taşra aristokrasisi”ni oluşturdular. (Çapanoğulları, Karaosmanoğulları, Serezli İsmail Bey, vb.) Yerel yönetimler, kendilerini yerli halkın da koruyucusu gibi göstermeyi bilen bu tabakanın eline geçmiş oluyordu. Zamanla bunlardan, Merkez’i zorlayarak kendisine “vezir” ya da “paşa” gibi unvanlar verdirenler bile oldu. Âyân kökenli bu “paşa”ların en ünlüsü Tepedelenli Ali Paşa’dır.<span class="charoverride11">8</span></p>

    <p class="paragraf2">Görülüyor ki, bir zamanlar Balkan halklarını feodal baskılardan bir ölçüde kurtarıp “özgürleştiren” Osmanlı dirlik sisteminin çözülmesiyle yalnız köylüler topraklarından kopmakla kalmamakta, büyük arazi ve mülk sahiplerinden oluşan ve “Batı Avrupa feodalitesine çok noktada benzeyen bir Osmanlı feodalitesi” İmparatorluğun bütünlüğünü de sarsmaktadır.<span class="charoverride11">9</span></p>

    <p class="paragraf2">Siyasal sistemi tehdit eden ikinci olay <span class="charoverride10">ulusal hareketler</span>’dir. İlk başlarda Merkez’e karşı direnişe yol açan nedenler daha çok ekonomik ve sosyal nitelikliydi: Topraksızlık, topraksızlaşma, mülksüzleşme, vergiler vb. Buna, kötü yönetim ve dinsel baskılara karşı duyulan tepkiyi de katmak yerinde olur. 19. yüzyıl başlarından itibaren bu tepkiler siyasal-ulusal boyutlar kazanmaya başlayacak, İmparatorluğun siyasal sistemini sarsan ulusal ayaklanmalar biçimine bürünecektir. Uluslaşma süreci ve bağımsızlık hareketleri karşısında çokuluslu Osmanlı İmparatorluğu, her geçen gün biraz daha çağdışı kalmaya mahkûmdur. Ulusal tepkilerde, Fransız Devrimi’nin getirdiği ulus, ulusçuluk, ulusallık ve özgürlük gibi yeni fikirlerin payı olduğu kadar, Balkanlar’ı kendi yayılma alanları olarak gören büyük devletlerin (özellikle Rusya’nın) rolü de önemlidir.</p>

    <p class="paragraf2">Özetlemek gerekirse; gerileme döneminde Osmanlı İmparatorluğu’nun devlet sistemindeki çözülme, hem merkez organlarının hem de taşra yönetiminin bozulmasında, kural ve kurumların yerini fiilî durumların ve keyfiliğin almasında kendini gösteriyor. Öte yandan, feodal ve ulusal kaynaklı tepkiler de İmparatorluğun siyasal bütünlüğünü sarsmaktadır.</p>

    <p class="arabaslik_sol">II. Devlet-Halk İlişkileri</p>

    <p class="paragraf2">Devlet-Halk ilişkilerinin çağdaş siyasal bilim ve Anayasa Hukuku açısından özü, otorite ve özgürlük çatışması ve bundan doğan dengeler sorunudur. Ne var ki Osmanlı mutlak monarşisini bu eksene bakarak yargılamak, gerçekçi bir tutum olmaz. Çünkü hem klasik Osmanlı devlet sistemi “otorite-özgürlük dengesi” gibi bir soruna yabancıdır, hem de ele aldığımız dönemde (17-18. yüzyıllar) çağdaş anlamda özgürlük anlayışının Batı’da bile henüz kurumsallaştığı söylenemez. Bu nedenle, Osmanlı İmparatorluğu’nun bu döneminde “Devlet-Halk” ilişkilerini tartmada kullanacağımız terazi farklı olmalıdır. Bu ölçü, <span class="charoverride10">adalet kavramı</span> olabilir. Çünkü adalet fikri, bireysel özgürlük felsefesine yabancı düşen Osmanlı sisteminin bile büyük önem verdiği bir yönetim ilkesidir. Bu nedenle, Osmanlı devlet sistemindeki çözülmenin Devlet-Halk ilişkileri üzerindeki izdüşümünü kavramak açısından, daha yerli ve geleneksel olan bu kavramı pusula seçmek yerinde olacaktır. Bu değerlendirmeyi yaparken, “adalet kavramı”nı, onun karşıtı olan “zulüm kavramı”yla birlikte düşünmek gerekiyor.</p>

    <p class="paragraf2">Osmanlı devlet ideolojisinin temel unsuru <span class="charoverride10">adalet</span> fikri idi. “<span class="charoverride10">Adalet mülkün</span> (egemenliğin) <span class="charoverride10">temelidir</span>” düsturu bunu anlatır. Osmanlı tarihçileri bunu bir “<span class="charoverride10">hakkaniyet çemberi</span>” şeklinde (<span class="charoverride10">Daire-i Adliye-yi Osmaniye</span>) şöyle şemalaştırmıştır: “<span class="charoverride10">Mülk ve devlet, asker ve devlet adamıyladır. Ve devlet adamı, mal ile bulunur. Mal, reayadan husule gelir. Reayanın ahvali adalet ile tanzim olunur.</span>” Biraz açmak gerekirse: a) Asker olmadan devlet ya da mülk (egemenlik) olmaz; b) Askere sahip olmak serveti gerektirir; c) Servet uyruklardan toplanır; d) Uyruklar ancak adaletle refaha kavuşabilir; e) Şu halde, mülk ve devlet olmadan adalet olmaz,<span class="charoverride11">10</span> ama adalet olmadan devlet de olmaz.</p>

    <p class="paragraf2">Devlet-Halk ilişkilerinin ve yönetilenlerin durumu, Osmanlı İmparatorluğu’nun olgunluk döneminin sonları sayılan 16. yüzyılda bile, adalet ve güvenlik kavramları açısından son derece olumsuz bir görünüm içindeydi. 16. yüzyılda özellikle Anadolu reayası (köylü, çiftçi), para darlığının ve üretim düşüklüğünün neden olduğu bir sefalet içindeydi. Yönetim bozukluğu ve güvensizlik ortamı açısından ise durum daha da acıklıydı. Merkez ya da taşra yöneticileri tarafından konan usulsüz ve keyfî vergiler, angaryalar, ehl-i örf denen yürütme hizmetlileri ya da devlet görevlilerinin (beylerbeyi, sancakbeyleri, subaşılar, kethüdalar, kapuağaları), zaman zaman halka arka çıkmalarına karşın, ehl-i şer denen adalet görevlilerinin soygunları ve suiistimalleri halkı eziyordu. Faizcilik, esnaflık, ortakçılık gibi ek işler de yapan yöneticiler (kapukulları) ile rüşvetsiz iş görmeyen adalet görevlilerinin yanısıra zaman zaman bunlarca da desteklenen eşkıya, tımarlı sipahi ve birtakım asî grupların (suhteler, sekban ve levendler, daha sonra celaliler, vb.) baskısına uğrayan reaya can, mal ve ırz (kadın, kız ve oğlan kaçırmaları) güvenliğinden yoksun durumdaydı. Merkez organları (padişah divanı) ile merkezden gönderilen yetkililer (eşkıya müfettişleri, vb.) ve taşra yöneticileri, eşkıyayı bastırma ya da suhte teftişi bahanesiyle halka topluca zulüm uygulamaktaydılar. Yerel egemen güçler (eşraf, ağa, bey, mütegallibe, tımar sahipleri, âyân vb.) de köylüyü zaman zaman kollayan, ama aslında ezen ve sömüren tabakalardı.<span class="charoverride11">11</span> Bir halk deyişi bunu şöyle ifade etmiştir:</p>

    <p class="bos"></p>

    <p class="paragraf2"><span class="italik1">Şalvarı şaltağ Osmanlı</span></p>

    <p class="paragraf2"><span class="italik1">Eğeri kaltağ Osmanlı</span></p>

    <p class="paragraf2"><span class="italik1">Ekende yoğ, biçende yoğ</span></p>

    <p class="paragraf2"><span class="italik1">Yiyende ortağ Osmanlı</span></p>

    <p class="bos"></p>

    <p class="paragraf2">17. yüzyılda yaşamış olan Koçi Bey, Sultan Murat’a sunulmuş “<span class="charoverride10">Risale</span>”sinde, çöküntü nedenlerini Kanuni Sultan Süleyman dönemine kadar dayatır. Koçi Bey’e göre; padişahların Divan-ı Hümâyun’a bizzat katılıp devlet işleriyle ilgilenmeleri, herkesin engelsiz Sultan’ın huzuruna çıkıp derdini anlatabilmesi, asker-sivil devlet ileri gelenlerinin, özellikle şeyhülislam ve kadıların olur-olmaz nedenlerle görevlerinden alınamamaları, haklarında esaslı suçlama nedenleri yoksa mahkûm edilememeleri gibi olumlu ilkelerden, Kanuni devrinde uzaklaşılmaya başlanmıştır. Bunu daha sonraları, has, tımar ve zeametlerin, toprağı gerçekten işleyecek ve asker besleyecek olanlara değil, İstanbul ve saray çevresindeki asalaklara verilmesi, vergilerin artırılması, reayanın yoksullaştırılması, vergilerin alınabilmesi için baskı yöntemlerine başvurulması, adaletin yerini rüşvet ve zulmün alması gibi bozulmalar izler. Koçi Bey’den alınan aşağıdaki satırlar, zulmün artması ile Osmanlı devlet sisteminin çöküşü ve “<span class="charoverride10">hakkaniyet çemberi</span>”nin kırılması arasındaki bağı berrak bir şekilde ortaya koymaktadır:</p>

    <p class="paragraf2">“<span class="charoverride10">Velhasıl, Osmanlı saltanatının şevket ve kudreti asker ile, askerin ayakta durması hazine iledir. Hazinenin geliri ise reaya iledir. Reayanın ayakta durması adalet iledir. Şimdi âlem harap, reaya perişan, hazine noksan üzere.... Kılıç erbabı bu halde...</span>”<span class="charoverride11">12</span></p>

    <p class="paragraf2">Sistemin krizinin Devlet-Halk ilişkileri düzeyinde yarattığı keyfîlik ve despotizm tablosunun ulaştığı boyutları daha iyi görebilmek için bir başka kesit daha çıkarmak ilginç olacaktır: “<span class="charoverride10">Zulüm suçları</span>” kavramı.</p>

    <p class="paragraf2">Osmanlı İmparatorluğu’nda 17. yüzyıldan itibaren merkezî devlet gücünün keyfîleşmesi ve taşra yöneticileri üzerindeki denetimin zayıflaması, halka yapılan zulmün daha da artmasına yol açmıştır. İltizam sistemine son verilmeyişi, kamu ücretlerinin yetersizliği, ekonomik ve tarımsal dağılma, devlet örgütünün yozlaşması, merkez denetiminin gevşemesi sonucu, Merkez’den uzaklaştıkça yöneticiler kendilerini daha da başlarına buyruk saymaya başlarlar. Bunlarla, âyân, voyvoda, mütesellim gibi yerel güç ve görevlilerin halk üzerindeki baskısı o kadar artar ki, sonuçta, kamu hizmetlilerinin reayaya karşı işledikleri suçlar “<span class="charoverride10">Zulüm suçları</span>” adı altında geniş ve özel bir kategori bile oluşturacak derecede çoğalır. Halktan yasadışı maddî çıkar sağlamak, halka karşı zor kullanmak, eşkıya ile işbirliği yapmak bu kategorinin başta gelen suçlarıdır.<span class="charoverride11">13</span></p>

    <p class="paragraf2">Padişahlar bile bu kötü yönetimden ve zulümden yakınmaktadır. III. Selim bir hatt-ı hümâyununda şöyle der: “Kesret-i mezalimden (zulmün fazlalığından) âlem harab oldu. Reayada takat kalmamıştır. Kadılar ve naipler (kadı yardımcıları) ve voyvodalar ve âyânlar ve cizyedarların (cizye vergisi toplayıcıları) etmedikleri mezalim yok...”<span class="charoverride11">14</span> Daha sonraları II. Mahmut da, Diyarbekir valisinin yerinden uzaklaştırılması dolayısıyla Babıâli’ye gönderdiği İrade’sinde şöyle diyecektir: “Paşanın (Diyarbekir Valisi) def’iyle Anadolu’dan zulüm kalkmaz. Anadolu ahalisinin hali pek yamandır. Fakat bu halde iken Devlet-i Âlîyemiz beliyyeden (karışıklık) kurtulamaz. İşte, çekilen mihen ve meşakın bütün sebebi fukaranın feryat ve figanıdır... Fukaranın refah ve asayiş halleri hasıl olmadıkça, her bir maslahatın (işin) sarpa saracağı zahir ve aşikârdır. İşin sebeb-i hakikisi mezalimden neşet ediyor” (doğuyor).<span class="charoverride11">15</span></p>

    <p class="paragraf2">Adalet ve zulüm karşıtlığının canalıcı noktası <span class="charoverride10">yaşama hakkı ve ölüm cezaları</span>’dır. Yaşama hakkı ve adalet duygusu, en azından, usulüne uygun bir şekilde yargılanmadan ölüm cezasına çarptırılmamayı gerektirir. Türk-İslam devlet teorisi siyasî idamlara “<span class="charoverride10">siyaseten katl</span>” adını veriyordu. Siyaseten katl, İslam hükümdarının mutlak otoritesine dayanarak ülke yönetimi ve politika zorunlulukları nedeniyle verdiği en ağır cezadır. İşte bu kurum Osmanlı Kamu Hukukuna zamanla öylesine keyfileşip yozlaşarak yerleşmiştir ki, hükümdar, onun mutlak vekili olan sadrazam ve öbür yetkililer, uyrukların canı üzerinde kesin ve mutlak bir yetkiye sahip olmuşlardır. Bu durum 16. yüzyıldan Tanzimat’a kadar böyle sürecektir.<span class="charoverride11">16</span></p>

    <p class="paragraf2"><span class="charoverride10">Kişi dokunulmazlığı</span> ve <span class="charoverride10">kişi güvenliği</span> ile ilgili göstergeler de bu tablonun bir parçasıdır. Aslında klasik Osmanlı hukukunun, şeriatın da büyük ağırlığıyla bu alanlarda öngördüğü ve belli durumlarda da uyguladığı güvenceler vardı. İngiltere’deki Habeas Corpus’u hatırlatan bir kurum Osmanlı rejiminde de yer almıştı. Yargıç kararı olmadan bir kimseyi tutuklamak ya da evini aramak yasalara ve şer’-i şerif’e aykırıydı. Yargı yetkisi de her davaya bakmaya yetkili kadılar tarafından görülürdü. Duruşmaların açıklığı (aleniyet), tanık-gözlemcilerin varlığı, baskısız ve işkencesiz sorgulama, soy, cins ve mezhep ayrımı gözetmeksizin eşit yargılama, asıl önemlisi cezalandırmaya sadece mahkemenin yetkili olması gibi kurallar vardı. Yönetici tabakanın (Enderunlular, büyük yöneticiler) cezalandırılması ve idamı padişahın yetkisindeyken, tebaanın yargılama güvenceleri bu sistemle korunuyordu. Ancak 16. yüzyıldan beri süregelen ve yukarıda değinilen bozulma ve karışıklıklar ortamı içinde bu kurallara artık uyulmamaya başlanmıştı. Reaya için öngörülen cezalandırma kuralları bir yana bırakılmış, zulüm derecesine varan toplu cezalandırma usulleri genel-geçer hal almıştı. Öyle ki; padişah ve divanı bir yandan suçluların yasa gereğince ve ancak kadı tarafından cezalandırılmalarını sancakbeyleri ve kadılara tekrar tekrar bildirirken, öbür yandan düzenin sarsıldığını gördüklerinde bunlara, “ehl-i fesattan reaya hüviyeti olanları” hemen idam etmelerini buyurmakta duraksamıyorlardı. Böylece, “başta padişah olmak üzere devlet yönetimi yetkilileri, gerekli gördüklerinde devletin kurallarını ve hukuku bir yana atıp eşkıyaya karşı daha güçlü bir eşkıya yöntemi ile hareket etmekten geri kalmıyordu”. Keyfiliğin asıl kurbanıysa yine masum reaya kitlesiydi.<span class="charoverride11">17</span></p>

    <p class="paragraf2">Ancak, bütün bu baskı ve sömürünün sadece kaba bir zorlamadan ibaret olduğu da sanılmamalıdır. Düzeni koruma adına bu tür ilişkileri sürdürmenin, ideolojik ve politik yumuşatıcıları da vardır. Siyasal otorite ve iktidarı ellerinde tutanlar, servet ve egemenliklerini halk yığınlarına karşı haklı gösterebilecek <span class="charoverride10">ideolojik dayanaklar</span> da üretiyorlardı. Ayrıcalıklı sınıfların çıkarlarını koruyan, halk kitlelerine başeğme duygusu aşılayan, tevazu ve kanaati bunlar için ve bunlara özgü erdem haline getiren bir <span class="charoverride10">ahlak anlayışı ve sistemi</span>, egemen çıkarları ve yerleşik ahlak sistemini destekleyen <span class="charoverride10">dinsel vaatler ve yaptırımlar</span> (müeyyideler); çalışmayı ve üretmeyi ağalık ve ululukla bağdaşmaz sayan egemen <span class="charoverride10">feodal zihniyet</span>, vb. bu gibi payandalara örnektir.<span class="charoverride11">18</span></p>

    <p class="paragraf2">Dolayısıyla, “<span class="charoverride10">birey</span>”in ya da “<span class="charoverride10">bireysel özgürlük</span>” alanının gelişememesi yalnız devlet baskılarından dolayı değildi. Toplumun bazı kuruluşları da otoriter-hiyerarşik yapılarıyla insanın “birey” olabilmesini köstekleyici işlevler görmekteydi. Ulemanın başını çektiği iktidar kervanına karşı bir protesto eylemi olarak görünen tasavvuf ve tarikatlar, genellikle otorite ve geleneğin hizmetindeydi. Bunlar kişinin bir “rehber”e (pîr, şeyh, vb.) teslim olması, “ben” olmaktan çıkıp “biz”leşmesi, tevekkül ve kayıtsız şartsız başeğmeyi öğrenmesi gibi esaslara dayalıydı. Böylece kentte olsun (esnaf toplulukları) köyde olsun, tasavvuf ve tarikat odakları, otoriteye başeğme felsefesini tabana indiriyor, kaderci ve hiçbir şeyi sorgulamayan bir kitle yaratmaya aracılık ediyorlardı. Merkezî otorite ve iktidar da; pîrler ve şeyhler çevresinde örgütlenen tarikatlar, esnaf toplulukları, dinsel ve ekonomik nüfuzları olan taşra mütegallibesi gibi tabakalar eliyle Çevre’ye doğru dağılabiliyordu. Tarikat ahlakı, kentte ve köyde uysal bir tabaka ruhiyatı yaratıyor, kitlelerin feodal bağımlılığı içlerine sindirebilmelerini ve sorgulamamalarını sağlıyordu. Ayrıca, bu dinsel-mistik çevrelerin kendileri de birer iktidar merkezi durumundaydı. İlk zamanlarda İslamın karşı çıktığı ruhbanlık, tasavvufla birlikte başka isimler altında yeniden belirmiş, kişi ile Tanrısı arasında bir aracı tabaka oluşmuştu. Çoğunlukla tarikat ve toprak ağalığı karışımından oluşan bu tabakalar halk üzerinde bir “tahakküm odağı” durumundaydı.<span class="charoverride11">19</span></p>

    <p class="paragraf2">Sonuç olarak; gerileme dönemi Osmanlı devlet sistemindeki çözülmenin Devlet-Halk ilişkilerindeki izdüşümü, keyfî, baskıcı ve anarşik bir tablo biçiminde belirmektedir.<span class="charoverride11">20</span></p>

    <p class="paragraf2">Bu durumdan anayasal bir rejime geçebilmenin gerekli koşulları ise oluşmamıştır. İslam öncesi Türk devletlerinden beri süregelen siyasî iktidarın tek elde toplanması ilkesi, askerî ihtiyaçlar (fetih ya da toprakları elde tutma) nedeniyle daha da pekişmiş, İslam devlet anlayışının emrettiği “devletbaşkanına itaat” kuralı da sultanı ve onun devletini dokunulmaz, denetlenmez, “beşerî takdir”in üstünde bir kurum haline getirmiştir.</p>

    <p class="paragraf2">Anayasalı bir rejimin maddî temelleri de yok gibiydi. Batı’da kapitalizmin ve burjuvazilerin yükselişi bir siyasal iktidar mücadelesine de yol açmış bulunuyordu. Devlet iktidarının sınırlanması, insan hak ve özgürlükleri, parlamentolar, anayasaların doğumu bu sayede mümkün olabilmişti. Altyapıdaki köklü değişiklik, üstyapıda (hukuk, siyaset, vb.) da devrim demek oluyordu. İkinci bir kertede, üstyapıdaki değişim, altyapının (kapitalizm) daha da hızlı gelişimini sağlıyordu. Osmanlı’da ise bu altyapı oluşmuyor, sermaye birikimi ve kapitalizme geçiş gerçekleşmiyordu. Özellikle Türk ve Müslüman kesimlerde durum böyleydi. Dolayısıyla çağdaş ve demokratik düşünceler de yeşeremiyordu.<span class="charoverride11">21</span> Ekonomik ve sosyal yaşamdaki durgunluk, düşünsel ve siyasal canlanmayı da köstekliyordu. Kuşku yok ki, ekonomik ve maddî üretimin gelişmeyişinin bir nedeni de, hukukî güven ortamının bulunmayışındaydı.<span class="charoverride11">22</span> Can, mal ve mülk güvencelerinin olmadığı bir toplumda, ilk sermaye birikiminin gerçekleşmesi de mümkün değildir.</p>

    <p class="paragraf2">İşte, 19. yüzyıl Osmanlı yenilikçiliği böylesine kısır bir ortamdan kaynaklanacak, bunun ürettiği çelimsizlikleri bünyesinde taşıyacaktır.<span class="charoverride11">23</span></p>
  </div>
</body>
</html>
