<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_28">3<br class="chapter"/>Toprak Dağılımındaki Bozukluk</h2>
				<p class="normal">SORU: Diyelim ki devlet tarım kredilerini arttırdı. Bu artış bugünkü adaletsizliğin ve dengesizliğin düzelmesini sağlayabilir mi? Köylüyü tefecinin elinden kurtarabilir mi?</p>
				<p class="normal">CEVAP: Bugünkü düzen devam ettikçe, hayır.</p>
				<p class="normal">Nasıl üreticiler kooperatifler çevresinde örgütlendirilip üretilen malın aracılar olmaksızın iç ve dış piyasaya kendileri tarafından sürülmesi sağlanmadıkça Türk köylüsü, çiftçisi, balıkçısı, hayvan yetiştiricisi yoksulluktan kurtarılamazsa; toprak dağılımındaki bugünkü dengesizlik giderilmedikçe de tarım kredileri bir düzene bağlanamaz. Türk köylüsü tefecinin elinden kurtarılamaz.</p>
				<p class="normal2">İki yönlü dengesizlik</p>
				<p class="normal">SORU: Toprak dağılımındaki dengesizlik derken, ne anlatmak istiyorsunuz?</p>
				<p class="normal">CEVAP: Bugün Türkiye'de, yer yer az sayıda insanın elinde kendi geçimi için gerekli olanın çok üzerindeki büyüklükte topraklar varken, çok sayıda insanın elinde de geçimlerini sağlayamayacak kadar küçük topraklar vardır. Öte yandan, gene yer yer hiç topraksız, ırgat, yarıcı ya da kiracı olarak çalışan büyük köylü topluluklarına rastlanmaktadır.</p>
				<p class="normal">Bu dengesizlik yalnız mülkiyet konusunda da değil, işletmelerin büyüklükleri konusunda da göze çarpıyor. Nitekim, Devlet Plânlama Teşkilâtı'nın raporlarına göre, Türkiye'deki çiftçi nüfusun yarısından azı işlenen toprakların yüzde 80'den fazlasını işlerken, çiftçi nüfusun yarısından çoğu işlenen toprakların yüzde 20'den azını işleyebilmektedir.</p>
				<p class="normal2">Verimsiz işletmecilik</p>
				<p class="normal">SORU: Bu iki yönlü dengesizliğin tarımsal verimin düşüklüğünde önemli bir payı olsa gerek.</p>
				<p class="normal">CEVAP: Elbette.</p>
				<p class="normal">Topraksız köylünün işlediği toprak verimli olmaz. Çünkü işlediği toprak kendisinin değildir. Çocuğuna, torunlarına kalmayacaktır. Onun için toprağa gereği gibi bakmamaktadır. Yatırım yapmamaktadır. Yapmak istese de, bunun için gerekli gücü bulamamaktadır.</p>
				<p class="normal">Küçük topraklarda yapılan işletme ise, ülkemizde kooperatifçilik ve pazarlamak henüz gelişmediği için, verimli olamamaktadır. Çünkü işletme maliyeti yükselmekte, üstelik gereği kadar makineli tarıma geçilememektedir. Bundan başka, küçük toprak sahibi köylü yeterince kredi de bulamadığından toprağını daha verimli kılıcı tedbirler alamamaktadır.</p>
				<p class="normal">SORU: Bari büyük toprak sahiplerinin yaptığı çiftçilik verimli oluyor mu?</p>
				<p class="normal">CEVAP: Hayır, çoğunlukla onların da verimi düşük oluyor. Çünkü, bu toprakların sahipleri çoğunlukla topraklarını kendileri işlememekte, yarıcıya ya da kiracıya vermektedirler.</p>
				<p class="normal">Zaten, bazılarının elindeki topraklar o kadar büyüktür ki, isteseler bile kendi başlarına işletemezler. Bugün, Türkiye'nin bazı bölgelerinde, bir kişinin, bir ailenin elinde 10 bin, 20 bin, 30, 40, 50 hatta 75 bin dönüm toprağın bulunduğunu; bir kişinin ya da bir ailenin, içindeki Türk vatandaşlarıyla birlikte köylere sahip olduğunu biliyoruz.</p>
				<p class="normal2">Ekonomik bakımdan hür olmayan, siyasal bakımdan da hür olamaz</p>
				<p class="normal">SORU: Bir insanın çalıştığı toprağa sahip olamamasının, başkasının köyünde yaşamak zorunda kalmasının siyasal bazı sonuçları da oluyor mu?</p>
				<p class="normal">CEVAP: Tabii…</p>
				<p class="normal">Başkasının toprakları üzerinde yaşayanlar, genellikle, kendilerini, toprağın sahibi hangi partiye oy vermelerini isterse o partiye oy vermeye mecbur hissetmektedirler. Toprak sahibinin isteğine boyun eğmezlerse, topraksızlıkları bir yana, yaşama imkânlarının da ellerinden gidebileceğini bilmektedirler.</p>
				<p class="normal">Daha açık bir deyişle, ekonomik bakımdan hür olmayan kişi, siyasal bakımdan da hür olamaz. Anayasadaki siyasal hürriyetler, ekonomik hürlük gerçekleşmedikçe, yoksullar için kâğıt üzerinde kalır: Yalnızca varlıklılar için işler.</p>
				<p class="normal2">Toprak reformu</p>
				<p class="normal">SORU: Peki bugün hem sosyal, hem ekonomik hem de siyasal bakımdan çok çeşitli sakıncalar yarattığı anlaşılan bu bozuk toprak düzenini düzeltmenin yolu nedir?</p>
				<p class="normal">CEVAP: Bu bozuk toprak düzenini düzeltmenin tek yolu toprak reformudur.</p>
				<p class="normal">SORU: Toprak reformu sözünden ne anlıyorsunuz?</p>
				<p class="normal">CEVAP: Toprak reformu denince anlaşılan, toprak düzeniyle ilgili bir tedbirler dizisidir. Bu tedbirlerin başında da özel kişilerdeki büyük toprakların bir kısmının kamulaştırılarak, elverişli hazine topraklarıyla birlikte, topraksız köylüye dağıtılması geliyor.</p>
				<p class="normal2">Kooperatifleşme</p>
				<p class="normal">SORU: İyi ama, tek başına toprak dağıtımı köylüyü bugünkü yoksulluğundan kurtarmaya yetecek midir?</p>
				<p class="normal">CEVAP: Elbette hayır…</p>
				<p class="normal">Biraz önce de söylediğimiz gibi toprak reformu bir tedbirler dizisidir ve toprak dağıtımının, başarılı olabilmesi için, birtakım yan tedbirlerle desteklenmesi gereklidir.</p>
				<p class="normal">Bunların başında, köylünün kendi arasında kooperatifleşmesi geliyor. Köylüler bu kooperatifler yoluyla ihtiyaçlarını daha ucuza temin edip maliyetlerini düşürebileceklerdir. Kooperatifler yoluyla ortak tarım makineleri satın alıp makineli tarıma geçebileceklerdir, yani verimi artıracaklardır. Gene kooperatifler yoluyla ürünlerini topluca pazara, yani doğrudan doğruya tüketiciye sürebileceklerinden, şimdi aracılara gitmekte olan kâr kendilerine kalacak, böylece kazançları yükselecektir.</p>
				<p class="normal">Bundan başka, devletin toprak sahibi olan köylüyü hem âdil bir kredi düzeniyle hem de teknik bilgi ile desteklemesi de gereklidir.</p>
				<p class="normal">SORU: Peki, toprak reformu yapılınca elindeki topraklar kamulaştırılan büyük toprak sahipleri ne yapacaklar?</p>
				<p class="normal">CEVAP: Toprak reformu ile topraklarını bir kısmı kamulaştırılan eski büyük toprak sahipleri kamulaştırma bedelinin bir kısmını kalkınma plânının amaçlarına uygun sınai kuruluşlara yatırmaya teşvik edileceklerdir. Bunun için özendirici tedbirler alınacaktır. Böylelikle, eski düzenin büyük toprak sahipleri, yeni düzenin büyük sanayicileri olabileceklerdir.</p>
				<p class="normal">SORU: Ya aracılar ve tefeciler?</p>
				<p class="normal">CEVAP: Âdil bir kredi düzeniyle ve devletçe de desteklenecek yaygın ve çok yönlü bir kooperatifçilik hareketi ve toprak reformu, tefecilik ve aracılık yoluyla büyük servetler yapılmasını elbette önleyecektir.</p>
				<p class="normal">Eğer bugünkü düzenin aracıları ve tefecileri kazanmaya devam etmek istiyorlarsa, yeni düzende sermayelerini daha verimli, daha üretici olanlara, özellikle sanayiye yatırmak zorunluluğunu duyacaklardır.</p>
				<p class="normal2">Kasıtlı itirazlar</p>
				<p class="normal">SORU: Bazıları toprak reformunun özel toprak mülkiyetini ortadan kaldıracağını, Türkiye'ye komünizmi getireceğini söylüyorlar. Buna ne dersiniz?</p>
				<p class="normal">CEVAP: Böyle konuşanların kendileri de doğru söylemediklerini biliyorlar. Ama böyle konuşmak işlerine, çıkarlarına geliyor.</p>
				<p class="normal">Bizim yapmak istediğimiz toprak reformu özel toprak mülkiyetini kaldırmayacak, tam tersine yaygınlaştıracaktır. Bugün topraksız olan pek çok köylüyü toprak sahibi edecektir.</p>
				<p class="normal">Toprak reformunun Türkiye'ye komünizmi getireceği iddialarına gelince, bu iddiaları ileri sürenler de pek iyi biliyorlar ki, eğer komünizme yol açabilecek bir düzen varsa, o da bugünkü adaletsiz ve dengesiz toprak düzenidir.</p>
				<p class="normal">SORU: Bugünkü toprak düzeni nasıl komünizme yol açabilir?</p>
				<p class="normal">CEVAP: Bunu size bir örnekle anlatayım.</p>
				<p class="normal">20-30 bin dönüm toprak, 20-30 köy sahibi bir ağanın köylerinden birine bir Komünizmle Mücadele Derneği üyesi gitse ve o ağanın yarı kölesi durumundaki ırgatlara dese ki:</p>
				<p class="normal">"Sakın ola komünizme kapılmayasınız… Çünkü komünizm gelirse, bütün toprakları devlet alır, kimse kendi toprağının sahibi olamaz. Hepiniz, devletin emrinde, yarı köle durumunda çalışırsınız…"</p>
				<p class="normal">Komünizmle Mücadele Derneği üyesi böyle dese, köylülerin içinden ona şöyle cevap vermek geçmez mi?</p>
				<p class="normal">"Devlet bizim neyimizi alsın? Ekip biçtiğimiz toprak zaten bizim değil ki… Devlet alsa alsa ağanın toprağını alır. Biz de, kula kul olacağımıza, hiç değilse devlete kul oluruz. Devlet de bize belki ağadan iyi bakar."</p>
				<p class="normal">Fakat o bölgede toprak reformu yapılsa. Bütün köy halkı kendi topraklarının tapulu sahibi olsa… Ondan sonra o köye bir komünist ajanı gitse ve dese ki:</p>
				<p class="normal">"Ne diye hepiniz böyle bölük pörçük topraklarda çalışıp yoruluyorsunuz? Bütün topraklar devlet elinde toplansa da siz kendinize çalışacağınıza devlete çalışsanız…"</p>
				<p class="normal">Köylüler bu adamın dediğine kapılırlar mı?</p>
				<p class="normal">SORU: Toprak reformu Türkiye'ye komünizmin gelmesini önleyecektir derken ne demek istediğiniz şimdi daha iyi anlaşılıyor. Sanırım ki, toprak reformuyla ilgili olarak öne sürülen öteki itirazlar da kasıtlı ya da yanlış itirazlardır.</p>
				<p class="normal">CEVAP: Maalesef öyle.</p>
				<p class="normal">Örneğin, toprak reformunu tamamlayıcı öteki tedbirleri hiç düşünmeden, reformun toprakları küçük parçalara böleceğini ve verimi azaltacağını ileri sürenler var.</p>
				<p class="normal">Örneğin, aldatıcı rakamlara dayanarak, topraksız köylülere yetecek kadar dağıtılacak toprak bulunmadığını, bölünüp dağıtılabilecek toprakların çok az olduğunu söyleyenler var. Örneğin, toprak mülkiyetiyle diğer mülkiyetler arasındaki temelden başkalığı unutarak, öteki mülkiyetlere dokunmadan toprak mülkiyetine dokunmanın eşitsizlik olduğunu iddia edenler var.</p>
				<p class="normal">Bu itirazların hepsi, kendi yerleşmiş çıkarlarını korumak için toprak reformunu engellemeye çalışan kimselerin yaydığı, gerçekle ilgisi olmayan itirazlardır.</p>
				<p class="normal2">Orman köylerinin durumu</p>
				<p class="normal">SORU: Biliyorsunuz bugün Türkiye'deki köylü nüfusun yaklaşık olarak üçte biri ya orman içindeki ya da orman kenarındaki köylerde yaşamaktadır ve bu orman köylüleri Türkiye'nin en yoksul, iş imkânları genellikle en dar insanlarıdır.</p>
				<p class="normal">chp, bu orman köylerinin kalkındırılması konusunda ne düşünmektedir?</p>
				<p class="normal">CEVAP: Türk köylüsünün önemli bir bölümünün olduğu gibi, orman köylülerinin yoksulluğunun birinci nedeni de topraksızlıktır.</p>
				<p class="normal">Elimizdeki bilgilere göre, orman köylerinde hiç topraksız ailelerin oranı pek yüksek olduğu gibi, elinde toprak bulunanların toprakları da, büyük ölçüde, kendilerini geçindiremeyecek kadar azdır.</p>
				<p class="normal">Topraksız köylüyü toprak reformu yoluyla toprak sahibi yapmaya yanaşmayan bugünkü düzende, birçok köylüler ormanlara doğru itilmekte ve geçimini sağlamak için ya ormana hayvan sokmakta, ya kaçak ağaç kesip taşımakta ya da ormanı yakarak kendisine tarla açmayı denemektedir.</p>
				<p class="normal">SORU: Orman köylüsünün bu yaptıkları Türkiye'nin zaten çok olmayan ormanlarını tüketici ve kanuna aykırı davranışlar değil midir?</p>
				<p class="normal">CEVAP: Elbette öyle…</p>
				<p class="normal">Zaten öyle olduğu içindir ki Türkiye'nin orman varlığı her gün biraz daha eksilmekte ve orman köylüsünün başı kanunla devamlı olarak derde girmektedir.</p>
				<p class="normal">Üstelik, ormanların tahribi selleri ve toprak kaymalarını artırdığı için orman dışı topraklara da büyük zarar vermektedir.</p>
				<p class="normal2">"Kütükten önce insan"</p>
				<p class="normal">SORU: Doğrusunu isterseniz, geçimi için çaresiz kalınca orman köylüsü ne yapsın?</p>
				<p class="normal">CEVAP: Gerçekten de, orman köylüsünün bugün bir yandan tabiatla, öte yandan da kanunla giriştiği mücadelenin sorumlusu kendisi değildir. Bugünkü düzendir.</p>
				<p class="normal">Bugünkü düzen insandan önce kütüğü, ormanı görüp içindeki insanı görmediği içindir ki, orman köylüsünün durumunu düzeltmek konusunda hiçbir çaba harcamamaktadır. Tam sersine, son chp iktidarlarının bu konuda aldığı bazı tedbirlerin uygulanmasını da durdurmuştur.</p>
				<p class="normal">Oysa, ortanın solundaki bir düzende, insan kütükten önce gelir.</p>
				<p class="normal">SORU: Bununla chp, orman köylüsüne toprak açmak için ormanların kesilmesine, yakılmasına göz yumacak mı demek istiyorsunuz?</p>
				<p class="normal">CEVAP: Hayır.</p>
				<p class="normal">İkinci Beş Yıllık Plân'da da belirtildiği gibi, Türkiye'deki her yüz orman köyünden 62'si, devletin izleyeceği bilinçli bir politika ile, orman tahribine yol açmadan, çeşitli başka çarelerle bulundukları yerde kalkındırılabilirler.</p>
				<p class="normal">SORU: Peki, ya orman tahribine yol açmadan, bulundukları yerde kalkındırılamayacak durumda bulunan köyler ne olacak?</p>
				<p class="normal">CEVAP: Bir ülkenin orman varlığı yalnızca çam, meşe, kayın vb. ağaçlardan kurulu değildir.</p>
				<p class="normal">İyi yetiştirilen ve bakılan zeytinlikler, meyvelikler de ülkenin orman zenginlikleri içindedir. Bunlar da genellikle çam, meşe, kayın vb. ormanları gibi toprak korunmasına yardım ettikleri gibi, üstelik, meyveleriyle köylüye geçim de sağlarlar.</p>
				<p class="normal">Bu bakımdan, orman sınırları içine giren bazı topraklarda, zeytin ağacı, çeşitli meyve ağaçları gibi ağaçlar yetiştirmek iznini vermek, üzerinde dikkatle düşünülmesi gereken bir noktadır.</p>
				<p class="normal">SORU: İyi ama, meyvelik ya da zeytinliğe elverişli olmayan yerlerdeki orman köylüleri nasıl kalkındırılacak?</p>
				<p class="normal">CEVAP: Bunlar için de, köylerinde veya doğup büyüdükleri yerlere mümkün mertebe yakın merkezlerde yeni çalışma ve kazanç alanları açmak gerekir. Örneğin, devlet yardımıyla tavukçuluk, arıcılık ve el sanatları geliştirilebilir. Özellikle orman ürünlerini değerlendirecek sanayiler kurulabilir.</p>
				<p class="normal">Toprak reformuyla birlikte yürütülecek bir sanayileşme politikası bütün tarım kesimindeki nüfus fazlasının gizli işsizlikten kurtulmasını sağlayacağı gibi, hiçbir biçimde bulundukları yerde kalkındırılamayan orman köylülerinin de geçimini kurtaracaktır.</p>
				<p class="normal">SORU: chp iktidardayken bu gibi tedbirleri düşünmedi mi?..</p>
				<p class="normal">CEVAP: Düşündü… Hatta bir ölçüde uygulamaya da başladı. Ama ap iktidarı bu tedbirlerle ilgili çalışmaları durdurdu.</p>
				<p class="normal">SORU: Orman köylerindeki fazla nüfustan bir kısmını başka alanlara aktarmak mümkün müdür?</p>
				<p class="normal">CEVAP: Bir ölçüde ve kendi isteklerine bağlı olmak şartıyla mümkündür. Nitekim son chp, hükümeti, işçi olarak yurtdışına gitmek isteyen orman köylülerine, köylerini iktisadi bakımdan güçlendirici kooperatifler kurmaları ve bu kooperatiflere yardım etmeleri şartıyla öncelik tanımayı kararlaştırmıştı. ap iktidarı bu kararın uygulamasını da durdurmuştur.</p>
		
		</body>
</html>