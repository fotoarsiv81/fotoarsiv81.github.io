<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_23">11<br class="chapter"/>Düzen Değişikliği ve CHP</h2>
				<p class="normal">Adalet Partisi sözcüleri, o arada Sayın Başbakan sık sık, Cumhuriyet Halk Partisi'ni özel teşebbüs düşmanlığı ile olduğu kadar kâr düşmanlığı ile de itham ederler.</p>
				<p class="normal">Nitekim 1968 Bütçesi'yle ilgili senato konuşmasında, Sayın Başbakan,</p>
				<p class="normal">"Türkiye'nin iktisadi gelişmesi için zararlıdır, kârdan korkmak..." diyor. "Makûl kârdan korkmamalı; alın terinin verdiği, sermayenin, emeğin, teşebbüsün beraberce ortaya çıkardığı kârdan korkmamalı" diyor... "Bu, zararlıdır" diyor.</p>
				<p class="normal1">Haksız ve Yararsız Kâr</p>
				<p class="normal">chp'nin korktuğu, chp'nin istemediği, öylesi kâr değil... chp'nin istemediği, karşısında olduğu kâr, devletin ve halkın sırtından ve topluma bir şey vermeden, kalkınmamıza katkıda bulunmadan elde edilen kârdır.</p>
				<p class="normal">Devlet kaynaklarından alınan faizsiz avansla veya düşük faizli krediyle, yüzde 100 ila yüzde 200 faiz alarak tefecilik yapmak, bu yoldan büyük kârlar sağlamak makûl müdür?</p>
				<p class="normal">Üzerine sahibinin veya bir işçinin bir damla alın teri düşmemiş bir arsa parçasının değeri, on yılda 1000 liradan, yerine göre 100 bin liraya, 1 milyon liraya, hatta 10 milyon liraya çıkarsa, bu kâr makbul müdür? Bir arsayı boş bekletmek, bir arsanın üstüne bir atölye, hatta bazen bir fabrika kurmaktan daha çok kâr getirirse, bu, kalkınmamıza yararlı mıdır?..</p>
				<p class="normal">Zirai Donatım'ın köylü için dağıttığı suni gübre, araya giren bazı kişilerin elinde, Ziraat Odaları Birliği'nin deyimiyle, bir "kapital kaynağı" haline gelirse, bu yoldan elde edilen kâr, meşru mudur?</p>
				<p class="normal">Köylünün yazın 15 lira edecek emeğini, kış ortasında 5 liraya ipotek altına alarak elde edilen kâr, insani midir?</p>
				<p class="normal">Ürününe alın teri veren, emek veren, sermaye veren köylü, o ürününü 30 kuruşa satıp masrafını çıkaramazken, ona hiçbir emek vermemiş aracının en azından kiloda 200 kuruş kâr etmesi haklı mıdır?</p>
				<p class="normal">Yurda getirdiği dövizden daha fazla parayı bizim mali kaynaklarımızdan kredi olarak alan ve yurda getirdiği sermayeden daha fazlasını bir yılda yurt dışına çıkaran yabancı sermayenin kârı ülkemize yararlı mıdır?</p>
				<p class="normal">Yabancı sermaye ile kurulmuş bir sözde fabrikanın, şişkin faturalarla parçalarını ithal ederek Türkiye'de traktör monte ettikten sonra ithal fiyatının iki katına satıp elde ettiği kâr; hele o traktörlerin her biri için köylülerden en az 10'ar bin lira avans toplayıp böylece meydana gelen milyonlarca lirayı işleterek elde edilen kâr, haklı kâr mıdır?</p>
				<p class="normal1">Kanun Suçu Değil Ama İnsanlık Suçu</p>
				<p class="normal">Sayın Başbakan, senatodaki bütçe konuşmasında, özel teşebbüsten söz ederken, "soygun", "vurgun" gibi kelimeler kullanılmasına da itiraz etti. "Sadede davet ederiz, vaka isteriz, açıklığa, vuzuha davet ederiz ve bu Türk kanunlarının suç saydığı bir şeydir", dedi.</p>
				<p class="normal">İşte, Türkiye'nin Doğusu'ndan, Batısı'ndan, her köşesinden, bu kadar örnek verdim... Vaka gösterdim, mahal gösterdim.</p>
				<p class="normal">Tefecinin yaptığı, birçok aracının yaptığı, soygun değil de, vurgun değil de, nedir? ap iktidarının Devlet Plânlama Teşkilâtı'nın resmi raporları bile, Türk halkının nasıl sömürüldüğünü, bu "sömürülme" kelimesini de kullanarak, delilleriyle ortaya koyuyor. Adalet Partisi iktidarının kendi Sanayi Bakanı bile, bazı sanayicilerin, bazı montajcıların halkı soymasından şikâyet ediyor.</p>
				<p class="normal">Bunlar vurgundur, soygundur, sömürüdür. Ama ne çare ki bunlar Türk kanunlarına göre "suç" sayılmamaktadır. chp kanun suçu olmasa da onun çok ötesinde, toplum suçu olan, insanlık suçu olan bu suçların işlenmeyeceği, işlenemeyeceği, kimsenin devlet sırtından vurgun vuramayacağı, kimsenin halkı sömüremeyeceği bir düzen istemektedir.</p>
				<p class="normal">Bunları istemek suç mudur?</p>
				<p class="normal">Sayın Başbakan'ın böyle bir soruya ne cevaplar vereceğini de biliyorum...</p>
				<p class="normal">Birincisi, Anayasanın 53'üncü maddesini gösterecektir... Nitekim senatodaki bütçe konuşmasında öyle yapmıştır.</p>
				<p class="normal">İkincisi, "Düzen böyle ise bunda bizim suçumuz ne?" diyecektir... "Biz, sizden devraldığımız düzeni yürütüyoruz, koruyoruz", diyecektir... "O kadar yıl iktidarda kaldınız da niye bu düzeni siz değiştirmediniz?" diyecektir... Nitekim gene senato konuşmasında öyle demiştir... Başka birçok konuşmalarında öyle demiştir.</p>
				<p class="normal">Şimdi, kısaca ilk bakışta bazılarına haklı gibi görünebilecek bu cevapları, çözümlemek, eleştirmek isterim.</p>
				<p class="normal1">53'üncü Madde</p>
				<p class="normal">Sayın Başbakan, sosyal ve ekonomik alanda geciktirilen, ihmal edilen bütün işler için senatoda, Anayasanın 53'üncü maddesine sığınmıştır. Bir cankurtaran simidi gibi o maddeye sığınmıştır.</p>
				<p class="normal">Ne der, o madde?</p>
				<p class="normal">"Devlet, bu bölümde (yani Anayasa'nın Sosyal ve İktisadi Haklar ve Ödevler bölümünde) belirtilen iktisadi ve sosyal amaçlara ulaşma ödevlerini, ancak iktisadi gelişme ile maddi kaynakların yeterliği ölçüsünde yerine getirir."</p>
				<p class="normal">Anayasa'nın o bölümünün bir gereği olan toprak reformunun yapılmasına, hiç değilse yapılmaya başlanmasına, iktisadi gelişmemizin veya maddi kaynaklarımızın yetersizliği mi engel olmuştur?.. Elbette hayır!.. Bütün hazırlıkları Cumhuriyet Halk Partisi iktidardayken yapılmış olan Tarım İş Kanunu'nun bugüne kadar meclise getirilmesini, Birinci Plân hedefleri arasında yer alan, esnaf, sanatkâr ve serbest meslek adamlarının sosyal güvenliğe kavuşturulmasını, hangi maddi kaynak yetersizliği bugüne kadar önlemiştir? Türkiye'deki sistemle, sosyal güvenlik, devletten maddi kaynak isteyen değil, ona maddi kaynak getiren bir şeydir.</p>
				<p class="normal">Mali kaynaklarımız eskiden yeterliyken şimdiki yetersiz hale gelmiştir de, iktisadi gelişmemiz eskiden ileriyken şimdi gerilemiştir de onun için mi Anayasa hükmüne rağmen, köylü ürünlerinin daha iyi değerlendirilmesi yolunda değil de, değerden düşürülmesi yolunda adımlar atılmıştır?</p>
				<p class="normal">Hiçbir hükümet, kendi beceriksizliğini, kendi sosyal görüş eksikliğini, kendi ekonomik tutum yetersizliğini ve kendi başarısızlığını, Anayasanın 53'üncü maddesinin ardına sığınarak mazur gösteremez.</p>
				<p class="normal1">Düzen Neden Düzeltilemedi?</p>
				<p class="normal">Başbakan'ın verebileceği, vermekte olduğu ikinci cevaba gelince... Yani "Düzen böyleyse, bizim bunda suçumuz ne, siz niye düzeltmediniz?" yolundaki cevabına gelince...</p>
				<p class="normal2">Tek Partili Dönemin Özelliği</p>
				<p class="normal">Cumhuriyet Halk Partisi, Sayın Başbakan'ın da senatoda belirttiği gibi uzun yıllar, Türkiye'nin tek partisi olarak kalmıştır. Bir ülkede tek parti varsa elbette politika yapmak isteyen herkes, yolunu bulup o partinin çatısı altında toplanır.</p>
				<p class="normal">Tek partili dönemde, Cumhuriyet Halk Partisi'nin çatısı altında da yıllar yılı, bu partinin programını okumuş-okumamış, bu partinin programını benimseyen veya sadece benimser görünen, sömüren veya sömürülen, bazı reformları isteyen veya istemeyen insanlar bir araya gelmişlerdir. Devrimcisi, tutucusu, bu parti içinde uzun zaman yan yana görünmüşlerdir.</p>
				<p class="normal2">Toprak Reformu Nasıl Engellendi?</p>
				<p class="normal">Onun için de saflarındaki bazı tutucu güçlerin etkisiyle, programını bilinçli olarak benimsememiş kimselerin etkisiyle, liderlerinin devrimciliğine ve halkçılığına rağmen, geniş kadrolarının ilericiliğine rağmen, bu parti, bazı çevrelerin çıkarlarına dokunan reformları gerçekleştirmekte bazen büyük güçlükler çekmiştir. Toprak reformu bunun tipik örneğidir. Büyük Atatürk, 1937 yılında, meclisi açış konuşmasında, ileri anlamlı bir toprak reformu yapılmasını istiyordu. Fakat o sıralarda, hükümetin başına, sonradan toprak reformunu ne kadar istemediği ortaya çıkan bir kimse geldi... Toprak reformu da tabiatıyla gerçekleşemedi... İkinci Dünya Savaşı biter bitmez, Cumhuriyet Halk Partisi Atatürk'ün vasiyetine uyarak, ilk toprak reformu denemesine girişecek oldu... Bu sefer, başlarında 1937-38 yıllarının Başbakanı bulunan kimse olmak üzere, bazı Cumhuriyet Halk Partililer, toprak reformu vesilesiyle parti içinde ilk ciddi muhalefeti meydana getirdiler, ayrılıp başka parti kurdular ve iktidara gelip toprak reformunu engellediler.</p>
				<p class="normal">Yirmi yıl sonra yeni bir toprak reformu, yani tarımda daha köklü bir düzen değişikliği teşebbüsüne geçilecek oldu... Bu sefer de ilk toprak reformuna karşı muhalefet bayrağını açmış olanların izinde yürüyenler, Cumhuriyet Halk Partisi'ni iktidardan indirdiler ve toprak reformunu gene engellediler.</p>
				<p class="normal1">chp'deki Değişiklik</p>
				<p class="normal">Son iktidarı sırasında, hâlâ Cumhuriyet Halk Partisi'nin içinde onu, reformcu yolundan, düzen değişikliği teşebbüslerinden alıkoymak isteyen tutucu unsurlar yok muydu? Açıkça itiraf etmeli ki elbette vardı! Nitekim onlar da Cumhuriyet Halk Partisi'ni, reformcu tutumundan, "ortanın solu" yolundan, düzen değişikliği yolundan alıkoyamayacaklarını anlayınca, parti teşkilâtının bu yolda ne kadar kararlı olduğunu görünce, ayrılıp başka parti kurdular.</p>
				<p class="normal">Artık Cumhuriyet Halk Partisi'ni, reformcu yolunda ayaklarından çekebilecek olanlar, çelmeleyebilecek olanlar, bu partinin saflarında değildirler ve olamazlar.</p>
				<p class="normal">Ortanın solu hareketiyle chp'nin kendi içinde bir yapı değişikliği olmuştur. Öylelikle chp, istediği düzen değişikliklerini gerçekleştirebilecek bir yapıya ve iç tutarlığa kavuşmuştur.</p>
				<p class="normal">Şimdi, Cumhuriyet Halk Partisi, "ortanın solu" yolunda, her zamankinden daha serbest, daha rahat, daha kararlı yürüyebilecek; evvelce ya dışardan ya içerden engellendiği için yapamadığı reformları, düzen değişikliklerini, iktidara geldiğinde daha kolaylıkla yapabilecek bir bünyeye kavuşmuştur.</p>
				<p class="normal">Kaldı ki kuruluşundan beri, bütün iç ve dış engellemelere rağmen, Cumhuriyet Halk Partisi'nin yapabilmiş olduğu reformlar, devrimler, dünyada başka pek az devrimci partinin tarihinde görülebilecek kadar çoktur...</p>
				<p class="normal">Son iktidarı sırasında da, örneğin çalışma düzenini temelinden değiştirme imkânını bulabilmiştir.</p>
				<p class="normal">"Neden eskiden yapmadınız, neden eskiden söylemediniz?" diye, kınayanların unuttukları bir gerçek daha var: Bazı sorunlar, bazı düzen bozuklukları, ancak her şeyin açık açık söylenip tartışılabildiği geniş özgürlük ortamında meydana çıkar, yüzeye çıkar... Türkiye de, bu ölçüde bir özgürlük ortamına, ancak 1960'dan sonra kavuşabilmiştir. Toplumun birçok sorunları, birçok düzen bozuklukları, bu özgürlük ortamında belirgin duruma gelebilmiştir. Üstelik bu sorunlar, bu düzen bozuklukları, Türkiye'nin ekonomisinde değişmeler oldukça daha iyi anlaşılmaya, daha çok oluşmaya başlamıştır...</p>
				<p class="normal">Cumhuriyet Halk Partisi, bazı düzen bozukluklarını, eskiden de görmekle beraber, engellendiği için çözemediyse, bazılarını da su yüzüne yeni çıktığı için veya bugünkü ölçüsüne yeni eriştiği için ancak son yıllarda ele almıştır.</p>
				<p class="normal1">"Reddi Miras" mı?</p>
				<p class="normal">Hükümet sözcüleri, meclisteki bütçe görüşmelerinde bu konuda bütün söylediklerimi dinledikten sonra gene "bu düzeni biz mi kurduk" özürünü tekrarladılar. chp'ye, "Reddi miras ediyorsunuz" dediler.</p>
				<p class="normal">Tekrar söylüyorum: chp devrimci partidir. Kendi kendini yenilemesini bilen partidir. Geçmişi hiçbir vakit inkâr etmeyen, kendi geçmişinin vebalini de sevabını da taşımayı şeref bilen, ama gerektiğinde yeni hamleler yapabilmek için reddi miras edebilen partidir.</p>
				<p class="normal">Ama ne gariptir ki ap, hem chp'nin geçmişteki bütün icraatını kötüler hem de biz, "Bu düzen değişmelidir" deyince, bizim kurduğumuzu ileri sürdüğü düzene kendisi sahip çıkar, chp'ye ait olduğunu söylediği mirasa kendisi sarılır.</p>
				<p class="normal">Bir kere bu miras sadece chp'nin değildir. Bu mirasta Cumhuriyet öncesi idarenin payı vardır, itiraf ediyorum, tek parti döneminin payı vardır, dp'nin ap'nin payı vardır. chp'nin düzeni değiştirme çabalarına da zaman zaman dışından ve içinden engel olunmuştur.</p>
				<p class="normal">Bugün, chp kendi içindeki engellerden kurtulmuştur. Dışındaki engellerden de halkın düzen değişikliğini benimsememesiyle kısa zamanda kurtulacaktır.</p>
				<p class="normal1">Devrimcilik ve Tutuculuk</p>
				<p class="normal">Nasıl değişen bir toplumun sorunları sürekli değişirse, devrimci bir partinin, bu sorunlar karşısındaki genel tutum ve yönü değişmese bile bulacağı çözüm yolları elbette değişebilir, değişmelidir.</p>
				<p class="normal">Cumhuriyet Halk Partisi tutucu değil, devrimci partidir... Elbette kendi kendini yenileyecektir... Elbette eski hamlelerini, yeni hamleler izleyecektir.</p>
				<p class="normal">Fakat tutucu partilerin, durucu partilerin, bunu kavrayabilmeleri gerçekten güçtür.</p>
				<p class="normal">Başbakan Sayın Demirel'in veya başka bazı ap yöneticilerinin, "Bu düzeni biz mi böyle kurduk" demeleri şu bakımdan da sakattır: Herhalde bir iktidar, kendini, yalnız kendi devrinde ortaya çıkan meselelerin çözümünden sorumlu tutamaz. Eğer eskiden kalmış bazı düzen bozuklukları varsa iyi niyetli bir iktidar elbette onları da düzeltmeye mecburdur.</p>
				<p class="normal">Kaldı ki chp bu düzeni, Anayasanın emrettiği yönde değiştirmek üzere bazı köklü reformlara giriştiği zaman, ap'nin gayretiyle iktidardan düşürülmüştür.</p>
				<p class="normal1">Karanlıktan Aydınlığa</p>
				<p class="normal">Buraya kadar anlattıklarımdan ortaya belki bir karanlık tablo çıkmaktadır.</p>
				<p class="normal">Ama bu, Türkiye'nin geleceğinin karanlık oluşundan değil, Adalet Partisi iktidarının tutumundan gelen karanlıktır.</p>
				<p class="normal">Halkı ezenlerle birlik olan ve oy alabilmek için memleketi Ortaçağ karanlığına götürmek isteyenlere bile taviz verebilen bir partinin, daha doğrusu öyle bir parti yönetiminin, ülkemize getirdiği geçici bir karanlıktır bu...</p>
				<p class="normal">Öyle sanıyorum ki bu kitapta yazdıklarımızla bu karanlıktan kurtulmanın, aydınlığa çıkmanın; Türkiye'yi, kimsenin kimseyi ezemeyeceği, hiçbir oyunun gizlenemeyeceği aydınlık bir düzeye eriştirebilmenin yolunu da göstermiş oluyoruz. Devletler ve uygarlıklar kurmuş büyük Türk halkını, yaratıcı ve yapıcı gücünün bütün potansiyeliyle yeniden harekete geçeceği bir verimli ve âdil ortama ulaştırabilmenin; ve bu insan halkı, lâyık olduğu insanca düzene kavuşturabilmenin yolunu da göstermiş oluyoruz.</p>
				<p class="normal1">Türk Ulusunun Öncülük Ödevi</p>
				<p class="normal">Türk Ulusu, Kurtuluş Savaşı ile bağımsızlık mücadelesi yapan bütün uluslara öncülük etmiştir.</p>
				<p class="normal">Şimdi, gene Türk Ulusu'nu bekleyen bir ödev, özgürlük içinde, demokratik rejim içinde, insanlık onuruna saygılı ve âdil bir düzen içinde kalkınabilmenin mümkün olduğunu da bağımsızlığına yeni kavuşmuş ve gelişme halindeki uluslara göstermek, bu yönde de onlara öncülük etmektir.</p>
				<p class="normal">"Ortanın solu" bu öncülüğün yoludur.</p>
				<p class="normal">Türk Ulusu'nun bu öncülük ödevini de yerine getirmesi, onun, insanlığa ve demokrasiye en büyük hizmeti olacaktır.</p>
		
		</body>
</html>