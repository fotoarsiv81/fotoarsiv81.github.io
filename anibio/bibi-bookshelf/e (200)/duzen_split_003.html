<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="solbaslik">İkinci Baskı İçin Önsöz</p>
				<p class="normal">Bu Düzen Değişmelidir adlı kitabımın ikinci baskısı söz konusu olduğunda ilkin duraksadım. Bu Düzen Değişmelidir, 1968'de Millet Meclisi'nde Cumhuriyet Halk Partisi Grubu adına yaptığım uzun bütçe konuşmasına dayanarak hazırlanmış bir kitaptı. Şimdi yıl, 1973... Üstünden beş yıl geçtikten sonra böyle bir kitabın güncelliğini yitirmiş olması gerekir diye düşündüm.</p>
				<p class="normal">Fakat kitabı bir kez daha gözden geçirdiğimde hiç de öyle olmadığını üzülerek gördüm.</p>
				<p class="normal">Geçen beş yılda gerçi Türkiye'nin ekonomisi büyümüştü. Ulusal geliri de, bütçesi de büyümüştü. Toplumun eğitim ve bilinçlenme düzeyi yükselmişti; hareketliliği de artmıştı. Üstelik bu beş yıllık dönemin ikinci yarısında büyüyen, gelişen toplumumuz için artık büsbütün eski ve yetersiz kalan bir düzeni biraz olsun yenileştirmek ve yeterli kılmak üzere Anayasa gereği reformlar yapılmasını isteyen bir "Muhtıra" da verilmiş ve bir "müdahale" rejimi altında bu "Muhtıra"nın gerçekleştirilmesi beklenmişti.</p>
				<p class="normal">Bütün bunlara rağmen düzen gene eski düzendi ülkemizde. "Muhtıra"dan sonra birtakım "reform"larla bu düzende yapılır gibi görünen bazı değişikliklerse göz boyamadan, aldatmacadan, hatta bazı alanlarda düzenin adaletsizliğini ve bozukluğunu daha da arttırmaktan başka bir sonuç vermemişti.</p>
				<p class="normal">Örneğin, beş yıl önce yazılmış bu kitapta, eğitim düzenindeki adaletsizlikten yakınılıyordu. Beş yıl sonra şu önsöz yazıldığı sırada tbmm'den geçmek üzere bulunan bir "reform" tasarısı ise yüksek öğrenimi paralı yaparak adaletsizliği büsbütün arttırmaktadır.</p>
				<p class="normal">Beş yıl önce yazılan bu kitapta "yeraltı kaynaklarına yönelen tehlike"den söz edilmişti. 12 Mart 1971 sonrası dönemde hazırlanan bazı "reform" tasarılarıyla, hele bu tasarılara tbmm'den verilen biçimle ise yeraltı kaynaklarımıza yönelen tehlike büsbütün artmıştır. Bor Üzerine Yeni Oyunlar diye bir başlık vardı kitapta… Beş yıl sonra "yeni oyunlar"a yeni oyunlar eklenmiştir.</p>
				<p class="normal">Kitapta zorunluluğu belirtilen toprak reformu bakımından beş yılda tek ilerleme ise "toprak reformu" sözünün –başına bir de "tarım ve" eklenmek şartıyla– "tabu"luktan çıkmış ve reform zorunluluğunun tbmm çoğunluğunca –gönülsüz olarak– kabul edilmiş olmasıdır. Beş yıl sonra –bu önsöz yazıldığı sırada– "Toprak ve Tarım Reformu" adı altında tbmm'den çıkarılmak üzere olan yasa ise aslında, gerçek bir toprak reformuna giden yola yeni yokuşlar eklemektedir.</p>
				<p class="normal">Beş yıl önce yazılan kitapta değinilen aracılık, tefecilik düzeni, beş yıl sonra da olduğu gibi sürüp gidiyor ülkemizde… Ürünler gene üretici köylünün elinden yok pahasına çıkıp tüketici halka ateş pahasına ulaşıyor.</p>
				<p class="normal">Balıkçılıktaki düzen çoğu yerde gene eskisi gibi… Şu önsözü yazmadan birkaç hafta önce Isparta'nın Senirkent ilçesinin "Garip" Köyü'ne düşmüştü yolum. Eğridir Gölü'nün balığını, ıstakozunu değerlendirmek üzere bu köylülerin kurdukları kooperatifin nasıl oyuna getirildiğini ve köylünün "garip"liğinin, yalnızlığının, yoksulluğunun nasıl sürüp gittiğini köylülerden dinledim.</p>
				<p class="normal">Bu beş yıl içinde bir personel reformu yapılmıştı. Ama iki yılda yüzde 50'yi bulan fiyat artışları, memurlardan çoğunu birkaç yıl önceki geçim düzeylerini özler duruma düşürmüştür. Toplu sözleşme ve grev hakkına rağmen işçi ücretlerindeki artış, fiyat artışlarının en az bir yıl gerisinden gelmektedir. Üstelik grevler azalıp etkisizleşirken, lokavtlar dünyada duyulmadık ölçüde artmıştır.</p>
				<p class="normal">Beş yıl önceki kitapta, işçilerin ortaklaşa yatırımlar yapmalarını sağlayacak kanun önerisinden söz edilmişti. Beş yıl sonra bu öneri, komisyon dosyalarında hâlâ uyumaktadır.</p>
				<p class="normal">Kısacası, bu beş yılda Türkiye biraz daha gelişmişti, bütçeler büyümüştü, bazı sayılar, veriler değişmişti; Anayasa değişmişti; bir ölçüde rejim değişmişti; ama Türkiye'nin beş yılda daha çok eskiyen düzeni değişmemişti hâlâ…</p>
				<p class="normal">Beş yıl önceki bütçe dolayısıyla yapılmış bir konuşmaya dayanarak hazırlanmış bir kitap, o yüzden, beş yıl sonra bile geçerliğini, güncelliğini yitirmemiş oluyordu. Türkiye bakımından üzülünecek bir durumdu bu...</p>
				<p class="ortayazi">*</p>
				<p class="normal">Beş yıl önce yazılmış bu kitapta, Cumhuriyet Halk Partisi'ndeki değişimle ilgili iyimser sözler yer alıyordu. Aradan geçen olaylar, beş yıl önceki iyimserliğimin biraz vakitsiz olduğu izlenimini verebilir. Çünkü partideki değişime kafalarını uydurmuş gibi görünmekle beraber aslında bu değişimi içlerine sindiremeyen bazı kimseler, beş yıllık dönemin ikinci yarısında demokrasiye bir ölçüde ara verilmesi üzerine, gerçek eğilimlerini açığa vurdular; "fırsat bu fırsattır" deyip, chp'de yeni boy veren akımı durdurmaya, geri döndürmeye kalkıştılar. Fakat önemli olan şu ki, başaramadılar. Olağan dışı bir rejimde devlet gücünü arkalarına aldıkları hâlde başaramadılar. Ayrılıp gitmekten başka çare bulamadılar. chp'deki yenileşme de daha güçlenip gürleşti öylece…</p>
				<p class="ortayazi">*</p>
				<p class="normal">Beş yıl sonra vardığımız aşamada, kitabın güncelliğini en çok koruyan, hatta biraz da arttıran bölümü "chp'nin Devrimciliği ve Demokrasi" başlıklı son bölümdür.</p>
				<p class="normal">Kitabın yazıldığı 1968 yılı, Adalet Partisi iktidarı zamanında devlet gücüne dayanan zorbalıkların arttığı, bunların tepkilerinin de artmaya ve gençlik olaylarının şiddete dönüşmeye başladığı yıllardı. chp o günlerde şiddeti –kimlerden ne amaçla gelirse gelsin her türlü şiddeti– zorbalığı, ihtilâlciliği ne kadar kesin bir dille reddediyordu ise 12 Mart 1971'e doğru, olayların tırmanma aşamasında şiddet taraftarlığının ve ihtilâlciliğin bazı "ilerici" kesimleri bir moda gibi, bir salgın gibi sardığı sıralarda da o kadar, hatta daha kesin bir dille reddetmişti. 12 Mart sonrasında şiddete karşı şiddet hareketleri de gene chp'yi bulmuştu karşısında…</p>
				<p class="normal">12 Mart üzerine chp örgütü, parti içinde çatlamaya varan sert sürtüşmeleri göze alarak, ancak halkın isteğiyle ve desteğiyle reformlar yapılabileceğini savunmuştur ve 12 Mart'ın üstünden geçen iki yılı aşkın sürede olup bitenler, chp'nin bu savında ne kadar haklı olduğunu göstermiştir. 1968 Bütçe konuşmasında chp adına söylediğim ve bu kitaba aldığım bazı sözler, chp'deki yeni akımın başlangıçtan beri bu demokratik anlayışı benimsemiş olduğunun bir kanıtıdır. Demişim ki 1968'de:</p>
				<p class="normal">"Biz, halkı ikna edebildiğimiz ölçüde, halkın isteği ile ve desteği ile devrimler ve reformlar yapmak isteyen partiyiz. Bunun için ne kadar uzun süre muhalefette kalmak gerekirse beklemeye razıyız. Bir tek şartımız vardır: Partilere halkı ikna etme imkânı sağlayan demokrasi, zedelenmeden, yozlaştırılmadan, meclis içinde ve dışında sopalı ve tabancalı saldırılarla soysuzlaştırılmadan devam etsin. Bu şartı koşmak da demokrasiye gerçekten bağlılığın gereğidir."</p>
				<p class="normal">Bazı çevrelerden demokrasiye gelebilecek tehlikeyi ise 1968'de şöyle belirtmiştim kitapta:</p>
				<p class="normal">"Demokrasiye tehlike, yalnız demokratik yöntemlere sabırları yetmeyen tahammülsüz ilericilerden, devrimcilerden gelmez. Demokrasiye tehlike, halk yararına demokratik devrimleri her ne pahasına olursa olsun önlemek isteyenlerden, tutucu güçlerden de gelir."</p>
				<p class="normal">"Belli çevrelerin çıkarlarını her ne pahasına olursa olsun korumak isteyen tutucu güçler, demokrasiye ancak bir noktaya kadar tahammül gösterirler: O çevrelerin çıkarları, halkın gerçekleri görmesi karşısında tehlikeye düşünceye kadar. O noktadan itibaren onların da demokrasiye tahammülleri tükenir. Müsamahanın yerine zorbalık, hür tartışmanın yerine sopalar ve silâhlar gelir."</p>
				<p class="normal">Gerçekten, bu kitabın yazılışından sonra sözünü ettiğim çevrelerin demokrasiye tahammülleri iyice tükendi. Türkiye'yi kardeş kavgasına sürükleyen bu çevreler, kendi kasıtlı ve beceriksiz yönetimleri yüzünden demokrasiye ara verilmesini fırsat bilerek, demokrasiyi yozlaştırmak için ellerinden geleni yaptılar. Gene bu kitabın son bölümünde sözünü ettiğim gibi bir "karşı devrim" yolunda adımlar attılar.</p>
				<p class="ortayazi">*</p>
				<p class="normal">Fakat 1968'de yazılmış bu kitabın "Son söz"ü, "DEMOKRASİNİN ÜSTÜNLÜĞÜ" dür…</p>
				<p class="normal">Kitap, acı yönleriyle geçerliğini, güncelliğini sürdürüyor ama "demokrasinin üstünlüğü" de ülkemizde geçerliğini ve güncelliğini sürdürmektedir ve sürdürecektir.</p>
				<p class="normal">Türk Ulusu, demokrasiden başka bir rejime katlanamayacak kadar kendine saygılı ve özgür yaradılışlıdır. Onun içindir ki bazı tutucu güçlerin bütün çabalarına rağmen Türk demokrasisi temelinden yıkılamamıştır. Türk demokrasisinin geleceği önlenememiştir.</p>
				<p class="normal">Demokrasi üstünlüğünü korumaktadır Türkiye'de… Bütün engellemelere rağmen demokrasi yaşayacaktır ve Türk Ulusu, insanca bir toplum düzenine, gerçek özgürlüğe ve sosyal adalete, demokrasi yolundan ulaşacaktır. Kalkınma amaçlarına, demokrasiden sapmaksızın erişecektir.</p>
				<p class="normal">Buna, beş yıl önce inandığım kadar değil, daha çok inanıyorum bugün.</p>
				<p class="sagnormal">Haziran 1973<br class="chapter"/>BÜLENT ECEVİT</p>
		
		</div>
		</body>
</html>