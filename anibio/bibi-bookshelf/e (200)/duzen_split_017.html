<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_18">6<br class="chapter"/>Bozuk Düzende Yabancı Sermaye ve Kalkınmamız</h2>
				<p class="normal">Kalkınmamız için umut bağlanan bir tasarruf kaynağı da yabancı sermaye yatırımlarıdır.</p>
				<p class="normal">Fakat 1954'te çıkarılan Yabancı Sermayeyi Teşvik Kanunu'nun teşvik edici hükümlerine rağmen, Türkiye'de yatırım yapacak yabancılara, Amerikalılar tarafından kullanılan deyimle çok "tatlı kârlar" sağlanmasına rağmen, Türkiye'ye gelen yabancı sermaye son derecede azdır ve büyük bir artış eğilimi de göstermemektedir.</p>
				<p class="normal">Kaldı ki Türkiye'ye gelen yabancı sermayenin de genellikle Türkiye'ye bir hayrı dokunmamaktadır. Hatta hayırdan çok zararı dokunduğunu düşünmek için ciddi nedenler vardır.</p>
				<p class="normal2">Getirdiği Sermayeden Daha Çok Kredi Alıyor</p>
				<p class="normal">Örneğin, 38 yabancı sermaye ortaklığı üzerinde yapılan bir araştırma sonuçlarına göre, bu 38 firmanın Türkiye'ye getirdiği sermaye toplamı, 379.262.414 liradır. Fakat Türkiye'de kendi iç kaynaklarımızdan aldığı kredi 440.870.000 liradır. Yani getirdiği sermayeden yüzde 116 fazlasını, Türkiye'den kredi olarak sağlamıştır.</p>
				<p class="normal2">Aşırı Kâr</p>
				<p class="normal">Yüzde 70'i yabancı olmak üzere, 1951'de 1.400.000 liralık sermaye ile kurulan bir ilâç firması da 1955 yılında 2.731.000 lira kâr etmiştir. Yıllık kârı, 1956'da 6 milyonu, 1959'da ise 7 milyon lirayı aşmıştır.</p>
				<p class="normal">Bu yabancı sermaye ortaklıklarından, kısa zamanda kendi yağ piyasamızı kontrolü altına almış olan bir firma da yüzde 80'i yabancı sermaye olarak 1952 yılında 5 milyon lira sermaye ile kurulmuş ve yalnız 1954'te 7.744.000 lira kâr sağlamıştır. Firmanın yıllık kârı gitgide artmış ve 1962'de 20.997.000 liraya kadar varmıştır. 1954'le 1962 arasında kâr toplamı 117.295.000 liradır.</p>
				<p class="normal2">Yabancı Sermaye Uğruna Ürün Fiyatının Düşürülmesi</p>
				<p class="normal">ap iktidarı zamanında, köylü ürünlerinden birçoğunun fiyatlarının düşürüldüğünü, köylünün büsbütün yoksullaştırıldığını iddia etmem üzerine, bir Bakan, ap Hükümeti'nin bazı ürünlere taban fiyatlar koyarak değerlerini yükselttiğini ileri sürdü. Örnek olarak da eskiden Trakya'da ayçiçeğinin (gündoğdunun), 80 kuruşa satıldığını, ap Hükümeti'nin 180 kuruş taban fiyat koyarak bu fiyatı yükselttiğini söyledi.</p>
				<p class="normal">Oysa gerçek bunun tam tersi idi.</p>
				<p class="normal">Hükümet ay çiçeği için taban fiyat değil, TAVAN fiyat tespit etmişti. Trakya'da yer yer kooperatifleşip aracıdan kısmen kurtulan köylünün, bir ara ayçiçeğini 200-210 kuruşa satma imkânını bulması üzerine, ap Hükümeti'nin o zamanki Ticaret Bakanı bu kadar kazancı köylüye çok görmüş ve 180 kuruş TAVAN fiyat tespit ederek, "Ayçiçeğinizi bu fiyatın üstünde satamazsınız" demişti. Onun üzerine de fiyatlar 180 kuruşun da altına düşmüştür.</p>
				<p class="normal">Başbakan Sayın Demirel, bizim bu gerçeği hatırlatmamız üzerine, Bakan'ın yanlış bilgi vermiş olduğunu, ayçiçeği için "taban" değil "tavan" fiyat konmuş bulunduğunu itiraf etti. Gerekçe olarak da:</p>
				<p class="normal">"Biz bu taban fiyatı koymasaydık, ayçiçeği daha yüksek fiyata satılacak, o zaman da Vita yağı pahalılaşacaktı" dedi.</p>
				<p class="normal">Başbakan'ın, meclis kürsüsünden adıyla bahsettiği "Vita" yağı, yukarıda sözünü ettiğimiz yabancı yağ şirketinin mamulüdür.</p>
				<p class="normal">Demek ki 5 milyon sermaye ile yurda gelip sekiz yılda 117 milyon lira kâr eden bir firmanın daha da çok kazanması veya bu kazancını devam ettirebilmesi için ap Hükümeti, Türk köylüsünün ürün fiyatlarını suni tedbirlerle düşürecek kadar ileri gitmektedir.</p>
				<p class="normal2">Getirdiğinden Çok Götürüyor</p>
				<p class="normal">Yabancı Sermayeyi Teşvik Kanunu, yabancılara elde ettikleri net kârın tamamını döviz olarak dışarıya transfer etme, getirdiği sermayenin de tamamını istediği zaman geri götürme yetkisini tanımaktadır. Buna göre, yukarıda verilen misalle sonucun ne kadar aleyhimizde olduğu görülüyor. Üstelik bu firma, aynı alanda gelişmeye başlamış olan yerli endüstrimizi de baltalamış, âdeta öldürmüştür. Tamamıyla Türkiye'de imal edilebilecek bir gıda maddesi için şimdi Türkiye, her yıl milyonlarca liralık dövizin dışarıya transferine razı olmak durumundadır.</p>
				<p class="normal">Evvelce, ithal edilirken 20 bin liraya satılan bir traktörün fiyatı, şimdi, yabancı sermayenin montaj fabrikalarında yapılmaya başladıktan sonra 40 bin liraya kadar çıkmıştır. Bundan elde edilen kârlar döviz olarak dışarıya transfer edilebileceğine göre, bu türlü sözüm ona "yerli" imalatın, hem halkımıza çok pahalıya mal olduğu hem de ithalâttan daha çok döviz kaybına yol açtığı açıktır. Yabancı sermaye ile kurulan fabrikaların, fatura şişirmek veya türlü muvazaalara başvurmak suretiyle ithal ettikleri ham maddelerin ve parçalarında fiyatlarını çok yükseltmek imkânını buldukları, bu yüzden hem maliyeti yükselttikleri hem döviz kaybımızı arttırdıkları, bilinen gerçeklerdir.</p>
				<p class="normal">Bu gibi örnekler daha da çoğaltılabilir.</p>
				<p class="normal">Görülüyor ki Türkiye'ye yabancı sermaye getiren firmalardan birçoğu;</p>
				<p class="normal">1. Kendi kredi kaynaklarımızı tüketmekte,</p>
				<p class="normal">2. Türkiye'nin büyük döviz kaybına sebep olmakta,</p>
				<p class="normal">3. Maliyeti büyük ölçüde yükseltmekte,</p>
				<p class="normal">4. Gerçek Türk sanayiinin gelişmesini ciddi olarak engellemektedirler.</p>
				<p class="normal2">Kapitülasyon Tehlikesi</p>
				<p class="normal">Cumhuriyet Halk Partisi yabancı sermayeye aleyhtar değildir. Yabancı sermaye aleyhtarlığının çağımız gerçeklerine ne kadar aykırı düşeceğini de bilmektedir. Bugün, Batı'nın kapitalist ülkelerinden sermaye ithal eden komünist ülkeler bile vardır. Ancak gelecek yabancı sermayenin getirdiğinden fazlasını götürmemesi, Türk ekonomisine ve Türkiye'nin dış ödemeler dengesine gerçek bir katkıda bulunması, bir boşluğu doldurması ve herhalde yerli sermaye ile yerli teknik bilgi ile başarabileceğimiz iş alanlarına elini uzatmaması gerekir.</p>
				<p class="normal">Kanunda ve uygulamada bu bakımdan köklü değişiklikler yapılmazsa, yabancı sermaye, yeni bir dış sömürü unsuru olarak gelişecek ve bunların çığ gibi büyüyen kârlarının transferinde karşılaştığımız güçlükler zamanla büsbütün artacağı için Türk ekonomisi ipotek altına girme tehlikesine düşecek, kapitülasyonların geri gelmesi ciddi bir ihtimal olacaktır.</p>
				<p class="normal">Bu tehlikeler belirgin duruma geldiği halde, Adalet Partisi iktidarının hâlâ ciddi tedbirler almak ihtiyacını duymaması, tersine, şimdi, Yetki Kanunu'na göre kurulan yeni komisyon eliyle, yabancı sermayeye tavizciliği büsbütün arttırması, büyük bir sorumsuzluk örneğidir. Herhalde iktidarın bu tutumu, memleket için körü körüne bir yabancı sermaye aleyhtarlığından çok daha zararlıdır.</p>
				<p class="normal1">Yeraltı Varlıkları</p>
				<p class="normal">Türkiye'nin ekonomik gelişmesi bakımından, özellikle sanayiinin ham maddesi ve ihracat geliri bakımından en büyük kaynaklarından biri, yeraltı varlıklarıdır.</p>
				<p class="normal">Fakat Adalet Partisi iktidarı bu kaynakları da gereği gibi değerlendirmeyi imkânsız kılıcı bir tutum izlemektedir.</p>
				<p class="normal">Birinci Dünya Savaşı öncesinden beri, Türkiye'nin yeraltı kaynakları, birçok büyük devletlerin emellerinin topraklarımız üzerinde toplanmasına yol açmıştır.</p>
				<p class="normal2">Topraklarımızın Altına Göz Dikenler</p>
				<p class="normal">Birinci Dünya Savaşı'ndan sonra Türkiye'yi aralarında bölmek isteyen büyük devletler, gerçekte topraklarımızın üstüne değil, topraklarımızın altına göz dikmişlerdir. Daha önce de aynı devletlerin, borçlarını ödeyemeyecek durumda olduğunu bildikleri Osmanlı devletine borç verme yarışına girmelerinin başlıca nedeni, Türkiye'yi taşıyamayacağı yükler altına sokarak yeraltı kaynaklarını ipotek altına almaktı. Yabancı devletler dışişleri bakanlıklarından bazılarının son zamanlarda açıklanan, o döneme dair gizli arşivleri, bu niyetleri açıkça ortaya koymaktadır.</p>
				<p class="normal2">Kanla Kurtarıldı, Kanunla Verildi</p>
				<p class="normal">Kurtuluş Savaşı sırasında, türlü yokluklar ve güçlükler içinde, kanlarını dökerek, canlarını vererek Anadolu'yu kurtaran Türk halkı, topraklarımızın üstünü olduğu kadar, hatta ondan daha çok, topraklarımızın altında yatan ve Türkiye'ye hayat katabilecek zenginlikte olan kaynakları da kurtarmış oluyordu.</p>
				<p class="normal">Fakat 1950'den sonra işbaşına gelenler ne yaptılar?.. Uğrunda kan dökülerek, can verilerek kurtarılan yeraltı kaynaklarımızı, devletler üstü yabancı şirketlere kendi elleriyle sundular.</p>
				<p class="normal2">Petrolde Türkler ve Yabancılar</p>
				<p class="normal">1954'te, Cumhuriyet Halk Partisi muhalefetinin uyarılarına ve direnişine rağmen çıkarılan Petrol Kanunu, bunun açık bir belgesidir.</p>
				<p class="normal">Bu kanunla Türk Devleti, kendi vatanında ve Anayasaya göre devlet malı olan petrolünü bulmak ve işletmek için kuracağı ortaklığa, bütün yabancı ortaklıklara olduğu gibi bir bölgede ancak sekiz arama ruhsatı verebilmektedir.</p>
				<p class="normal">Bu milli Türk kurumu kısa zamanda, nispeten yetersiz teknik bilgisine ve çok sınırlı maddi olanaklarına rağmen, her biri her bölgede ayrı ayrı sekizer ruhsat alarak petrol bakımından en verimli olabilecek bölgelerimizi aralarında bölüşen o dev yabancı petrol ortaklıklarıyla kıyas edilemeyecek kadar çok petrol buldu.</p>
				<p class="normal">Kendi işletmemizde, kendi mühendislerimizin, teknisyenlerimizin elinde olağanüstü bir güç mü vardı? Hayır!.. Yalnız yurt sevgileri ve iyi niyetleri vardı.</p>
				<p class="normal2">Yabancılar Türkiye'de Petrol Çıkarmak İstemezler</p>
				<p class="normal">Yabancı ortaklıklara gelince, onlar için önemli olan, hiç değilse şimdilik, Türkiye'de petrol çıkarmak değil, Türkiye'de petrol çıkarılmasını önlemekti. Çünkü Ortadoğu'nun başka yerlerinde ve dünyanın başka bölgelerinde, düşük maliyetle işletmekte oldukları zengin petrol kaynakları, daha uzun yıllar, kendilerinin ve dünyanın ihtiyacını karşılamaya yeteceği gibi artacaktı da... Onların Türkiye'de yeni petrol çıkarmaya ihtiyaçları yoktu. Başka yerlerde çıkarttıkları petrolü Türkiye'ye satmaya, yani Türkiye'yi pazar olarak kullanmaya ihtiyaçları vardı. Bir de karışık bir bölge olan Ortadoğu'da, siyasal gelişmeler işletilmekte olan petrol kuyularını tehlikeye düşürdüğü zaman kullanılmak üzere Türkiye'deki kaynakları yedek olarak el altında tutmak istiyorlardı.</p>
				<p class="normal">Nitekim ne zaman Ortadoğu'da ciddi bir bunalım çıksa ve oradaki petrol kuyularına ciddi bir tehlike yönelse bu ortaklıklar, hemen dünyaya, Türkiye'de zengin petrol kaynakları buldukları yolunda haberler yaymışlar, fakat Ortadoğu'da bunalım yatışınca bu haberleri ya yalanlamış, ya da unutturmuşlardır.</p>
				<p class="normal">Normal zamanlarda, bu ortaklıkların, Türkiye'de petrol bulmaları, kendi çıkarlarına aykırıdır.</p>
				<p class="normal">Kaldı ki yabancıların Türkiye'de petrol bulmalarında bizim de pek çıkarımız yoktur. Çünkü Petrol Kanunu'na göre bu ortaklıklar, Türkiye'de çıkarttıkları petrol karşılığında dışarıya o kadar çok döviz transfer edebilirler ki bizim için bu, döviz ödeyerek petrol ithal etmekle hemen hemen aynı hesaba gelir.</p>
				<p class="normal2">Baskı Altında Üretim Artışı</p>
				<p class="normal">Yabancı petrol ortaklıkları, ancak son Cumhuriyet Halk Partisi iktidarı zamanında, hükümetin baskısı ve Petrol Kanunu'nu değiştirmek üzere gerekli hazırlıkların yapılması üzerinedir ki petrol üretimini arttırma yoluna gitmişlerdir.</p>
				<p class="normal">Şimdi, bazı yabancı ortaklıklarda bu eğilim devam ediyorsa, hiç şüphe edilmesin ki bunun başlıca etkeni, bu konuda bilinçlenen kamuoyumuzun baskısıdır ve yabancı petrol ortaklıklarının, kendilerine en yatkın kimseler iktidarda bulunsalar bile, bu baskıyı üzerlerinde duymalıdır.</p>
				<p class="normal">Fakat yabancı ortaklıkların, eskisine oranla bolca petrol ürettikleri alanlar genellikle, Cumhuriyet Halk Partisi iktidardayken, bu iktidarın zorlamasıyla petrol bulmuş oldukları alanlardır. Şimdi bu ortaklıklar, arama faaliyetlerini gene yavaşlatmışlardır.</p>
				<p class="normal2">Kendi Kendimizi Baltalama</p>
				<p class="normal">Uzun yıllar, dar imkânlarına ve kanuni engellere rağmen, Türkiye'de petrol üretimine öncülük etmiş olan Türkiye Petrolleri Anonim Ortaklığı'nın, son zamanlarda üretimde geri kalmasının önemli bir nedeni ise Batı Raman bölgesinde, chp zamanında hazırlanmış yeni teknik tedbirlerin, Adalet Partisi iktidara geldikten sonra uzun bir süre geciktirilmiş olmasıdır.</p>
				<p class="normal">Öte yandan, petrol rafinerileri konusunda, özel teşebbüse ve yabancılara verilen bazı taviz ve imtiyazlarla, şimdi de kendi rafinerilerimizi baltalama yoluna gidilmektedir.</p>
				<p class="normal">Türk Petrolleri Anonim Ortaklığı'nın 1964'te Yüksek Plânlama Kurulu'nda kabul edilen bir raporu gereğince, bu Türk kuruluşunun yeni bir rafineri kurması öngörülmüştü.</p>
				<p class="normal">Bu rapora uygun olarak kurulacak İzmir Rafinerisi'nin iki buçuk-üç yılda tamamlanması ve çalışmaya başlaması mümkündü. Fakat yıllardır bu rafinerinin sözü edildiği halde, henüz projesi bile yapılmamıştır. Bu arada, bir yandan yabancılara ait Ataş Rafinerisi'nin genişletilmesine bir yandan da Marmara Bölgesi'nde bir başka rafinerinin özel girişim eliyle kurdurulmasına karar verilmiştir.</p>
				<p class="normal">Ataş'a yetmiş beş yıl için verilen ek petrol işleme yetkisi ile bu yabancı ortaklık, dışarıya, her yıl döviz olarak 100 milyon liralık kâr transferi yapabilecektir.</p>
				<p class="normal">Ayrıca, 1968 Programı'yla, hisselerinin yüzde 49'u Caltex'e ait olan İzmit Rafinerisi'nin genişletilmesi de kararlaştırılmıştır.</p>
				<p class="normal">Bu şekilde yaratılacak kapasite fazlalığı yüzünden, kendi rafinerilerimiz uzun zaman düşük kapasiteyle çalışmak zorunda kalacaklardır ve Türkiye, yabancı ortaklıkların transferleri dolayısıyla büyük döviz kaybına uğrayacaktır.</p>
				<p class="normal2">Plâna Aykırı Tutum</p>
				<p class="normal">Adalet Partisi iktidarı tarafından hazırlanan İkinci Beş Yıllık Plân bile, yeni kurulacak petrol ürünleri sanayiinin kamu kuruluşları tarafından gerçekleştirileceğini "rafinerilerin üretim programlarının en az döviz sarfına sebep olacak şekilde düzenleneceği"ni belirttiği halde; yabancı sermayeye ve bu alanda yabancı sermaye ile işbirliği yapan özel girişime, kendi ulusal endüstrimizi kösteklemek, baltalamak pahasına verilen bu yeni tavizler, Adalet Partisi iktidarını, ulusal yararlarımızı göz önünde tutmaktan, iktisadi alanda milliyetçilikten ne kadar uzak olduğunu gösteren yeni delillerdir. Millet Meclisi Petrol Araştırma Komisyonu'nun, uzun araştırma ve görüşmeler sonunda aldığı kararlar da bu konuda Adalet Partisi iktidarının tutumunu mahkûm etmektedir.</p>
				<p class="normal">Nitekim bu komisyon, memleket sorunları masa üzerine serilince, milliyetçilikleri particilik mülâhazalarından daha ağır basan Sayın Adalet Partili üyelerinin de katılmasıyla aldığı karalarda:</p>
				<p class="normal">•  Petrol boru hattı hisselerinin özel sektöre devrinin uygun olmayacağı,</p>
				<p class="normal">• Ataş Rafinerisi'nin genişletilmesinin ulusal yararlarımıza uygun olmayacağı,</p>
				<p class="normal">• Petrol Kanunu'nda ulusal yararlara uygun olmayan hükümler bulunduğu ve bunların değiştirilmesi gerektiği, sonuçlarına varmıştır.</p>
				<p class="normal">Ona rağmen, Adalet Partisi Hükümeti, hâlâ petrol konusunda yabancılara taviz politikasını ısrarla, inatla devam ettirmektedir.</p>
				<p class="normal1">İktidarın Engellemesi</p>
				<p class="normal">Gerek petrolle gerek madenlerle ilgili yasaların, ulusal yarar açısından değiştirilmesi gerektiğini, bu amaçla hazırlanan kanun değişikliklerinin Türkiye Büyük Millet Meclisi'ne getirilmek üzere bulunduğunu, Üçüncü İnönü Hükümeti'nin Enerji ve Tabii Kaynaklar Bakanı Sayın Hüdai Oral, 1 Şubat 1965 günü, senatodaki bütçe görüşmeleri sırasında açıklamıştı.</p>
				<p class="normal">Bunun hemen ardından Cumhuriyet Halk Partisi iktidardan ayrılınca, yapılan kanun hazırlıklarından biri, Cumhuriyet Halk Partili Milletvekilleri tarafından Büyük Millet Meclisi'ne sunulmuştur.</p>
				<p class="normal">Fakat işine öyle geldiği vakit, meclislerin çalıştırılmadığından şikâyet eden Adalet Parti Hükümeti, şimdiye kadar bu kanunun görüşülmesini engellemiştir.</p>
				<p class="normal">Esasen, parlamento komisyonlarında, memleketimizin ekonomik bağımsızlığını güçlendirici, halkımızı bir ölçü de olsun sömürülmekten kurtarıcı ne kadar kanun teklifi varsa, bunların hepsi, iktidar tarafından engellenmektedir. Sonra da iktidarın başı, hem muhalefetin parlamentoda engelleme yaptığını, hem de düzen değişikliği isteklerini kanun teklifleri haline sokarak parlamentoya getirmediğini iddia etmeye kalkışmaktadır.</p>
				<p class="normal">Mecliste asıl engellemeyi yapan bugünkü iktidardır; üstelik iktidar bu engellemeyi, memleketin ve halkın menfaatlerine karşı yapmaktadır.</p>
				<p class="normal1">Başka Yeraltı Kaynaklarına Yönelen Tehlikeler</p>
				<p class="normal">Adalet Partisi, değerli yeraltı kaynaklarımızı dış sömürücülükten koruyucu yasa çalışmalarını yapmadığı, geciktirdiği veya engellediği gibi bu alanda, petrolden başka konularda da yabancılara tavizler ve imtiyazlar vermeye devam etmektedir.</p>
				<p class="normal">Volfram gibi dünyada pek az bulunan bir maddenin işletmesinde yabancılara taviz verilmek istenmesi buna bir örnektir.<sup class="calibre3"><a href="duzen_split_036.html#footnote-100-4" id="footnote-100-4-backlink" name="footnote-100-4-backlink">[4]</a></sup></p>
				<p class="normal">Şimdi de bor madeni konusunda bazı yabancı oyunların hazırlandığı anlaşılmaktadır.</p>
				<p class="normal2">Bor Üzerinde Yeni Oyunlar</p>
				<p class="normal">Adalet Partisi iktidarı, borla ilgili olarak Cumhuriyet Halk Partisi iktidarının izlemiş olduğu politika üzerinde, bazı sözde belgeler yayınlayarak verilmemiş imtiyazları verilmiş gibi göstermeye kalkışarak, bazı kaypak ifadelerin ve teknik terimlerin ardına sığınarak, halkı aldatmaya uğraşmaktadır. Fakat bunda da muvaffak olamayacak ve gerçeklerin gün ışığına çıkmasını önleyemeyecektir.</p>
				<p class="normal">Bu konuda gereken tedbirleri zamanında almazsa, Adalet Partisi iktidarı, millet önünde ve tarih önünde sorumluluktan kurtulamayacaktır.</p>
				<p class="normal">Türkiye'nin bor mineralleri üzerinde tekel kurmak isteyen ve dünya piyasalarında fiyatları yüksek tutabilmek için de Türkiye'nin çok değerli bor hazinelerini uzun zaman âtıl bırakmış olan; eline fırsat geçerse gene âtıl bırakmaya niyetli olan bir yabancı firmaya, iktidar sözcülerince iddia edildiği gibi Cumhuriyet Halk Partisi iktidarı sırasında hiçbir imtiyaz verilmiş değildir.</p>
				<p class="normal">Bu tekelci yabancı şirketin bor minerallerimiz üzerine çöreklenmesi ve ilk işletme imtiyazını alması, 27 Ekim 1950 tarihini taşıyan Bakanlar Kurulu kararı ile mümkün olmuştur.</p>
				<p class="normal">Demokrat Parti iktidarının ayağının tozu ile verdiği bu imtiyaz kararnamesini, 1955'te, 1959'da, 1960'da yenileri izlemiştir.</p>
				<p class="normal">Cumhuriyet Halk Partisi iktidarı döneminde ise bu yabancı şirketin oyunları bozulmuş ve milli bir müessese olan Etibank'ın bu alanda yabancılara karşı güçlü bir rakip haline getirilmesi için çalışılmıştır.</p>
				<p class="normal">Fakat Adalet Partisi iktidara geldikten sonra bu yabancı şirkete yeniden arama ruhsatları verilmeye başlamıştır. Dünyanın en zengin bor minerallerinin bulunduğu Eskişehir'in Kırka mevkiinde birkaç kişinin elinde bulunan alanların ruhsatlarını kısmen Demokrat Parti zamanında toplayan bu şirket, beş önemli ruhsatı da Adalet Partisi iktidarı zamanında, 1966 yılında ele geçirerek yeniden hâkimiyetini kurma yoluna girmiştir.</p>
				<p class="normal">Cumhuriyet Halk Partisi iktidarı zamanında, bor minerallerinin önemi ve bu konudaki yabancı oyunları hakkında hazırlanmış raporlar (ki bu raporların sonuncusu 7 Ocak 1965 tarihini taşır) Kırka bölgesindeki rezervlerin dünyanın en zengin rezervlerinden biri olduğunu açıkça ortaya koyduğu halde, Adalet Partisi iktidarı neden bu kadar önemli bir alanda beş ruhsatı birden, geçmişi, sabıkası belli bir tekelci yabancı şirkete vermiştir?</p>
				<p class="normal">Neden değeri 100 milyar lirayı aşan, bazı tahminlere göre belki 200 milyar liranın da üstüne çıkan, bu bölgedeki rezervlerin yabancılar tarafından sömürülmesine göz yumulmaktadır?</p>
				<p class="normal">Bor konusunda dönen yabancı oyunları üzerine, bazı vatansever memurlar; örneğin Maden Dairesi Başkanı Sayın Kâmil Haznedaroğlu, madenlerimizi yabancı sömürücülüğünden korumak için bir kanun tasarısı hazırlamışlardır.</p>
				<p class="normal">İktidar bu kanunu neden hâlâ meclise getirmemektedir?..</p>
				<p class="normal">Bırakınız bu kanunu meclise getirmeyi, Haznedaroğlu, böyle bir kanun hazırladığı için yani milliyetçi olduğu, vatansever olduğu için görevinden uzaklaştırılmıştır.</p>
				<p class="normal">Tıpkı, petrolde milliyetçi olduğu için bir İhsan Topaloğlu'nun; bir Kenan Onat'ın; madende milliyetçi olduğu için bir Tahsin Yalabık'ın görevden uzaklaştırılmaları gibi...</p>
				<p class="normal2">İktisadi Milliyetçilik</p>
				<p class="normal">Adalet Partisi, milliyetçi bir parti olmak iddiasındadır. Oysa çağımız dünyasında ve Türkiyesinde, petrolde milliyetçi olmayan, borda, bakırda, volframda milliyetçi olmayan, kısacası, yeraltı kaynaklarında ve ekonominin tümünde milliyetçi olmayan bir insan veya parti, hiçbir alanda milliyetçi sayılamaz.</p>
				<p class="normal">Yeraltı kaynaklarımızın yabancılara kaptırılması, Kurtuluş Savaşlarımızın amaçlarına ihanettir.</p>
				<p class="normal">Cumhuriyet Halk Partisi iktidara geldiğinde, bütün yeraltı kaynaklarımızı millileştirerek ve bunlardan önemlilerini devletleştirerek bu ihanete, kesin olarak son verecektir.</p>
				<p class="normal">Bu alanda yapacağı düzen değişikliğiyle Cumhuriyet Halk Partisi, yeraltı kaynaklarımız üzerindeki bütün yabancı sömürücülüğünü sona erdirecektir.</p>
				<p class="normal">Cumhuriyet Halk Partisi'nin, ortanın solu hareketinin ekonomideki tutumu, kısaca belirtmek istenirse: "İçeride halkçılık, dışarıya karşı milliyetçiliktir."</p>
				<p class="normal">Gitgide bütün Türk halkınca benimsenmekte olan Adalet Partisi içindeki birçok gerçek vatanseverleri ve milliyetçileri de etkilemeye başladığından emin olduğumuz bu iktisadi halkçılık ve milliyetçilik akımının karşısında, ne dev şirketlerin maddi gücü ne de iktidarın direnişi, uzun zaman devam edebilecektir.</p>
		
		</body>
</html>