<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_11">4<br class="chapter"/>Devlet Kesimi ve Özel Yatırımlar</h2>
				<p class="normal">1968 Bütçesi'nin tümü üzerindeki, genel yapısı üzerindeki görüş ve eleştirilerimizi bitirmeden önce devlet bütçesinin denkliği ve yapısı üzerinde ve ulusal ekonomimiz üzerinde büyük etkileri olan bir başka "kamu kesimi"nin, İktisadi Devlet Teşekkülleri'nin durumuna da değinmek isterim.</p>
				<p class="normal1">İktisadi Devlet Teşekküllerinin Mali Durumu Bozuluyor</p>
				<p class="normal">İktisadi Devlet Teşekkülleri'nin de mali durumları Adalet Partisi iktidarı sırasında bozulmaya başlamıştır. Bunu gözlerden saklamak için birtakım aldatıcı tedbirlere başvurulmaktadır.</p>
				<p class="normal">İktisadi Devlet Teşekkülleri'nin 1967 yılındaki ek "finansman ihtiyacının" 3 milyar 300 milyon lirayı bulduğunu ve bunun 1968'de 3 milyar 800 milyon liraya çıkacağını resmi belgeler ortaya koymaktadır. (1968 Bütçe Gerekçesi, sayfa 194, tablo 1.)</p>
				<p class="normal">Gene bu belgelere göre, İktisadi Devlet Teşekkülleri'nin kendi faaliyetleri sonucu yeterli kaynak yaratamamaları yüzünden ortaya çıkan ve gittikçe büyüyen ek finansman ihtiyacını karşılamak için devlet bütçesinden 1967'de 609 milyon lira, 1968'de ise 888 milyon lira ödenecektir.</p>
				<p class="normal">İktisadi Devlet Teşekkülleri'nin yatırımları, devlet sektörüne düşman olan, onu ancak özel teşebbüsü beslemek veya partizanlığını yürütebilmek için kullanan Adalet Partisi iktidarı tarafından maksatlı olarak frenlendiği ve son iki yılda yatırımları sadece 414 milyon lira arttığı halde, bu derece önemli açıklar nereden doğmaktadır?..</p>
				<p class="normal">Bu açıkların nedenlerine, İktisadi Devlet Teşekkülleri'nde işletmeciliğin nasıl bozulduğuna, daha ileride, devlet sektörümüzdeki düzenden ve bu sektörde nasıl bir düzen değişikliği yapılması gerektiğinden söz ederken değineceğim.</p>
				<p class="normal1">chp İktidarının Sağladığı Düzelme</p>
				<p class="normal">Cumhuriyet Halk Partisi, 1961 sonunda karma hükümetlerle iktidara gelir gelmez, İktisadi Devlet Teşekküllerini verimli çalışabilir bir duruma getirmek için çeşitli tedbirler almaya başlamıştır. Bu yoldaki çabaların olumlu sonuçları 1963'ten itibaren kendini göstermiştir. Öyle ki işletmeci kurumların işletme açıkları 1962 yılında -246 milyon 700 bin lira iken 1963'te -100 milyon liraya indirilmiş; 1964'te de -2.4 milyon liradan ibaret kalmıştır. Cumhuriyet Halk Partisi iktidarı sırasında alınan tedbirlerin etkisiyle de 1965'te bu teşekküller 212.700.000 liralık kaynak yaratır duruma gelebilmişlerdir. Özellikle 1964 ve 1965'teki çok başarılı durumun, toplu sözleşme düzenine geçildikten sonra ve İktisadi Devlet Teşekkülleri'nin, büyük toplu sözleşme zamlarıyla, bu düzene öncülük yapmaya başladıkları sırada gerçekleşmiş olması, başarının önemini daha da çok arttırmaktadır.</p>
				<p class="normal1">1966'da Başlayan İşletme Açıkları</p>
				<p class="normal">Fakat bu kuruluşlar, 1966'da yeniden 400 milyon liranın üstünde bir işletme açığı verme tehlikesi ile karşılaşmışlardır.</p>
				<p class="normal">Ancak, Devlet Yatırım Bankası'na olan borçlarını kısmen ödememek suretiyle kâğıt üzerinde bu kaynakların miktarı + 669.500.000 lira olarak gerçekleşmiş gibi gösterilmiştir.</p>
				<p class="normal">1967'de daha da ağır bir durumla karşılaşılmıştır. İşletmeci kuruluşların 1967 işletme açıklarının 1 milyar 347 milyon liraya varacağı tahmin ediliyordu. Ancak, bilindiği gibi o yılbaşında bazı İktisadi Devlet Teşekkülleri'nin mallarının fiyatlarına büyük zamlar yapılarak durum bir ölçüde kurtarıldı. Ona rağmen, resmi belgelerdeki tahminlere göre bu kurumların fon açığı 1967'de -347 milyon lirayı bulacaktır. 1968'de de en iyimser resmi tahminlerle "işletme açıkları"nın, -391.500.000 lira olması beklenmektedir.</p>
				<p class="normal">Ancak bu iyimser tahmin yapılırken, bazı etkenlerin hesaba katılmadığını, ayni resmi belgeler itiraf etmektedir. Nitekim 1968 Programı bu konuda şöyle demektedir:</p>
				<p class="normal">"... kuruluşların kaynak yaratma durumları... toplu sözleşmelerin getireceği yük hesaba katılmadan gösterilmiştir. Toplu sözleşmeler yapılır ve bunlar yeni mali yükler getirecek olursa kaynaklar azalacak ve işletme açıkları daha da büyüyecektir." (Resmi Gazete'de yayınlanan 1968 Programı, sayfa 28.)</p>
				<p class="normal1">İşçilere Yüklenen Sorumluluk</p>
				<p class="normal">Kısacası program, devlet sektöründeki bu kuruluşların açıklarının bu yıl daha da büyüyeceğini, o yüzden ekonomik durumumuzun daha çok sarsılacağını, belki yeni zamlar yapmak yoluna gidileceğini ve bunun da günahının, toplu sözleşme düzenine, işçilerin omuzlarına yükleneceğini şimdiden belli etmektedir.</p>
				<p class="normal">Nitekim Sayın Başbakan, geçen yılbaşında yapılan zamları savunurken de bu zamlar için iki gerekçe göstermiştir:</p>
				<p class="normal">1. Devlet işletmeleri kötü işletmelerdir; onun için zarar ediyorlar ve kaynak yaratamıyorlar.</p>
				<p class="normal">2.Toplu sözleşmelerle işçi ücretlerine yapılan zamlar, bu işletmelerin açığını büyültmektedir.</p>
				<p class="normal">Bu izah tarzını, bu mantığı kabul edecek olanlar da tabiatıyla, ekonomik durumun bozulmasından fiyatların artmasından, geçim şartlarının zorlaşmasından;</p>
				<p class="normal">1. Devletçiliği,</p>
				<p class="normal">2. Anayasa gereğince işçilerimize tanınan toplu sözleşme ve grev haklarını, sorumlu ve suçlu tutacaktır.</p>
				<p class="normal">Oysa dünyanın hemen her yerinde toplu sözleşme düzeni, verim artışını, maliyet düşüşünü kamçılayan, işletmeleri daha iyi işletmecilik yöntemleri arayıp bulmaya yönelten bir etken olmuştur.</p>
				<p class="normal">Toplu sözleşme düzeni kurulduktan sonra Batı'nın sınaileşen ülkelerinde, sınaileşme temposu, yatırım hızı yavaşlamamış, daha da artmıştır. Çünkü hem işçi daha istekli çalışır duruma gelmiş hem de işletmeciler maliyet düşürmenin, işçiyi sömürmekten daha etkili ve daha olumlu başka yollarına başvurmak zorunda kalmışlardır.</p>
				<p class="normal">Nitekim Türkiye'de, toplu sözleşme düzeninin uygulanmaya başladığı ilk yıllarda, devlet işletmelerinin durumu kötüleşmemiş aksine daha büyük bir hızla düzelmeye başlamıştır.</p>
				<p class="normal1">Gerçek Sorumlu</p>
				<p class="normal">Demek ki şimdi büyüyen açıkların, bu açıkları kapatmak için yapılan zamların sorumlusu, ne devletçiliktir ne de işçi haklarıdır... Bunların sorumlusu, doğrudan doğruya, bugünkü iktidarın partizan tutumu ve devlet sırtından fert zengin etme, yani İktisadi Devlet Teşekkülleri'ni bazı partizanlara soydurma zihniyetidir.</p>
				<p class="normal1">Açık Tahminlerindeki İyimserlik</p>
				<p class="normal">İktisadi Devlet Teşekkülleri'nin fon açığını resmi tahminlerin üstüne çıkaracak bir başka etken de şudur: Bu teşekküllerin dış kaynaklardan sağlanan proje kredilerini kullanma imkânları, yapılan tahminlerde bir hayli şişirilmiştir. 1965 ve 1966'da 170 milyon lira çevresinde kalan bu finansman kaynağı, 1967 ve 1968 Bütçeleri'nde bir çeşit açık gizleme örtüsü olarak kullanılmış ve 500 milyon olarak gösterilmiştir. Oysa 1967 gerçekleşmesinin 200 milyona bile ulaşmış olduğu çok şüphelidir. Bunun şüpheli olduğunu söyleyen de gene 1968 Programı'dır.</p>
				<p class="normal">Bu durumda, 1968 yılında da proje kredilerinden ancak 200 milyon liralık bir finansman kaynağı elde edileceği düşünülebilir.</p>
				<p class="normal">Böylece, 1968 Program yılında İktisadi Devlet Teşekkülleri kaynaklarındaki açığa, en azından 800 milyon lira daha eklemek gerekecektir. Tabii, eğer onların zaten çok mütevazı tutulan yatırım hedeflerine ulaşması isteniyorsa, bu kaynağı bulmak yoluna gidilecek, aksi halde birçok devlet sektörü yatırımları eksik kalacaktır.</p>
				<p class="normal1">Sosyal Güvenlik Fonları</p>
				<p class="normal">İktisadi Devlet Teşekkülleri'nde olumlu bir gelişme, ancak tasarruf yaratıcı kamu kuruluşlarının kaynak yaratma güçlerinin artışında görülmektedir. Bunun nedeni de Cumhuriyet Halk Partisi iktidarı zamanında sosyal güvenlik alanında sağlanan ilerlemedir. Çünkü öylelikle, Sosyal Sigortalar Kurumu'nun topladığı prim miktarında büyük artışlar mümkün olmuştur.</p>
				<p class="normal">Adalet Partisi iktidarı, bu kurumların fonlarına da sigortalılar için çalışanlar için bir güvenlik kaynağı olan o fonlara da bir kısım özel teşebbüsü beslemek veya bazı gösteriş harcamaları yapmak için el atmak eğilimindedir. Şimdiye kadar bu eğilimler, ancak sendikaların haklı tepkisi ve direnişi ile önlenebilmiştir. Bundan sonra da sendikaların bu konuda gereken titizliği göstereceklerine inanıyorum.</p>
				<p class="normal1">Devlet Teşekküllerinin Baltalanışı</p>
				<p class="normal">İktisadi Devlet Teşekkülleri'nden söz ederken, Demirel Hükümeti'nin yatırım politikasına bir başka yönüyle de değinmek isterim.</p>
				<p class="normal">İki yıldır, bazı İktisadi Devlet Teşekkülleri'nin en parlak, en umut verici yatırım projeleri kasıtlı olarak baltalanmaktadır. Baltalananlar arasında, özellikle Türkiye'nin kalkınması, sınaileşmesi bakımından hayati önem taşıyan imalât sanayi alanındaki projeler gelmektedir.</p>
				<p class="normal">Petrol boru hattı gibi çok kârlı, masrafını üç yıl içinde çıkaracak bir devlet yatırımının hisselerini özel sektöre devretme teşebbüsü, bilindiği gibi şimdilik, ancak bir parlamento komisyonunun, memleket yararını, particiliğin ve çıkarcılığın üstünde tutan davranışı sayesinde mümkün oldu.</p>
				<p class="normal">Kamu kuruluşlarının plânladıkları gübre komplekslerine, bakır projelerine de özel sektörü ortak etmek, hatta hâkim kılmak için gayretler gösterilmektedir.</p>
				<p class="normal">Petrol rafinerileri için özel teşebbüse verilen imtiyaz ve imkânlar ise bu alanda yapılan devlet yatırımlarını baltalayıcı ölçülere varmaktadır.</p>
				<p class="normal">1968 Programı'ndaki ve 1968 Bütçesi'ndeki en iyimser hesaplara göre İktisadi Devlet Teşekkülleri için kabul edilen yatırım artışları yılda 200 milyon lira gibi çok düşük bir seviyede, ancak yüzde 5.9 oranında tutulmaktadır. Üstelik bu artışlar da cari fiyatlarladır.</p>
				<p class="normal">Gerçekte, İktisadi Devlet Teşekkülleri yatırımlarının 1967 gerçekleşme rakamlarının ise hem cari fiyatlarla hem 1965 sabit fiyatlarıyla 1966 yatırım seviyesinin önemli oranda gerisinde kaldığını, gene program belgesine dayanarak daha önce açıklamıştım.</p>
				<p class="normal1">Özel Sektör Yatırımları</p>
				<p class="normal">İktisadi Devlet Teşekkülleri yatırımlarının, gelişme ilkeleriyle çatışan bu olumsuz gidişine karşılık, acaba özel sektör yatırımları 1967'de çok mu parlak gitmiştir?</p>
				<p class="normal">Hayır! Tersine, 1967 yılında özel sektör yatırımlarının sabit fiyatlarla yüzde 21.7 artacağı tahmin edilmiş olduğu halde, gerçekleşmenin çok daha düşük oranda olacağı, hatta bir gerilemenin söz konusu olabileceği söylenebilir.</p>
				<p class="normal">Kaldı ki özel sektör yatırımlarının yapıldığı kadarı da geniş ölçüde, nitelik bakımından, sektörlere dağılımı açısından, plân hedeflerine aykırıdır.</p>
				<p class="normal">Buna rağmen, hükümet ve plâncılar, 1968 yılında özel sektör yatırımlarının hızla artacağını (1967 sabit fiyatlarıyla) 8 milyar 600 milyon liradan, 9 milyar 700 milyon liraya çıkacağını kabul etmişlerdir.</p>
				<p class="normal1">Plân Hedefleri Yatırımlar</p>
				<p class="normal">Sonuç olarak 1968 yatırımları konusunda şunu söyleyebiliriz:</p>
				<p class="normal">Eğer daha gerçekçi tahminler yapılarak Türk ekonomisinin 1968'de karşılaşacağı iç ve dış finansman güçlüklerini yenmek üzere ciddi tedbirler alınmazsa, o arada gerek devlet sektörüyle gerek özel sektörle ilgili, ileride değineceğimiz düzen değişiklikleri yapılmazsa, bu yıl özel sektör yatırımlarının 700 milyon lira, İktisadi Devlet Teşekkülleri yatırımlarının 800 milyon lira, başka kamu yatırımlarının da 1 milyar 500 milyon lira; yani toplam olarak tüm yatırımların 3 milyar lira, plân hedefleri gerisinde kalması beklenmelidir.</p>
				<p class="normal">Esasen, 1968 yılında "kamu kesiminin" gerçek finansman açığının da 3 milyar lira çevresinde olacağı ve yine Türk ekonomisinin "toplam ek tasarruf" ihtiyacının 2 milyar 400 milyonluk önemli bir kısmının "tasarruf açığı" olarak kalacağı, yani karşılanamayacağı hatırlanırsa, bu sonuç bizi şaşırtmamalıdır.</p>
		
		</body>
</html>