<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-12">A. 1980’lerden Sonra Türkiye Cumhuriyeti’nde Aşağıdan-Yukarı Değişim  </p>
			<p class="paragraf ParaOverride-6">Osmanlı’da ve Türkiye Cumhuriyeti’nin ilk dönemlerinde, siyasetin ve bürokrasinin içinde bulunduğu merkezin, toplumun değişiminde temel belirleyici unsur olduğu yukarıdan-aşağı değişim döneminden, 1946’da “oyun gücü”nün ortaya çıkmasıyla başlayan süreçte, toplum kesimine güç kayma süreci başlamış ve küreselleşme sürecinin hızlandığı 1980’lerde, toplumun, merkeze karşı güç kazanma süreci iyice hızlanmıştır. Kitabın ikinci bölümünde 1946’dan itibaren “oyun gücü”nün ortaya çıkması, devletin ekonomideki kontrolünün azalması ve sivil toplumun –ekonomi dışında da– gücünün artmasıyla merkezden çevreye güç transferinin gerçekleştiğini göstermeye çalıştım. Bu güç transferi, merkezin ideolojisinin “ötekisi” olan ve çevrede etkili olan İslami düşüncenin ve bu düşüncenin hâkim olduğu cemaatlerin/tarikatların güç kazanması sonucunu doğurmuştur. Bu bölümde, 1980’lerde ve sonrasında, çevreye doğru bu güç transferinin devam ettiğini, merkezin yukarıdan-aşağı belirleme gücünün daha da azaldığını; böylece İslami kesimin ve bu kesimin cemaat/tarikat gibi gruplarının, gücünü daha çok artırmalarına imkân veren siyasi, sosyal ve ekonomik yapının oluştuğunu göstermeye çalışacağım.  </p>
			<p class="sol" xml:lang="en-GB">1. Askeri Darbe Dönemleri  </p>
			<p class="paragraf ParaOverride-6">Bu yaklaşımımla paradoksal bir görüntü verecek şekilde 1980 yılında askeri darbe olmuş ve hem siyasetin içinde olduğu merkez kurucu Kemalist ideoloji çerçevesinde şekillendirilmeye hem de toplum bu ideoloji çerçevesinde yukarıdan-aşağı düzenlenmeye çalışılmıştır. Fakat daha önceki 1960 ve 1971 darbeleri gibi, 1980 darbesi de merkezden çevreye güç kaymasıyla ilgili süreci –kısmen kesintiye uğrattıysa da– değiştir(e)medi. Bunun sebeplerini –birbirleriyle ilişkili– dört maddede özetleyebilirim:  </p>
			<p class="_0">  </p>
			<p class="paragraf ParaOverride-6"><span class="CharOverride-1">1.</span> Darbelerin ideolojisi Kemalizm, Kemalizm’in en önemli unsurlarından biriyse Batılılaşmaydı. Darbeler Türkiye’yi, Batı’dan ve Batılı kurumlardan koparmadı; Batı’nın, darbecilikle çelişkili olan demokratik ve liberal değerleri ise siyasi-bürokratik merkeze karşı toplumun güç kazanacağı siyasi, sosyal ve ekonomik yapıyı gerekli kılıyordu. Darbelerden kısa sayılabilecek bir süre sonra ordunun kışlaya dönmesinin önemli sebeplerinden biri de Batı ile olan bu yakınlıktı. Ordunun, kışlaya döndüğü dönemlerde, siyasete müdahalesinin bittiği ve Batılı anlamda sivil bir demokrasiye dönüldüğü söylenemez. Fakat pratikte önemli eksiklikler olsa da Batılı anlamda bir demokrasi hep “ideal tip” olarak model olmuştur. Rol modelin değişmemesi, toplumun merkezden bağımsızlaşma süreci açısından önemlidir.  </p>
			<p class="_0">  </p>
			<p class="paragraf ParaOverride-6"><span class="CharOverride-1">2.</span> Darbeler, çevrenin aşağıdan-yukarı değişim yapmasını olanaklı kılan çok partili sistemi değiştirmedi ve seçimlere çok uzun aralar verilmedi. Türkiye’deki askeri darbeler, Brezilya gibi yirmi yıllık süreyle iktidar olunan örneklere kıyasla kısa süreli geçiş dönemleri şeklinde olmuştur.<span class="dip"><a class="_idFootnoteLink" href="#footnote-225-296" id="footnote-225-296-backlink">296</a></span> Üstelik darbelerden sonraki ilk seçimlerin bile darbecilerin istediği şekilde sonuçlandığı söylenemez. 1960 darbesinden sonra ordu, AP’yi zayıflatıp seçimleri CHP’ye kazandırmak için elinden gelen her şeyi yapmış olmasına rağmen, darbelerden bir yıl sonra olan seçimler –CHP birinci parti olarak çıkmış olmasına rağmen– ordunun istediği gibi geçmedi.<span class="dip"><a class="_idFootnoteLink" href="#footnote-225-297" id="footnote-225-297-backlink">297</a></span> 1971 darbesinden sonraki ilk seçim olan 1973 seçimlerinin, sancılı bir sürecin sonunda 1974’te çıkardığı CHP-MSP koalisyonunda, 1972’de kapatılan MNP’nin devamı olan ve siyasal İslamcı olarak nitelenen MSP’nin iktidar ortağı olması da darbecilerin istediği bir sonuç değildi.<span class="dip"><a class="_idFootnoteLink" href="#footnote-225-298" id="footnote-225-298-backlink">298</a></span> 1980 darbesinden sonra 1983 yılındaki ilk genel seçimde ise ordunun, emekli general Turgut Sunalp’in başında olduğu MDP’yi desteklemesine ve seçime bir gün kala Turgut Özal’ın liderliğindeki ANAP’ın açıkça eleştirilmesine rağmen ANAP tek başına iktidar oldu.<span class="dip"><a class="_idFootnoteLink" href="#footnote-225-299" id="footnote-225-299-backlink">299</a></span> Her üç darbeden sonraki ilk genel seçimlerin ordunun istediği sonuçları vermemesi; askeriyenin yukarıdan-aşağı düzenlemelerine karşı toplumun, seçime gidildiğinde tercihlerini, kendi istekleri doğrultusunda belirlemeye devam edip aşağıdan-yukarı merkezin yapısını etkilediğinin bir delilidir.  </p>
			<p class="_0">  </p>
			<p class="paragraf ParaOverride-6"><span class="CharOverride-1">3.</span> Darbelerde, ordu merkezi ele geçirdiğinde, oluşturulan yeni anayasalar ve alınan kararlarla devletçiliğin dozu artırılıp, ekonominin kontrolü devletin tekeline alınmadı. Sivil toplumun güç kazanmasında merkezin ekonomi üzerindeki denetiminin azalması ve teşebbüs hürriyetinin sağlanması önemlidir. Askeri darbelerin bu sürece katkıda bulunduğu hususlar da olmuştur. Ekonomiyi piyasa şartlarına göre dönüştürmeyi amaçlayan ve darbeden kısa süre önce 24 Ocak 1980 Kararları’nı hazırlayan Turgut Özal, askeri rejim döneminde de ekonomiden sorumlu olmuş ve muhalefetin olmadığı dönemde zihnindeki politikaları daha rahat uygulama imkânı bulmuştur.<span class="dip"><a class="_idFootnoteLink" href="#footnote-225-300" id="footnote-225-300-backlink">300</a></span>  </p>
			<p class="_0">  </p>
			<p class="paragraf ParaOverride-6"><span class="CharOverride-1">4.</span> Darbelerde, Kemalist ideolojinin toplum üzerindeki belirleyiciliğini sürdürmesi için muhalif sivil toplum kuruluşlarının gücü yok edilmeye çalışılmıştır. Fakat bu da siyaset ve bürokrasinin olduğu merkezin güç kaybedip, sivil toplumun içinde olduğu çevrenin güç kazanma sürecini durdurmamıştır. Merkezi ele geçiren ordu, sivil toplumdan gelebilecek tehditlerle ilgili endişelerinden dolayı, çıkardığı yasalar ve eylemleriyle<span class="dip"><a class="_idFootnoteLink" href="#footnote-225-301" id="footnote-225-301-backlink">301</a></span> bir yandan sivil toplumu tahrip ederken diğer yandan sivil toplumun gelişme sürecine katkılarda da bulunmuştur. 1961 Anayasası’nın getirdiği hak ve özgürlükler ile örgütlenme olanakları;<span class="dip"><a class="_idFootnoteLink" href="#footnote-225-302" id="footnote-225-302-backlink">302</a></span> 1980 darbesiyle sivil toplumun gelişmesi için önemli bir unsur olan şiddetin durması bunların arasındadır. Nitekim darbeden sonra oluşan şiddetsiz ortam, 1983’ten sonra uzlaşmacı söylemi benimseyen ANAP iktidarına, sivil toplumun geliştirilebileceği şartları sağlamıştır.<span class="dip"><a class="_idFootnoteLink" href="#footnote-225-303" id="footnote-225-303-backlink">303</a></span> Ayrıca irdelenen konuyla ilgili asıl hedefin, merkezden bağımsızlaşarak çevrede etkili olan İslami kesimin gücünü artırmasını tespit etmek olduğunu hatırlarsak; askeri darbelerin, İslami dünya görüşüne alternatif olan Marksist ideolojinin, sivil toplumdaki gücünün yok edilmesi doğrultusunda politikalar benimsediğinin de altı çizilmelidir. Özellikle 1980 darbesinde, İslam’a toplumun çimentosu olma vazifesi yüklenmiş, devleti ele geçirmeye çalışmayan bir İslam anlayışı “komünizm tehlikesi”ne karşı etkili bir silah olarak değerlendirilmiştir.<span class="dip"><a class="_idFootnoteLink" href="#footnote-225-304" id="footnote-225-304-backlink">304</a></span>  </p>
			<p class="paragraf ParaOverride-6">  </p>
			<p class="paragraf ParaOverride-6">Sonuçta askeri darbeler, yukarıdan-aşağı değişim sürecinin aşağıdan-yukarı doğru değişmesinde önemli dört konuda; 1- Batı’dan kopmama, 2- çok partili sistemin devamı, 3- ekonominin liberalleşmesi, 4- ekonomi dışında da sivil toplumun güç kazanması, süreçlerinde kalıcı bir kesintiye sebep ol(a)madı. Bu maddelerin birincisi toplumun/bireylerin merkeze karşı güç kazanmasındaki “rol model”in muhafazasına, diğer üç tanesi ise toplumun siyasete ve bürokrasiye karşı güç kazanacağı siyasi, sosyal ve ekonomik yapının oluşumuna sebep oldu. (Bu maddelerle ifade edilen sürecin, askeri iktidarın bittiği 1983 yılından sonra hızlanarak devam ettiği aşağıda işlenecektir.) Bu konudaki yaklaşımıma göre askeri darbe dönemleri; siyaset ve bürokrasinin toplumu şekillendirdiği ve kontrol ettiği süreçten gittikçe toplumun siyaset ve bürokrasiye karşı güç kazandığı süreçlere geçişte –bu süreci zorlaştırıcı ve kolaylaştırıcı yönleri olmakla beraber– genel gidişatı değiştirmeyen anomali dönemleridir.  </p>
			<p class="sol" xml:lang="en-GB">2. Uluslararası Sistemde Neo-Liberalizmin Yükselişi  </p>
			<p class="paragraf ParaOverride-6">Değişen merkez-çevre ilişkilerini uluslararası sistemdeki gelişmelerden bağımsız düşünmemek gerektiğini daha önce belirtmiştim; bu hususa verdiğim önem sosyolojik analizlerimde merkezi bir role sahiptir. Çevrenin “oyun gücü” ile merkezde değişiklik yapabileceği yapının oluşmasında, II. Dünya Savaşı sonrasında uluslararası bir fenomen olarak iki kutuplu sistemin ortaya çıkması ve Türkiye’nin Batı blokunda yer alması önemli olduğu gibi; 1980’ler ve sonrası Türkiye’sinde merkezin, ekonomi üzerindeki denetiminin azalması suretiyle çevre üzerindeki denetim kabiliyetinin azalmasında uluslararası sistemde neo-liberalizmin yükselişe geçmesi önemli olmuştur. 1980’li yıllarda Türkiye’nin içinde bulunduğu kutbun lideri Amerika’daki Ronald Reagan’ın başkanlığının ve diğer önemli bir uluslararası aktör olan İngiltere’deki Margaret Thatcher hükümetlerinin, devletin rolünün küçültüleceği ekonomik liberalizm politikalarını savunmaları; bu anlayışın yaygınlaşmasında ve Türkiye’yi etkilemesinde önemli olmuştur. Özel sektörün iyi, devletin müdahaleciliğinin kötü olduğunu belirtmek için Reagan’ın söylediği “Hükümet çözüm değil, sorundur” sözü, bu dönemde yükselişte olan anlayışı ifade etmektedir.<span class="dip"><a class="_idFootnoteLink" href="#footnote-225-305" id="footnote-225-305-backlink">305</a></span> Finansal küreselleşmenin çok daha gerilere giden tarihsel kökleri olsa da 1980’ler, finansal küreselleşmenin hızlanma yıllarıdır; Manuel Castells bu hızlanma sürecinin başlangıcı olarak –sembolik bir olay olarak– 27 Ekim 1987 tarihinde Londra’da, sermaye ve borsanın devlet tarafından düzenlenmesine son verilmesini kabul edebileceğimizi belirtir.<span class="dip"><a class="_idFootnoteLink" href="#footnote-225-306" id="footnote-225-306-backlink">306</a></span>  </p>
			<p class="paragraf ParaOverride-6">Neo-liberalist yaklaşıma göre küreselleşen dünyada, devletin aktif rol oynadığı, ithal ikameci ve baskıcı finans politikalarıyla başarılı bir şekilde gelişme sağlanamaz. Devlet müdahalesine özel önem atfeden, daha önceden etkin olan Keynesçi iktisat felsefesine karşı neo-liberalizme göre devlet müdahalesi bütün iktisadi kötülüklerin ve çözümsüzlüklerin kaynağıdır. Ortodoks neo-liberaller bireyciliğe, piyasa liberalizmine, dışa göre yapılanmaya ve devletin rolünü azaltmaya yönelik bir kalkınma stratejisini savundular.<span class="dip"><a class="_idFootnoteLink" href="#footnote-225-307" id="footnote-225-307-backlink">307</a></span> Neo-liberalizm ile uluslararası ekonomi politikası olarak devletin ekonomideki rolünün azaldığı, ticari liberalizasyonun sağlandığı, özelleştirmenin arttığı, kamu harcamalarının düşürüldüğü ve kurlar üzerinde denetimin azaldığı bir yapı önerildi. Neo-liberal ortodoksiye göre bu yapı, “kamu menfaati” için müdahalelerde bulunan, milli kalkınma modelleri savunan bir devlet anlayışından vazgeçilerek oluşturulabilirdi. Bu yaklaşıma göre siyasetçilerin ve bürokratların, menfaatlerini artırma çabalarında, devletin müdahaleciliğini ve ekonomideki rolünü kullanmaları tehlikesi mevcuttu. Siyasetçilere ve ekonomik müdahaleciliğe bu karamsar yaklaşım, toplumun menfaatinin ve ekonomik büyümenin devleti küçültmekle, politikacıların ve bürokratların elindeki “gereksiz gücü” azaltmakla gerçekleştirilebileceğinin savunulmasına yol açtı.<span class="dip"><a class="_idFootnoteLink" href="#footnote-225-308" id="footnote-225-308-backlink">308</a></span>  </p>
			<p class="sol" xml:lang="en-GB">3. Türkiye’de Neo-Liberal Fikirlerin Yükselmesi ve Küreselleşme Sürecinin Hızlanması  </p>
			<p class="paragraf ParaOverride-6">Uluslararası arenada neo-liberal fikirlerin yükselmesinin ve IMF, Dünya Bankası gibi bu fikirleri hayata geçiren somut kurumların yanında, Türkiye Cumhuriyeti’nin 1980’li yıllarına damgasını vuran Turgut Özal’ın ve partisi ANAP’ın, bu politikaları Türkiye’de uygulamış olması da konumuz açısından önemlidir. Liberalleşme ve özelleştirme ile ilgili söylem –rakamsal olarak, Türkiye ölçeğinde, Özal’lı yıllardaki özelleştirme çok yüksek olmasa da– Özal döneminde geniş bir taraftar kitlesi buldu.<span class="dip"><a class="_idFootnoteLink" href="#footnote-225-309" id="footnote-225-309-backlink">309</a></span> Fakat 1980’li yıllara kadar Türkiye’ye gelen toplam yabancı sermaye yatırımının sadece 228 milyon USD civarında olduğunu hatırlarsak, Özal’la başlayan dönüşümün ne kadar önemli olduğunu anlarız.<span class="dip"><a class="_idFootnoteLink" href="#footnote-225-310" id="footnote-225-310-backlink">310</a></span> Yabancı sermaye, ekonomik bağımlılığı –küreselleşmeyi– artırırken, bunun yanında kültür taşıyıcısı fonksiyonu da unutulmamalıdır.<span class="dip"><a class="_idFootnoteLink" href="#footnote-225-311" id="footnote-225-311-backlink">311</a></span>  </p>
			<p class="paragraf ParaOverride-6">Özal’ın sıra dışı kariyeri ve portresi, etkinliğinin önemli unsurları oldu. Özal, Dünya Bankası gibi önemli bir uluslararası kurumda, DPT gibi önemli bir devlet kurumunda ve Sabancı Holding gibi önemli bir özel şirkette çalışarak iktisatla ilgili farklı faaliyet alanlarının içinde bulunmuştu. Ayrıca hem Erbakan’ın partisinden aday olarak hem de Demirel’le beraber çalışarak siyasette –Türk sağının içinde– tecrübe sahibiydi. Aileden gelen dindarlığı ve İslami kesime yakınlığıyla İslami kesimden de destek aldı.<span class="dip"><a class="_idFootnoteLink" href="#footnote-225-312" id="footnote-225-312-backlink">312</a></span> Özal, Kemalist merkezin ötekisi “İslami kesimler”in sempatisini kazanırken aynı zamanda savunduğu ekonomi politikalarıyla Kemalist projeyle en uyumlu şekilde habituslara sahip TÜSİAD’ın elit kesiminin desteğini de kazanmayı becerebildi. Siyasi doktrinler yerine piyasa ekonomisiyle ilgili söylemlerin ön plana çıkmasında, devrimci aktörler yerine “homo economicus”un yüceltilmesinde, en önemli birey aktör Özal olmuştur denilebilir.<span class="dip"><a class="_idFootnoteLink" href="#footnote-225-313" id="footnote-225-313-backlink">313</a></span>  </p>
			<p class="paragraf ParaOverride-6">Türkiye’nin ekonomik küreselleşmesinin önemli bir göstergesi olan ihracat ve ithalat rakamları, 1980’ler ve sonrasındaki dönemde doğrusala yakın artış göstermiştir. İthal edilen malların küresel kültürü taşıması, ihraç edilen mallarda genelde Avrupa standartlarına uyulmaya çalışılması ve Avrupai zevk ile ihtiyaçların, üretimi belirleyen önemli unsurlar olması (dış ticaretin en yüksek bölümü Avrupa ülkeleriyledir); ihracat ve ithalat oranlarının artışıyla ilgili istatistikleri, aynı zamanda, ekonomik bu faaliyetle bağlantılı bir şekilde kültürel küreselleşmenin nasıl gerçekleştiğinin bir boyutunu ifade eden göstergelere de dönüştürmektedir.<span class="dip"><a class="_idFootnoteLink" href="#footnote-225-314" id="footnote-225-314-backlink">314</a></span>  </p>
			<p class="sol" xml:lang="en-GB">4. Neo-Liberal Ekonomi Politikaları ve Küreselleşme Sürecinde İslami Kesimin Gücünü Artırması  </p>
			<p class="paragraf ParaOverride-6">Siyaset, ekonomi yoluyla, toplumdaki çeşitli kesimlerin bağımsızlaşmasının önünü açtıkça; toplumun sermayeyi kontrol eden kesimlerinin yönelimlerinin merkezin/siyasetin nasıl olacağının belirlenmesinde önemleri artmıştır. Türkiye neo-liberal politikalarla dünya ekonomik sistemiyle bütünleştikçe (küreselleşme süreci hızlandıkça) ve devletçilik politikalarından vazgeçildikçe, merkezin ekonomi üzerindeki hâkimiyeti azaldı; bu ise gücü azalan merkezin, patrimonyal sistemdeki babalık vazifesinin önemli ölçüde değişmesi demekti. Turgut Özal’ın, İzmir Ticaret Odası’ndaki –başka yerlerde de tekrarladığı– şu sözü de devletin patrimonyal rolünde değişme yaşanması gerektiğine dair o dönemin anlayışını ifade etmektedir: “Modern bir ülkede artık devlet, baba olarak görülmüyor. Bu iş geçmiştir. Çünkü baba olarak gördüğünüz zaman benim bir tabirim var, eline bir gün sopayı alır sizi döver; bir şey diyemezsiniz.”<span class="dip"><a class="_idFootnoteLink" href="#footnote-225-315" id="footnote-225-315-backlink">315</a></span>  </p>
			<p class="paragraf ParaOverride-6">Patrimonyal yapısında farklılaşma olan merkezin, yukarıdan-aşağı değiştirme gücünde de azalma oldu ve toplumdaki değişimin temel yönünün aşağıdan-yukarı olduğu süreçlere geçilmesinde, merkezin ekonomide değişen rolünün etkisi oldu. Bu kitabın odak konusu olan İslami kesimin gücünü artırmasında, merkez-çevre ilişkilerindeki bu değişimin; merkezin yukarıdan-aşağı belirleme kabiliyetinin azalmasının önemi büyüktür. Merkezden bağımsız olarak gelişen birçok toplumsal hareketin gücünün önemli bir boyutunun ekonomiyle ilgili olduğunu hatırlayalım. Osmanlı ve Cumhuriyet’in ilk dönemlerindeki gibi ekonomik bir yapıda, çevrede önemli bir sermaye birikimi oluşması mümkün değildi; mümkün olsaydı bile, merkezin denetimindeki bu sermayenin merkezce istenmeyen bir eyleminin gerçekleşmesi durumunda, merkez bu hareketin elindeki sermaye gücünü rahatlıkla etkisizleştirebilirdi. Türkiye’deki İslami kesimle ilgili yeni olgular ancak Türkiye’nin değişen siyasi, sosyal ve ekonomik yapısı göz önünde bulundurularak gereğince anlaşılabilir.  </p>
			<p class="paragraf ParaOverride-6">Merkezin ekonomi üzerindeki denetimi azalınca, İslami kesimden gruplar sadece yeni zengin kesimden destekçi sempatizanlar/taraftarlar bularak değil; doğrudan holdingler, finans kurumları ve şirketler kurarak da piyasa ekonomisinin nimetlerinden yararlanma yoluna gittiler.<span class="dip"><a class="_idFootnoteLink" href="#footnote-225-316" id="footnote-225-316-backlink">316</a></span> Örneğin Işıkçılar olarak bilinen grup İhlas Holding, İhlas Finans, İhlas İnşaat gibi birçok şirketi ve Türkiye Gazetesi, TGRT gibi medya kuruluşlarını kurdu.<span class="dip"><a class="_idFootnoteLink" href="#footnote-225-317" id="footnote-225-317-backlink">317</a></span> Kısa sürede büyük ticari ve sanayi hamleleri yapan Anadolu Kaplanları da kendilerine özgü İslami yorumları ve modernleşmeyle geleneğin izlerini taşıyan “karışım kimlikleri” ile yeni oluşan siyasi, sosyal ve ekonomik yapıda İslami kesimin gücünü artırmasının araçları oldular.<span class="dip"><a class="_idFootnoteLink" href="#footnote-225-318" id="footnote-225-318-backlink">318</a></span> İhlas Finans dışındaki İslami kesimin bankacılığa alternatif diğer finans kuruluşları da kayda değer bir sermayeyi toplamayı başardılar.<span class="dip"><a class="_idFootnoteLink" href="#footnote-225-319" id="footnote-225-319-backlink">319</a></span> İslami kesimden sayıları gittikçe çoğalan burjuvazi, serbest piyasa kapitalizminin “erdemleri”ni şiddetli bir şekilde savunan MÜSİAD gibi (1990 yılında kuruldu) kendi işadamı derneklerini de kurdu. Bu derneğin üyelerinin şirketlerinin büyük kısmının 1983’ten sonra kurulmuş olması, merkezin yoğun kontrolü ve sivil toplumun zayıf olduğu 1950’lerden önce sadece 27 üyenin şirketinin kurulmuş olması;<span class="dip"><a class="_idFootnoteLink" href="#footnote-225-320" id="footnote-225-320-backlink">320</a></span> devletin ekonomideki rolü ve denetimi azaldıkça İslami kesimin önünün açıldığına dair analizlerimi teyit eden bir veridir. 1980’lerden sonra küreselleşme sürecinin ve Türkiye’deki serbestleşen ekonominin sunduğu imkânlarla büyüme gösteren küçük ve orta büyüklükte işletmeler (MÜSİAD’ın üyelerinin önemli bir kısmını da bunların sahipleri oluşturmuştur), İslami kesimin gücünü artırmasında ve İslami söylemi kullanan partilerin yükselişe geçmesinde önemli bir yere sahiptirler.<span class="dip"><a class="_idFootnoteLink" href="#footnote-225-321" id="footnote-225-321-backlink">321</a></span>  </p>
			<p class="paragraf ParaOverride-6">Ekonomik olarak güç artırma, beraberinde Kemalist ideolojiden bağımsızlaşmayı da getirdi. İslami kesim, kontrol ettiği ekonomik aktivite aracılığıyla alternatif eğitim kurumları (ideolojik aygıtlar) kurmak, öğrencilere burs vermek, taraftarlarını istihdam etmek, medya kuruluşları kurmak ve benzer araçlar suretiyle gücünü artırdı. Hatta ekonomik sermayenin, siyasi partilerin iktidara gelmesi gibi süreçlerdeki önemini düşünürsek; merkezden bağımsızlaşan İslami sermayenin, merkezin yeniden düzenlenmesi sürecindeki önemini görebiliriz. Birçok kişinin “siyasal İslamcı” olarak nitelediği AK Parti’nin (AK Partilililer bu tanımlama yerine “muhafazakâr demokrat” tanımını kullandılar) iktidarının sebeplerinden bir tanesi, kendisini iktidara taşıyacak bir sermaye tabanı bulmasıdır. İktidar olabilecek şekilde organize olacak yeni bir partinin kurulması ve propagandasının yapılması güçlü bir sermaye tabanı gerektirmektedir.  </p>
			<p class="paragraf ParaOverride-6">Tüm bu analizler, neden çıkışından itibaren AK Parti iktidarının küreselleşmeci ve piyasa ekonomisine yakın ekonomi politikaları benimsediğinin sebeplerinin önemli bir kısmını açıklar. Piyasa ekonomisi, İslami kesimin etkili grupları için Kemalist ideolojiden bağımsızlaşma ve yeni fırsat alanları bulma anlamına gelmiştir. Bu grupların önemli bir kısmı, hem oylarıyla hem etki alanlarındaki kitleleri –sahip oldukları medya gibi araçları da kullanarak– AK Parti’ye yönlendirerek hem de sermaye desteğiyle AK Parti’nin iktidara taşınmasına katkıda bulunmuşlardır. AK Parti, liberalizm ile muhafazakârlığın sentezini yapmaya çalışmıştır; piyasa ekonomisiyle beraber sivil toplumu güçlendirmeye çalıştığı gibi sosyal yardımlaşma politikalarında devleti araç olarak da kullanma yoluna gitmiştir.<span class="dip"><a class="_idFootnoteLink" href="#footnote-225-322" id="footnote-225-322-backlink">322</a></span> Sonuçta AK Parti özelleştirme gibi alanlardaki politikalarıyla liberal politikalara uygun icraatlar gerçekleştirmiştir, fakat diğer yandan sosyal yardımlaşma projelerinin getirdiği avantajlardan yararlanmak isteyerek (fakirlere kömür dağıtılması veya belediyelerin ucuz fiyatla hizmet verdiği işletmeleri elinde tutması gibi) devletin sosyal yönüne vurgu yapan icraatları da olmuştur.  </p>
			<p class="paragraf ParaOverride-6">Kendi dönemlerindeki iktidara alternatif olma potansiyeli taşıyan rakipleriyle (Meclis’te grupları olan CHP ve MHP) karşılaştırıldığında, AK Parti, liberalizme ve küreselleşme sürecine en pozitif yaklaşan parti olarak gözükmüştür. Bunun önemli bir nedeni Türkiye’deki İslami kesimin küreselleşmeyle gelişen şartlardan istifade etmiş olmasıdır. Haldun Gülalp, Türkiye’deki siyasal İslam’ın küreselleşmenin oluşturduğu şartların bir sonucu olarak güçlendiğine; ekonomik refahın artmasıyla dinin toplumdaki öneminin azalacağını söyleyen modernizasyon teorisinin, Türkiye örneğinde, yanıldığına işaret etmiştir.<span class="dip"><a class="_idFootnoteLink" href="#footnote-225-323" id="footnote-225-323-backlink">323</a></span> Ziya Öniş ise AK Parti’yi “muhafazakâr küreselleşmeci” (conservative globalist) olarak nitelendirirken, Meclis’te grup kurmuş olan rakiplerini “savunmacı millici” (defensive nationalists) olarak nitelemiştir.<span class="dip"><a class="_idFootnoteLink" href="#footnote-225-324" id="footnote-225-324-backlink">324</a></span>  </p>
			<p class="paragraf ParaOverride-6">Mardin, Kemalist ideolojinin, devletin toplum üzerindeki etkisini kaybetmemek endişesiyle, liberalizmin (Mardin “burjuva ideolojisi” terimini kullanır) önemli bir unsuru olan teşebbüs hürriyetini engellediğini; fakat bunun bireyciliği engellediğini, böylelikle dinin ümmetçiliğine karşıt bir ideolojiye yol verilmeyerek, dine rakip olabilecek bir ideolojinin önünün –istenmeden– kesildiğine dikkat çekmiştir.<span class="dip"><a class="_idFootnoteLink" href="#footnote-225-325" id="footnote-225-325-backlink">325</a></span> Burada ironik olan, Mardin’in haklı şekilde dini dünya görüşünün ümmetçiliğinin yerine bireyciliğe –tevekkül yerine hırsa, ahiret yerine bugüne, dini ahlak yerine kâr odaklılığa da buna eklenmelidir– yol açacak ideoloji olarak nitelediği ekonomik liberalizmin, Türkiye’de, Kemalizm adına engellenmesine karşılık, İslami kesimin kendine yakın bulduğu isimlerce yaygınlaştırılmış olmasıdır. Özal ve Erdoğan’ın tek parti hükümetleri; uzun süreli iktidarlarındaki söylemleri, çıkardıkları yasalar ve özelleştirme gibi uygulamalarıyla bu konuda ön plana çıkmaktadırlar. İslami kesimin geniş bir bölümü, devletten bağımsızlaşmayı sağladığı ve kendilerine yeni fırsat alanları sunduğu için liberal politikaları severek kabul ettiler, fakat böylelikle kendi dünya görüşlerine rakip bir ideolojiye de bağırlarını açmış oldular. Nitekim İslami kesimde “karışım kimliklere” yol açan olgulardan biri de liberalizmle İslami değerlerin beraberce İslami kesimden bireylerin kimliklerini şekillendirmesi olmuştur. (Bu konuyu ilerleyen sayfalarda irdeleyeceğim.)  </p>
			<p class="sol" xml:lang="en-GB">5. Avrupa Birliği’ne Entegrasyon ve Sivil Toplumun Artan Gücü  </p>
			<p class="paragraf ParaOverride-6">Küreselleşme ekonomik, siyasi ve kültürel boyutları olan bir süreçtir; küreselleşmenin bu üç yönü ise birbirlerinden bağımsız değil, birbirleriyle ilişkilidir. Türkiye’nin Amerika’nın başında olduğu kutupta ve NATO’da yer alması ile ilgili siyasi kararıyla küreselleşme sürecini hızlandıran neo-liberal ekonomik politikalarının benimsenmesi ilişkili olduğu gibi benimsenen bu ekonomi politikalarıyla yeni tüketim alışkanlıklarının ve değerlerin oluştuğu bir kültürel yapının oluşması da ilişkilidir. İthal edilen yeni bilgisayar oyunları veya McDonald’s veya Starbucks gibi markalar sadece yeni ekonomik metalar değil aynı zamanda küreselleşen dünyadaki birçok farklı ülkenin farklı vatandaşının Türkiyeli birçok vatandaşla paylaştığı ortak küresel kültür ürünleridir.  </p>
			<p class="paragraf ParaOverride-6">Türkiye’nin ekonomik ve kültürel küreselleşme sürecini hızlandırmasının yanında, İslami kesimin merkezden bağımsızlaşması sonucunu doğuran kritik bir siyasi karar ise AB ile bütünleşme süreci olmuştur. Dünyanın bütününü etkileyecek küresel bir aktör olma güç ve kapasitesine sahip olmayan Türkiye, küresel önemli güçlerin çatışma alanı olan bir coğrafyada bulunması gibi sebeplerin de etkisiyle uluslararası sistemde müttefik arayışında olmuştur. İki kutuplu sistemin sürdüğü 1990’lı yıllara kadar bu müttefik birçok Avrupa devletinin ve ABD’nin içinde olduğu Batı blokuydu. Diğer kutbun lideri SSCB’nin komünist ideolojiden vazgeçmesi ve bu bloğun 1990’ların başında çözülmesinden sonra uluslararası sistem, hiyerarşik ve çok merkezli bir özellik göstermeye başlamıştır. Bir yandan uluslararası sistemde küreselleşme yaşanırken diğer yandan bölgesel örgütlenme biçiminde rekabet eden alt-sistemler oluşmuştur.<span class="dip"><a class="_idFootnoteLink" href="#footnote-225-326" id="footnote-225-326-backlink">326</a></span> Bu yeni oluşan sistemde Türkiye’nin, güvenlik politikaları açısından ABD’nin lideri olduğu –AB ülkelerinin çoğunun da içinde yer aldığı– NATO yapılanmasında yer almaya devam etmesi temel bir siyaset olmakla beraber; ekonomik bağımlılıkta ve demokratikleşmeyle ilgili süreçlerin gelişiminde –önceden de var olan– AB ile bütünleşme yolundaki siyasi iradenin devam ettirilmesi en temel belirleyici unsurlardan biri olmuştur.<span class="dip"><a class="_idFootnoteLink" href="#footnote-225-327" id="footnote-225-327-backlink">327</a></span>  </p>
			<p class="paragraf ParaOverride-6">Türkiye’nin AB ile ilişkileri, Yunanistan’ın ortaklık başvurusu yaptığı 1959 yılında, hemen Yunanistan’ın ardından –iki hafta sonra– ortaklık başvurusu yapmasına kadar gider. Bundan sonra darbelerle sürecin kesintiye uğraması, 1963 Ankara Antlaşması ile ortaklık antlaşması imzalanması gibi ileri-geri adımlarla 1980’li yıllara kadar gelindi.<span class="dip"><a class="_idFootnoteLink" href="#footnote-225-328" id="footnote-225-328-backlink">328</a></span> 1987’de AT’ye<span class="dip"><a class="_idFootnoteLink" href="#footnote-225-329" id="footnote-225-329-backlink">329</a></span> tam üyelik başvurusunun sunulması ve 1989’da –tarih verilmeden– Türkiye’nin üye olmasının mümkün olduğunun, yerine getirmesi gerekli politik ve ekonomik şartlarla beraber beyan edilmesi önemli dönemeçlerdir.<span class="dip"><a class="_idFootnoteLink" href="#footnote-225-330" id="footnote-225-330-backlink">330</a></span> Zaten Özal’la uygulanan ve popülerleşen özelleştirmeci, gümrükleri indirmeye ve devletin ekonomideki rolünü küçültmeye yönelik politikalar, AB’ye tam üyelik için gerekli çabanın gösterilmesi doğrultusundaki siyasi kararla daha da güç kazandı. AB’ye girme yönündeki siyasi irade ve Türkiye’nin ekonomik şartları yerine getirip getirmediğiyle ilgili kontroller, merkezin ekonomi üzerindeki kontrolünün azalmasıyla ilgili sürecin siyasi güvencesi oldu. 1 Ocak 1996’da yürürlüğe giren gümrük birliğiyle, Türkiye ekonomisinin Avrupa Birliği ile bütünleşme sürecinde önemli bir adım atılmış oldu.<span class="dip"><a class="_idFootnoteLink" href="#footnote-225-331" id="footnote-225-331-backlink">331</a></span>  </p>
			<p class="paragraf ParaOverride-6">Avrupa Birliği süreci Türkiye’deki sivil toplumun –ekonomi dışında da– gücünü artırmasında önemli bir siyasi karar olmuştur. Göle, 1980 öncesine “tek aktör patolojisi”nin, yani tekçi ideolojilerin ve birbirlerini dışlayan aktörlerin hâkim olduğunu söyler. Göle, 1980’lerden itibaren başlayan süreçle devlet-toplum-Batı üçlü ilişkisinin değiştiğini, değişimin dinamiğinin devlet ve seçkinlerden topluma kaydığını söyler.<span class="dip"><a class="_idFootnoteLink" href="#footnote-225-332" id="footnote-225-332-backlink">332</a></span> Topluma doğru bu güç kayışının arkasındaki en önemli unsurlardan biriyse; Avrupa Birliği’nin sadece ekonomiyle değil, aynı zamanda demokratikleşmeyle ilgili kriterler koyması ve sivil toplumun güç kazanmasına yönelik sürecin Avrupa tarzı bir demokrasinin önemli bir unsuru olmasıdır. Aslında 1980’ler ve sonrasındaki hiçbir iktidar; politik liberalizme ve sivil toplum kuruluşlarının güç kazanmasına, ekonomik liberalizme gösterdiği ölçüde istekli bir yaklaşım sergilemedi. (İktidarların kendilerine muhalif sivil toplum kuruluşlarıyla ilişkilerinden bu anlaşılmaktadır. Her iktidarın sivil toplum kuruluşlarını “bizden” ve “öteki” olarak değerlendirip, sivil toplum kuruluşlarını salt demokratik ilkeler çerçevesinde değerlendirmediği gözlenmiştir.) “Ekonomik liberalleşme” toplumun zenginleşmesinin, toplumun zenginleşmesi ise iktidarın sürekliliğinin şartı olarak algılandığı için yüksek oranda bir destek buldu, fakat sivil toplum kuruluşlarının güç kazanması, sadece yandaşların değil, aynı zamanda iktidara karşı muhalefetin güçlendirilmesi anlamını da taşıdığı için iktidarlarca şüpheyle karşılandı. Bu yüzden, AB sürecinin getirdiği yasal düzenlemelerin ve bu süreçte Türkiye’nin izlenmesinin, ekonomik liberalizmden belki de daha çok politik liberalizme hizmet ettiği söylenebilir. İslami kesim, 1990’lı yıllardan önce “komünizm tehlikesi”ne karşı “toplumun çimentosu” olan İslami değerleri savunarak uluslararası sistemdeki iki kutuplu sistemden istifade etmiştir; 1990’larda “komünizm tehlikesi” ortadan kalkınca ise küreselleşme sürecinde Türkiye’nin belki de en önemli siyasi projesi olan Avrupa Birliği ile entegrasyon sürecinin gereği olan demokratik ve sivil toplumu güçlendirici yapı yönünde yapılan girişimlerden istifade etmiştir. Özellikle ordunun darbe yapmadan siyasete müdahale ettiği, birçok kişinin “postmodern darbe” olarak nitelediği 28 Şubat –1997– sürecinde, İslami kesim için zor bir dönem yaşandığında; AB süreciyle desteklenen demokrasiyi ve sivil toplum kuruluşlarını koruyan demokratik hakların önemi, İslami kesim tarafından daha iyi anlaşılmıştır. 28 Şubat sürecinden sonraki dönemde kurulan AK Parti’nin, AB’ye girme sürecini –bu sürecin, AK Parti ideolojisi açısından muhtemel sorunlar teşkil edebilecek olmasına rağmen– devam ettirmesinin sebeplerinden birisi de budur.  </p>
			<p class="paragraf ParaOverride-6">AB’ye entegrasyon yolunda Türkiye siyasetçilerinin gösterdiği irade ve bu süreçte yapılan yasal düzenlemeler ile zihniyet değişikliği, küreselleşen değerler ve yükselen neo-liberalizmin etkileriyle –ki tüm bunlar birbirleriyle ilişkilidir– birleşince 1980’lerden sonra sivil toplum kuruluşları –önceki dönemlere nazaran– güçlerini hayli artırdı ve çeşitlendi. İş adamları, farklı ideolojiler, menfaat grupları devletin merkezinden bağımsızlaşabildikleri oranda sivil toplum örgütlenmesi daha da güçlenmekte ve yaygınlaşmaktadır.<span class="dip"><a class="_idFootnoteLink" href="#footnote-225-333" id="footnote-225-333-backlink">333</a></span> Vakıflar, dernekler, mesleki örgütlenmeler, tartışma grupları, dergiler veya yayınevleri şeklinde kendini gösteren sivil toplum kuruluşları; İslami ideoloji çerçevesinde yapılandıkları gibi Atatürkçü derneklerle Kemalist milliyetçiliği, Rotaryenler gibi derneklerle “evrensel-aydınlanmacı” değerleri, feminist hareketlerle siyasi partiler dışı/üstü söylemi seslendirmektedirler. Sonuçta sivil toplum kuruluşlarının gücünün artması İslami kesim(ler)e karşı rakip ideolojilerin daha ziyade merkezde olduğu dönemlerden, sivil toplumda örgütlendiği dönemlere geçişi de ifade etmektedir. Bunun önemli bir kaynağının, daha önce görüldüğü gibi, Cumhuriyet merkezinin ideolojik aygıtlarıyla 1920’lerden beri yaptığı etkinin; sivil toplumda seküler, modernist, pozitivist değerleri benimsemiş bir kitle oluşturması ve bu kitlenin uygun ortamda merkezden bağımsız hareket etmeye başlaması olduğunu söyleyebilirim. Artık İslami ideoloji merkezde temsil edilmeye başlarken diğer yandan alternatif ideolojiler çevrede örgütlenmekte ve merkez-çevre ayrılığı kaybolmakta; rekabet hem merkezin hem de çevrenin içinde gözlenmektedir.  </p>
			<p class="paragraf ParaOverride-6">Tüm bunlarla beraber sivil toplum kuruluşlarının gücünün artmasından en çok istifade eden kesimin İslami kesim olduğu da tespit edilmelidir. İslami kesimin içinde etkin olan gruplar, zaten toplum kesiminde geniş bir taraftar kitlesine, İslami dünya görüşünden kaynaklanan bağlayıcılığa, aktivasyon enerjisinin gücüne ve ekonomik sermayeye sahiptiler. Sivil toplum kuruluşlarının önü açıldıkça, bu gruplar, illegal görüntülerini (1991’de kaldırılmadan önce beş partinin kapatılmasına ve birçok kişinin hapse girmesine sebep olan 163. maddeye,<span class="dip"><a class="_idFootnoteLink" href="#footnote-225-334" id="footnote-225-334-backlink">334</a></span> tekkeler, zaviyeler ve toplantıyla ilgili yasalar gibi düzenlemelere ters düştüklerinden dolayı) legal bir görüntüye çevirecek, güçlerini artırmalarında ve kurumsal kimliklerini sağlamlaştırmalarında aracı olacak resmi kuruluşlar olan vakıflar ile dernekler gibi kurumlar kurma yoluna gittiler. 1979 yılında Türkiye’deki dini vakıf sayısı 200’den az iken bu sayı 1987 yılında 1258’e, 1996’da 4500 kadara çıkmış<span class="dip"><a class="_idFootnoteLink" href="#footnote-225-335" id="footnote-225-335-backlink">335</a></span> ve bu tarihten günümüze çok daha fazla artmıştır. Özal dönemi liberalleşmesiyle 1980’lerde önü açılan derneklerin sayısı, “komünizm tehlikesi” yüzünden derneklere şüpheli bakışın, bu “tehlike”nin 1990’ların başına gelindiğinde ortadan kalkmasıyla daha da arttı. 1995 yılına gelindiğinde sırf dini derneklerin sayısı 14.743’tü; günümüzde bu sayı da çok daha yüksek noktalara erişmiştir.<span class="dip"><a class="_idFootnoteLink" href="#footnote-225-336" id="footnote-225-336-backlink">336</a></span> Bu vakıflar ve dernekler, “İslami” bilinç ve kimlik inşasının ortamları oldular; böylece modern demokrasinin sivil toplum kuruluşlarına güç kazandıran ilkeleri, Türkiye’deki İslami hareketlerin güç kazanmasının ve sistemin içinde kurucu ideolojiye muhalefetin güçlenmesinin aracı oldu.  </p>
			<p class="sol" xml:lang="en-GB">6. İslami Kesimin Aşağıdan-Yukarı Etkileme Gücünü Kazanması/Artırması ve Türkiye’deki İslam’la İlgili Yanlış Bir Algının Düzeltilmesi  </p>
			<p class="paragraf ParaOverride-6">Mardin –daha önce değinildiği gibi– Osmanlı’da, tarikatlar gibi dini kurumların, halkın maddi-manevi ihtiyaçlarını karşılayarak, sivil toplum kurumlarının vazifelerini kısmen karşıladıklarına, fakat Batı’da olduğu gibi merkezle halk arasında aracılık eden bir ara tabaka vazifesini –Montesquieu’nun sivil toplum tanımına karşılık gelen– göremediklerine dikkat çekmiştir.<span class="dip"><a class="_idFootnoteLink" href="#footnote-225-337" id="footnote-225-337-backlink">337</a></span> 1946 ile başlayan ve 1980’lerde hızlanan süreçle ise İslami kesimin cemaatleri ve tarikatları gibi grupları, bu kesimin isteklerini merkeze ileterek merkezin politikalarını etkileyebilecek güce kavuştular. Sonuçta İslami kesimin örgütlenmeleri, Batılı anlamda sivil toplumun fonksiyonlarını karşıladıkça sistemin içinde daha çok güç odakları oldular. Batı’da doğrusal bir tarzda sivil toplumun gücünü artırmasıyla paralel olarak ilerleyen sekülerleşmeye karşı Türkiye’de, Batılı anlamda kurumların kurulduğu Cumhuriyet’in başlangıcında, İslam’ın devletin ideolojisinden çıkartılmasıyla İslami kesim güç kaybetti, kurumların Batılı tarza daha çok yakınlaştırılmasıyla ise İslami kesim güç artırımına geçti. Sonuçta Türkiye’deki modernleşme ve küreselleşme süreçleriyle İslami kesimin güç kaybetme ve artırma grafiği paralel değildir; bu süreç Batı’dakinden farklıdır. Modernleşme sürecini evrensel görenler, yani Batı’daki sürecin her yerde aynı şekilde olacağını bekleyenler; Gadamerci şekilde ifade etmek gerekirse bu “engelleyici önyargı”ya sahip olanlar; Poppercı şekilde ifade etmek gerekirse “tarihsici” anlayışla evrensel tarih yasalarının varlığına inananlar; Türkiye’nin sosyal-siyasi yapısının, sivil toplumun gücünün artmasıyla Batı’ya benzedikçe, İslami kesimin gücünü artıracağını göremediler. Aslında bu durum Batı’daki süreçlerden farklı olarak İslam ülkelerinin birçoğunda olan demokrasi ve sekülerleşme arasındaki paradoksla ilgilidir.  </p>
			<p class="paragraf ParaOverride-6">Tam da bu noktada, kendileriyle benzer şekilde “yukarıdan-aşağı” değişimden “aşağıdan-yukarı” değişime geçildiğine dair terminolojiyi kullandığım bazı sosyal bilimcilerle farklı olduğum bir hususun –yanlış anlaşılmalardan çekinerek– altını çizmekte yarar görüyorum. Gilles Kepel 1980’lerden önce İslamcı hareketlerin siyasi iktidarı çatışarak, doğrudan ele geçirme yoluyla (Göle bu stratejiyi “devrimci İslam” ve “devletçi İslamcılık” olarak adlandırır), toplumu “yukarıdan-aşağı” düzenleme stratejisini benimsediklerini belirtir. Kepel, 1980’lerden sonra ise İslamcı hareketlerin siyasi iktidarı ele geçirmekten çok, karşı cemaatler oluşturarak, bireylerin iç dünyalarını dönüştürme yoluyla (Göle bu stratejiyi “kültürel İslam” ve “sivil İslamcılık” olarak adlandırır), kültürel boyutu ağır basan “aşağıdan-yukarı” İslamileştirme stratejisi benimsediklerini belirtir. Bu kültürel ağırlıklı yaklaşımın siyasi bir yanı da olduğu kabul edilir, fakat öncelik devleti ele geçirmek değil, bireyleri dönüştürmektir.<span class="dip"><a class="_idFootnoteLink" href="#footnote-225-338" id="footnote-225-338-backlink">338</a></span> Oysa ben, Osmanlı’da ve Türkiye Cumhuriyeti’nde siyaset ve bürokrasinin içinde olduğu merkezin toplumu belirlediği yukarıdan-aşağı dönemden 1946’dan başlayarak 1980’lerde hızlanarak aşağıdan-yukarı değişim dönemlerine geçildiğini söylüyorum. Bu söylediğim genel sosyal-siyasi tabloyu vermektedir; hiçbir şekilde bu yaklaşımımla İslami kesimin, 1980’lerden sonra, “devrimci yukarıdan-aşağı” bir stratejiden “kültürel aşağıdan-yukarı” bir stratejiye evrildiğini söylemiş olmuyorum.  </p>
			<p class="paragraf ParaOverride-6">Devleti çatışarak ele geçirmeye ve toplumu “yukarıdan-aşağı” düzenlemeye yönelik eğilim, Türkiye’deki İslami kesimin içinde hiçbir zaman ciddi bir taraftar kitlesi bul(a)mamıştır. Bu yönde eğilim gösteren örgütler olmuşsa da bunların etkisi çok sınırlı olmuştur. Bunun nedenlerini; (a) bu yaklaşımın gelenekten miras alınmaması, (b) dışarıdan ithal edilen bu yöndeki fikri üretimin Türkiye’de ciddi bir etkiye sahip olamaması ve (c) içeride etkili hiçbir grubun bu yönde bir strateji üretmemeleri ve uygulamamaları şeklinde üç maddede özetleyebilirim. Şimdi bu üç maddeyi kısaca açıklayacağım:  </p>
			<p class="sol" xml:lang="en-GB">a. “Devrimci İslam” ve Gelenek  </p>
			<p class="paragraf ParaOverride-6">Öncelikle “devrimci İslami” hareketlerin Türkiye coğrafyasında tarihsel kökü yoktur. Osmanlı’daki tarikatlar temelde bireyleri dönüştürecek bir sosyal yapıya, geleneğe ve eylem planına sahiptiler. “Nefis terbiyesi”ni merkeze alan bu tarikatlar, devleti yönetecek bir organizasyondan ve söylemden uzaktılar. Devlette etkin olmaya çalıştıkları bazı örnekler olsa da bu hiçbir zaman için sistemi devrimci bir şekilde ele geçirmek yönünde ciddi bir girişime dönüşmedi. Tarikatların söylem ve eylem planı; bir şeyhten kendi halefi olacak yeni şeyhe –eski müride– sözlü gelenekle aktarılmaktaydı. Türkiye’deki tarikat ve gruplarca aktarılan bu gelenekte ise devleti devrimci bir şekilde değiştirecek söylem ile eylem planı ve buna uygun bir örgütlenme yoktu.  </p>
			<p class="paragraf ParaOverride-6">İran’da da 1979’da yaşanan devrimin Şiilikte tarihsel bir kökeni olmadığı söylenebilir, fakat İran’da, bütün halkın etrafında toplanabileceği tek bir otorite (Humeyni) vardı. “Velayet-i fakih”<span class="dip"><a class="_idFootnoteLink" href="#footnote-225-339" id="footnote-225-339-backlink">339</a></span> teorisinin de desteğiyle Humeyni’nin yorumu ve geniş kitlelerdeki etkisi sayesinde devrim gerçekleştirildi. Oysa Osmanlı ve Türkiye’deki Ehli Sünnet yapının dini grupları açısından olaylara bakarsak; her grubun kendi liderine/şeyhine bağlı olduğu çok-merkezli toplumsal bir yapı olduğunu görürüz, mürit kazanarak güç elde etmek için birbirlerine rakip de olan bu grupların hepsi ayrı bir güç odağıydı/odağıdır, bunları merkezi bir güç etrafında toplayacak hiçbir teori/yapı yoktu(r). Tarikat geleneğiyle terbiyesinin ve tarikattaki hiyerarşik yapının bir gereği olarak, birçok tarikatın müridi, kendisini şeyhine “ölünün ölü yıkayıcısına bıraktığı” gibi bırakır ve şeyhini, yaşayan insanların en üstünü, hayatını yönlendirecek en önemli otorite olarak görür(dü). Osmanlı döneminde, merkezi tek dini otorite olan halifenin, bireyler üzerindeki etkisi de tarikatın bağlısı için şeyhinkine göre ikinci plandaydı. Üstelik Cumhuriyet başlangıcında halifelik kaldırılarak Ehli Sünnet kesim için merkezi konumu olabilecek tek dini otorite yok edilmiş oldu. (Bu kesime ise devletin kontrolündeki bir İslam anlayışını savunan Diyanet gibi kurumlarla nüfuz edilmeye çalışıldı.) Kısacası miras alınan gelenekte, ne devleti ele geçirmeye yönelik bir eylem planı ve sosyal örgütlenme biçimi ne de devleti ele geçirecek gücü etrafında toplayabilecek merkezi bir otorite vardı(r). Türkiye’deki dini grupların “çok-merkezli dağınık-güçlü” sosyal yapısını analizlerinde göz önünde bulundur(a)mayanların; bir gün Türkiye’de, İran’daki gibi bir devrimin oluşabileceğine dair yanlış kanaatler beyan ettikleri kanısındayım.  </p>
			<p class="sol" xml:lang="en-GB">b. “Devrimci İslam” ve İthal Fikirler: Mevdudi ve Seyyid Kutub  </p>
			<p class="paragraf ParaOverride-6">Sonuçta geleneğinden “devrimci İslam” yönünde bir sosyal yapılanma, söylem ve eylem planı devralmayan İslami kesimin; devleti devrimci bir şekilde değiştirmeye kalkacaksa, gerekli olanları, Cumhuriyet döneminde bir yerden ithal etmesi veya kendisinin üretmesi gerekliydi. Aslında Mevdudi ve ondan etkilenen –fikirleri hapis döneminde sertleşen– Seyyid Kutub’la dışarıdan gelen bir etki olmuştur.<span class="dip"><a class="_idFootnoteLink" href="#footnote-225-340" id="footnote-225-340-backlink">340</a></span> Kutub’a göre demokrasi İslam’la uzlaşması mümkün olmayan yabancı bir ideolojidir; fikirleriyle o, İslam’ın <span class="CharOverride-6">beyat</span> ve <span class="CharOverride-6">şûra </span>kavramlarıyla demokrasi arasında olumlu ilişki kuran İslami kesimden düşünürlerden, örneğin Kutub’dan önce Mısır’da yaşamış etkin bir düşünür olan –birinci bölümde değinilen– Abduh’tan ayrılır.<span class="dip"><a class="_idFootnoteLink" href="#footnote-225-341" id="footnote-225-341-backlink">341</a></span> Kutub, Abduh’u, dini anlayışta akılcılığa yaptığı vurgu sebebiyle eleştirmiştir.<span class="dip"><a class="_idFootnoteLink" href="#footnote-225-342" id="footnote-225-342-backlink">342</a></span> Kutub, savaş anlamına gelen “cihat”ın, ancak karşı tarafın saldırıyı başlatması sonucu meşru olabileceğini savunan din bilginlerini eleştirmiş; Müslümanları kendilerinden olmayanlara –hem yabancı düşmana hem “Müslüman görüntüsündeki” idarecilere– karşı bir savaşın içinde oldukları ruh halini aşılamış ve “devrimci İslam” olarak nitelenen zihniyeti yaygınlaştırmıştır. Bu yaklaşım, toplum seviyesinde yüz yüze görüşerek ve yayınlar yaparak İslam’ı yaymaya çalışan bir strateji benimseyen ve bunu daha sonraki bir devrimin basamağı olarak da görmeyen/sunmayan cemaatlerin, örneğin Said Nursi’nin yaklaşımlarından tamamen farklıdır. (Nitekim Kutub’un sempatizanları Nurcu grupları toplumu pasifize etmekle suçlamışlardır.) Kutub, ünlü eseri <span class="CharOverride-6">Fizilâl-il Kur’an</span>’da<span class="CharOverride-6"> </span>(Kuran’ın Gölgesi’nde) şöyle demektedir:  </p>
			<p class="paragraf ParaOverride-6">Adlarından başka bir şeyleri Müslüman olmayan, İslam’ı dış görünüşüyle anlayan, yabancı fikirlerin aklen ve ruhen tesiri altında kalanlar İslam’ın güya savunmak için cihad ettiğini, cihadın bir müdafaa harbi olduğunu ileri sürerler. İslam’daki cihadı gerçek manasından çıkarmakla güya İslam’a iyilik yaptıklarını sanıyorlar.<span class="dip"><a class="_idFootnoteLink" href="#footnote-225-343" id="footnote-225-343-backlink">343</a></span>  </p>
			<p class="paragraf ParaOverride-6">Mevdudi ve Kutub’un eserleri bir dönem Türkiye’sinde büyük yankılar uyandırmışsa da, bu etki hiçbir zaman için Nurculuk ve Süleymancılık gibi Türkiye çapında yaygın-organize bir taraftar kitlesine dönüşmemiştir. Bu düşünürlerin tercüme edilen kitaplarını okuyanlar da etkili, devrimle iktidarı ele geçirip “yukarıdan-aşağı” düzenleme yapacak bir organizasyon kur(a)mamışlardır. Türkiye’de, Seyyid Kutub’un ünlü Kuran tefsiri <span class="CharOverride-6">Fizilâl-il Kur’an </span>gibi eserleri birçok kişinin zihninde önemli izler bırakmıştır, fakat bu birçok ciltten oluşan kalın tefsiri çok beğendiğini beyan eden kişilerin çoğu bile “cihadı” Kutub’dan farklı anlamışlardır. Örneğin bu tefsiri tercüme edenlerden biri olan Prof. Dr. Bekir Karlığa, diyalog yanlısı bir tutum benimsemiş ve devleti ele geçirmeye yönelik çizgideki hareketleri eleştiren bir ilahiyatçı/İslam felsefecisi olmuştur.<span class="dip"><a class="_idFootnoteLink" href="#footnote-225-344" id="footnote-225-344-backlink">344</a></span> Mevdudi ve ondan daha güçlü şekilde Kutub çizgisi, 20. yüzyılda modernleşmeye ve modernizme karşı modern fenomenler olarak kendilerini göstermişlerdir; Türkiye’de bu çizginin etkisi sistem için ciddi bir tehdit oluşturmamışsa da Mısır gibi ülkelerde “yukarıdan-aşağı İslamileş(tir)meyle” ilgili bu proje, Mısır’ın rejimi için önemli bir tehdit olmuştur.<span class="dip"><a class="_idFootnoteLink" href="#footnote-225-345" id="footnote-225-345-backlink">345</a></span> Kutub, İslami olmayan tüm idarelerin “cahiliye” (genelde İslam öncesi putperestleri ifade etmek için kullanılan bu deyimi Kutub; hem Batı için hem de Müslümanları yöneten İslam’dan uzak bulduğu yönetimler için kullanmıştır) olduğunu söyleyerek, bunlarla yapılan savaşın “cihad” olduğunu savunmuştur.<span class="dip"><a class="_idFootnoteLink" href="#footnote-225-346" id="footnote-225-346-backlink">346</a></span> Mısır iktidarını ve toplumdaki –kendilerini Müslüman olarak niteleyen– destekçilerini “kâfir/cahiliye” olarak niteleyen Kutub’un yaklaşımı, Mısır’ın kendini Müslüman olarak niteleyen halkı içinde “Müslümanlar” ve “kâfirler” gibi kutuplaşmalara sebep olmuştur.<span class="dip"><a class="_idFootnoteLink" href="#footnote-225-347" id="footnote-225-347-backlink">347</a></span>  </p>
			<p class="sol" xml:lang="en-GB">c. “Devrimci İslam” ve Türkiye’deki Etkin Cemaatlere Örnekler: Nurcular, Süleymancılar ve Nakşibendi-Kotku Cemaati  </p>
			<p class="paragraf ParaOverride-6">Türkiye’de ise ülke çapında etkili hiçbir İslami grup, devrimci –şiddet kullanarak– bir şekilde merkezi ele geçirerek, halkı “yukarıdan-aşağı İslamileştirme” stratejisi benimsememiş ve uygulamamıştır. Türkiye’de etkili olmuş üç grubu örnek olarak ele alarak bu görüşümü destekleyeceğim:  </p>
			<p class="_0">  </p>
			<p class="paragraf ParaOverride-6"><span class="CharOverride-1">1.Nurcular:</span> Bahsedilen grupların en yaygın ve en etkin olanı Nurcu gruplardır. Birbirinden bağımsız hareket eden Nurculuğun kollarının temel stratejisi bireyleri yüz yüze görüşerek; kitap, dergi ve gazete gibi yayınlarını okutarak Ehli Sünnet İslami görüşe ve kendi gruplarına yakınlaştırmak olmuştur.<span class="dip"><a class="_idFootnoteLink" href="#footnote-225-348" id="footnote-225-348-backlink">348</a></span> Devleti şiddet vasıtasıyla ele geçirerek, toplumu yukarıdan-aşağı İslamileştirmeyi düşünen “radikal/devrimci çözümcüler”, İslami kesimi kendi taraflarına çekerek gelişmelerini engelleyen Nurcu stratejiyi şu örnekteki gibi eleştirmişlerdir: “Nurcular... tabandan gelerek İslami bir sisteme sahip olamayacaklarını anlamayacak kadar cahiller. Önce devleti kontrol etmek ve sonra onu yukarıdan-aşağıya yaratmak zorundasınız.”<span class="dip"><a class="_idFootnoteLink" href="#footnote-225-349" id="footnote-225-349-backlink">349</a></span>  </p>
			<p class="_0">  </p>
			<p class="paragraf ParaOverride-6"><span class="CharOverride-1">2. Süleymancılar:</span> İkinci büyük grup Nakşibendi ekolünden olan ve bu ekolün diğer mensuplarına göre kendisine has özellikler ihtiva eden Süleymancılar’dır. Bunların eylem planı ise özellikle açtıkları Kuran kurslarında ders verdikleri yüz binlerce genci Ehli Sünnet İslam görüşüne ve cemaatlerine yakınlaştırmak olmuş, fakat devletin merkezini şiddet kullanarak ele geçirerek “yukarıdan-aşağı” düzenleme yapmak şeklinde bir strateji ve eylemleri gözlenmemiştir.<span class="dip"><a class="_idFootnoteLink" href="#footnote-225-350" id="footnote-225-350-backlink">350</a></span> Nurculuk ve Süleymancılık dışında bağlılarının sayısı milyonlara ulaşmış başka bir İslami grup göstermek mümkün değildir.  </p>
			<p class="_0">  </p>
			<p class="paragraf ParaOverride-6"><span class="CharOverride-1">3. Nakşibendi-Kotku Cemaati:</span> Siyasal İslam’daki etkisinin önemi sebebiyle Gümüşhanevi-Nakşibendi tarikatı da önemli bir örnektir.<span class="dip"><a class="_idFootnoteLink" href="#footnote-225-351" id="footnote-225-351-backlink">351</a></span> Bu tarikatın şeyhi Abdülaziz Bekkine’nin 1952’deki ölümünden sonra başa geçen Mehmet Zahid Kotku (1897-1980)<span class="dip"><a class="_idFootnoteLink" href="#footnote-225-352" id="footnote-225-352-backlink">352</a></span> Erbakan’ın lideri olduğu MNP ve MSP’nin kuruluşunda rol oynadı. Başbakan ve cumhurbaşkanı olmuş Turgut Özal’ın, başbakan olmuş Necmettin Erbakan’ın, Başbakan ve cumhurbaşkanı olmuş Recep Tayyip Erdoğan’ın ve daha ünlü birçok ismin bu tarikattan etkilenmesi; ayrıca İslami kesimin siyasete olduğu kadar ekonomik hayata girmesinde de bu tarikatın teşvikleri önemlidir.<span class="dip"><a class="_idFootnoteLink" href="#footnote-225-353" id="footnote-225-353-backlink">353</a></span> Bu tarikatın hedefi de toplumu “yukarıdan-aşağı şiddet kullanarak” değiştirmek olmamış, fakat Ehli Sünnet İslami görüşü vaazlarıyla, yayınlarıyla ve yüz yüze görüşerek yaygınlaştırmak ve cemaatin halkasını genişletmek olmuştur. Burada, bu tarikatın kuruluşunda rol oynadığı MNP ve MSP çizgisinin; Kepel’in, 1980’lerden önce İslam dünyasında var gördüğü, merkezi ele geçirerek “yukarıdan-aşağı” düzenleme yapmaya çalışan eğilime karşılık gelip gelmediği sorulabilir. Kepel’in “yukarıdan-aşağı” düzenleme ile kastı devrimci, şiddet kullanarak (İran’da 1979’da olduğu gibi) sistem değişikliğidir. Eğer gizli niyetlere atıf yapan bir söylemle hareket edilmez ve bu partilerin tüzelkişiliklerine ve eylemlerine bakılırsa; bu partilerin, anayasa çerçevesinde kurulmuş, sistem içerisinde demokrasinin kurallarıyla dönüşüm yapmaya çalışmış, kendi taraftarlarına sivil toplumda daha fazla güç aktarımında bulunma ve onları devletin baskısından bağımsızlaştırma hedefleri gütmüş, kurucu ideolojiye zıt bir konumda olmalarına rağmen –bu partilerin kapatılma sebebi budur– legalitelerini muhafaza etmeye ve şiddet kullanımından uzak durmaya çalışmış olan kurumlar oldukları anlaşılır.  </p>
			<p class="_0">  </p>
			<p class="paragraf ParaOverride-6">Sonuçta Türkiye Cumhuriyeti’ndeki İslami kesimin yaygın ve etkili hareketlerinin hiçbiri; Kepel ve Göle’nin “devrimci İslam” olarak gördükleri, 1980’lerden önce oldukları var sayılan hareketlere karşılık gelmemektedir. Türkiye’de, 1980’lerden hem sonra hem de önce “yukarıdan-aşağı” şiddetle devleti ele geçirmeye yönelik devrimci bir strateji benimsemiş önemli/etkili hiçbir hareket yoktur; devrimci söylemi benimsemiş gruplar ve bireyler marjinal kalmışlardır. Türkiye’deki önemli İslami hareketlerin temel stratejisi ve eylem pratiği; yüz yüze, vaazlarla ve yayınlarla bireyleri dönüştürmek yönünde gerçekleşmiştir. Bu grupların benimsedikleri temel strateji “yukarıdan-aşağı devrimci değiştirme” değil, “aşağının içinde çalışarak aşağıyı değiştirme” ve “aşağıdaki güçle yukarıyı yapılandırma” şeklinde olmuştur. Fakat bu gruplar için devletin yukarıdan-aşağı belirleyici gücünün azalması; devletin ideolojisine aykırı “aşağının içindeki faaliyetleri” devlet baskısıyla engellendiği için, önemli olmuştur. Bu gruplar, önceden bahsedilen süreçlerin sonunda, kendi dünya görüşlerine zıt devletin seküler ideolojisinden bağımsızlaşarak ve yeni fırsat alanlarının sunduğu imkânlarla holdingler, finans kuruluşları, radyolar ve televizyonlar gibi araçlara sahip olarak etkilerini ve güçlerini artırmışlar; sivil toplum kuruluşlarının, temsil ettikleri kitlenin sözcüsü olma fonksiyonunu, etkin biçimde gerçekleştirmeye başlamışlardır. “Aşağıdan-yukarı etkinin” (çevrenin de merkezi belirlediği/etkilediği) yeni oluşan siyasi, sosyal ve ekonomik ortamın belirgin bir unsuru olarak ortaya çıktığı günümüzdeki yapıda; çevrenin önemli bir unsuru olan İslami kesimin gücü, merkezin politikalarının ve yapısının belirlenmesinde ciddi derecede etkide bulunabileceği/bulunduğu bir seviyeye –devrimci ve şiddet temelli bir strateji uygulanmadan– ulaşmıştır.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-296-backlink" id="footnote-225-296">296</a>. Ziya Öniş,<span class="CharOverride-1"> Post-War Development Performance of the Turkish Economy: A Political Economy Perspective</span>, 2003. (Çevrimiçi) <span class="Köprü CharOverride-7">http://home.ku.edu.tr/~zonis/fall02/postwar.PDF</span>, s. 7, 21.03.2010. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-297-backlink" id="footnote-225-297">297</a>. Feroz Ahmad, <span class="CharOverride-1">Demokrasi Sürecinde Türkiye (1945-1980)</span>,<span class="CharOverride-1"> </span>s. 174-175.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-298-backlink" id="footnote-225-298">298</a>. <span class="CharOverride-1">Age</span>,<span class="CharOverride-1"> </span>s. 311-324.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-299-backlink" id="footnote-225-299">299</a>. Hakan Yavuz, <span class="CharOverride-1">Islamic Political Identity in Turkey</span>, Oxford, Oxford University Press, 2003, s. 75.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-300-backlink" id="footnote-225-300">300</a>. Feroz Ahmad, <span class="CharOverride-1">age</span>, s. 359;<span class="CharOverride-1"> </span>Ziya Öniş,<span class="CharOverride-1"> age</span>, s. 11. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-301-backlink" id="footnote-225-301">301</a>. Binnaz Toprak, “Civil Society in Turkey”, <span class="CharOverride-1">Civil Society in the Middle East</span>, C.II, Ed. Richard Norton, Leiden, Brill, 1996, s. 95-96.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-302-backlink" id="footnote-225-302">302</a>. Ersin Kalaycıoğlu, “1960 Sonrası Türk Politik Hayatına Bir Bakış: Demokrasi, Neo-Patrimonyalizm ve İstikrar”, <span class="CharOverride-1">Türkiye’de Politik Değişim ve Modernleşme</span>, Ed. Ersin Kalaycıoğlu ve Ali Yaşar Sarıbay, İstanbul, Alfa Basım Yayım Dağıtım, 2000, s. 390.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-303-backlink" id="footnote-225-303">303</a>. Ali Yaşar Sarıbay, <span class="CharOverride-1">Postmodernite, Sivil Toplum ve İslam</span>, s. 125.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-304-backlink" id="footnote-225-304">304</a>. Hakan Yavuz, <span class="CharOverride-1">Islamic Political Identity in Turkey</span>, s. 71.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-305-backlink" id="footnote-225-305">305</a>. Eric Hobsbawm, Reagan’ın ABD’sinde ve Thatcher’ın İngiltere’sinde, duruma göre Keynesçi yöntemlerin ve içsel ulusalcılığın da uygulandığına ve bu çelişkilerin de gözden kaçırılmaması gerektiğine dikkat çeker: <span class="Vurgu CharOverride-11">Eric Hobsbawm, </span><span class="Vurgu CharOverride-1">Kısa 20. Yüzyıl (1914-1991)</span><span class="Vurgu CharOverride-11">, Çev. Yavuz Alogan, İstanbul, Sarmal Yayıncılık, 2003, s. 497-498.</span></p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-306-backlink" id="footnote-225-306">306</a>. Manuel Castells, “Enformasyon Teknolojisi ve Küresel Kapitalizm”, <span class="CharOverride-1">Küresel Kuşatma Karşısında</span>, Ed. Mustafa Armağan, İstanbul, Ufuk Kitap, 2004, s. 143.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-307-backlink" id="footnote-225-307">307</a>. Ziya Öniş, Fikret Şenses, “Rethinking the Emerging Post-Washington Consensus: A Critical Appraisal”, <span class="CharOverride-1">Development and Change</span>, No: 32, Bahar 2005, s. 263-264.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-308-backlink" id="footnote-225-308">308</a>. <span class="CharOverride-1">Age</span>, s. 264-265.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-309-backlink" id="footnote-225-309">309</a>. James Pettifer, <span class="CharOverride-1">The Turkish Labyrinth: Atatürk and The New Islam</span>, London, Penguin Books, 1998, s. 27.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-310-backlink" id="footnote-225-310">310</a>. Neşe Algan, <span class="CharOverride-1">Dünya’da ve Türkiye’de Yabancı Sermaye Yatırımları ve Beklentiler</span>, İstanbul, YASED, 1988, s. 10.</p>
				</div>
				<div class="_idFootnote">
					<p class="dipnot ParaOverride-4" xml:lang="en-GB"><a class="_idFootnoteAnchor" href="#footnote-225-311-backlink" id="footnote-225-311">311</a>. 1980’li yıllar ve sonrasındaki yabancı sermaye girişi için bakınız: “Türkiye’de Yıllara Göre Yabancı Sermaye Yatırımları”, T.C. Başbakanlık Hazine Müsteşarlığı, (Çevrimiçi) http://www.hazine.gov.tr/irj/go/km/docs/documents/Hazine%20Web/%C4%B0statistikler/Uluslararas%C4%B1%20Do%C4%9Frudan%20Yat%C4%B1r%C4%B1m%20%C4%B0statistikleri/4875%20Say%C4%B1l%C4%B1%20Kanun’dan%20%C3%96nceki%20B%C3%BClten%20ve%20%C4%B0statistikler/T%C3%BCrkiye’de%20Y%C4%B1llara%20G%C3%B6re%20Yabanc%C4%B1%20Sermaye%20Yat%C4%B1r%C4%B1mlar%C4%B1%20(1980-2003).xls, 15.06.2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-312-backlink" id="footnote-225-312">312</a>. Hakan Yavuz, <span class="CharOverride-1">Islamic Political Identitiy in Turkey</span>, s. 75-76.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-313-backlink" id="footnote-225-313">313</a>. Nilüfer Göle, <span class="CharOverride-1">Mühendisler ve İdeoloji</span>, s. 28.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-314-backlink" id="footnote-225-314">314</a>. Bu konudaki istatistikler için bakınız: TÜİK, “Dış Ticaret İstatistikleri”, Türkiye İstatistik Kurumu, (Çevrimiçi) http://www.tuik.gov.tr/PreTablo.do?tb_id=12&amp;ust_id=4, 13.05.2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-315-backlink" id="footnote-225-315">315</a>. Coşkun Can Aktan, “Turgut Özal’ın Anayasal Demokrasi ve Anayasal İktisat Üzerine Düşünceleri”, <span class="CharOverride-1">Yeni Türkiye</span>, Eylül-Ekim 1999, s. 621.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-316-backlink" id="footnote-225-316">316</a>. Cüneyt Dinç, ‘Societal Cleavages and the Formation of the Turkish Party System since 1950’, <span class="CharOverride-1">CEU Political Science Journal</span>, Vol. 7, No: 4, 2012, s. 470.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-317-backlink" id="footnote-225-317">317</a>. Faik Bulut, <span class="CharOverride-1">Tarikat Sermayesinin Yükselişi</span>, 2. bs., Ankara, Doruk Yayınevi, s. 220-223.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-318-backlink" id="footnote-225-318">318</a>. Yasin Aktay, <span class="CharOverride-1">Türk Dininin Sosyolojik İmkânı</span>, 3. bs., İstanbul, İletişim Yayınları, s. 136-144.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-319-backlink" id="footnote-225-319">319</a>. Faik Bulut, <span class="CharOverride-1">age</span>, s. 212-216.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-320-backlink" id="footnote-225-320">320</a>. Hakan Yavuz, <span class="CharOverride-1">Modernleşen Müslümanlar</span>, s. 131-132.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-321-backlink" id="footnote-225-321">321</a>. Haldun Gülalp, “Globalization and Political Islam: The Social Bases of Turkey’s Welfare Party”, <span class="CharOverride-1">International Journal of Middle East Studies</span>, Vol. 33, No: 3, Ağustos 2001, s. 436-440.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-322-backlink" id="footnote-225-322">322</a>. E. Fuat Keyman, Ziya Öniş, “Globalization and Social Democracy in the European Periphery: Paradoxes of the Turkish Experience”, <span class="CharOverride-1">Globalizations</span>, Vol. 4, No: 2, Haziran 2007, s. 220-221.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-323-backlink" id="footnote-225-323">323</a>. Gülalp, siyasal İslam ile RP’yi kastetmektedir ama aynı analizin AK Parti için de geçerli olduğu rahatlıkla söylenebilir: Haldun Gülalp, “Globalization and Political Islam: The Social Bases of Turkey’s Welfare Party”, s. 435.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-324-backlink" id="footnote-225-324">324</a>. Ziya Öniş, “Conservative Globalists versus Defensive Nationalists: Political Parties and Paradoxes of Europeanization in Turkey”, <span class="CharOverride-1">Journal of Southern Europe and the Balkans</span>, Vol. 9, No: 3, Aralık 2007, s. 247-250. Öniş, “merkez-çevre paradigması” içinden AK Parti ve ana muhalefet partisi CHP’yi değerlendirdiğimizde, CHP’nin devleti/merkezi AK Parti’nin ise çevreyi, yani toplumu temsil eden bir görüntü verdiklerini söylemiştir.<span class="CharOverride-1"> Age</span>, s. 249.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-325-backlink" id="footnote-225-325">325</a>. Şerif Mardin, <span class="CharOverride-1">Din ve İdeoloji</span>, s. 111-112.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-326-backlink" id="footnote-225-326">326</a>. Beril Dedeoğlu, “Değişen Uluslararası Sistemde Türkiye-ABD İlişkilerinin Türkiye-Avrupa Birliği İlişkilerine Etkileri, <span class="CharOverride-1">Türk Dış Politikasının Analizi</span>, 3. bs., Der: Faruk Sönmezoğlu, İstanbul, Der<span class="CharOverride-1">. </span>Yayınevi, 2004, s. 405-406.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-327-backlink" id="footnote-225-327">327</a><span class="CharOverride-1">. Age</span>, s. 421-422.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-328-backlink" id="footnote-225-328">328</a>. Heinz Kramer, <span class="CharOverride-1">A Changing Turkey</span>, Washington D. C., Brookings Institution Press, 2000, s. 181-201.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-329-backlink" id="footnote-225-329">329</a>. Avrupa Birliği önceden Avrupa Topluluğu olarak, ondan önce ise Avrupa Ekonomik Topluluğu olarak anılıyordu; bu isim değişiklikleri, bu birliğe yüklenen anlamdaki değişiklikleri ve bütünleşmenin artması yönündeki eğilimi göstermektedir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-330-backlink" id="footnote-225-330">330</a>. Deniz Vardar, “Türkiye Avrupa Topluluğu/Avrupa Birliği İlişkileri”, <span class="CharOverride-1">Türk Dış Politikasının Analizi</span>, 3. bs., Der: Faruk Sönmezoğlu, İstanbul, Der Yayınevi, 2004, s. 447-448.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-331-backlink" id="footnote-225-331">331</a>. <span class="CharOverride-1">Age</span>, s. 449.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-332-backlink" id="footnote-225-332">332</a>. Nilüfer Göle, “80 Sonrası Politik Kültür”, <span class="CharOverride-1">Türkiye’de Politik Değişim ve Modernleşme</span>, Ed. Ersin Kalaycıoğlu ve Ali Yaşar Sarıbay, İstanbul, Alfa Basım Yayım Dağıtım, 2000, s. 428-430.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-333-backlink" id="footnote-225-333">333</a>. Nilüfer Göle, <span class="CharOverride-1">Merkez Desenler</span>, s. 52.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-334-backlink" id="footnote-225-334">334</a>. Binnaz Toprak, <span class="CharOverride-1">age</span>, s. 108-109.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-335-backlink" id="footnote-225-335">335</a>. Faik Bulut, 1979 ve 1987 yılıyla ilgili rakamları Turkish Daily News, 22 Mayıs 1989 tarihli gazeteden alıntılamış, 1996 yılını ise kendi hesaplamıştır: Faik Bulut, <span class="CharOverride-1">age</span>, s. 418-423.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-336-backlink" id="footnote-225-336">336</a>. Hakan Yavuz, <span class="CharOverride-1">Modernleşen Müslümanlar</span>, s. 130-131.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-337-backlink" id="footnote-225-337">337</a>. Ali Bayramoğlu, “Şerif Mardin’le Din ve Devlet Sosyolojisi Konusunda Söyleşi”, s. 107-113; Şerif Mardin, <span class="CharOverride-1">Din ve İdeoloji</span>, s. 86-87.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-338-backlink" id="footnote-225-338">338</a>. Gilles Kepel, La Revanche de Dieu, Paris, Seuil, 1991, bu kaynaktan aktaran Nilüfer Göle, <span class="CharOverride-1">Modern Mahrem</span>, s. 144-146; Gilles Kepel, <span class="CharOverride-1">Muslim Extremism in Egypt</span>, Berkeley, University of California Press, 1985, bu kaynaktan aktaran Nilüfer Göle, <span class="CharOverride-1">Melez Desenler</span>, s. 71-72.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-339-backlink" id="footnote-225-339">339</a>. Geleneksel Şii anlayışında dini otoritelere dini cepheyle sınırlı otorite atfedilirken, Humeyni’nin bunu “velayet-i fakih” teorisiyle siyasi alana da taşıması, bu teorinin tanımı ve Şiilikte dinsel otoritenin gücüyle ilgili bakınız: Mazlum Uyar,<span class="CharOverride-1"> Şii Ulemanın Otoritesinin Temelleri</span>, İstanbul, Kaknüs Yayınları, 2004.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-340-backlink" id="footnote-225-340">340</a>. Abubaker Bagader; Mevdudi ve Kutub’dan etkilenen İslami hareketlerin Arap dünyasında yaygınlaşmasının sebeplerini dört maddede açıklamaktadır: Birincisi, Müslüman Kardeşler ve İran Devrimi’nin başarısıyla alakalıdır. İkincisi, Arap milliyetçiliği 1967 İsrail savaşından sonra düşüşe geçmiş ve 1970’lerdeki ekonomik-sosyal sorunlar, gençleri yeni alternatif arayışlarına itmiştir. Üçüncüsü, modernizasyon ile ortaya çıkan yeni orta sınıfın, yönetime daha rahat karşı koyabilmesidir. Sonuncusu ise Batılılaşan ve sekülerleşen elitle halk yığınları arasındaki mesafenin açılması ve halkın bu elitin liderliğini reddetmesidir. Abubaker A. Bagader, “Contemporary Islamic Movements in the Arab World”, <span class="CharOverride-1">Islam, Globalization and Postmodernity</span>, Ed. Akbar S. Ahmed ve Hastings Donnan, London, Routledge, 1994, s. 117-118.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-341-backlink" id="footnote-225-341">341</a>. Azam Tamimi, “Çağdaş Arap Dünyasında Demokrasiye Geçişin Önündeki Engeller”, Çev. Recep Şentürk, <span class="CharOverride-1">İslam ve Demokrasi</span>, İstanbul, Ensar Neşriyat, 2000, s. 216.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-342-backlink" id="footnote-225-342">342</a>. Leonard Binder, <span class="CharOverride-1">Islamic Liberalism</span>, Chicago, The University of Chicago Press, s. 196.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-343-backlink" id="footnote-225-343">343</a>. Seyyid Kutub, <span class="CharOverride-1">Fizilâl-il Kur’an</span>, 7. cilt, Çev. Hakkı Şengüler, Emin Saraç ve Bekir Karlığa, İstanbul, Hikmet Yayınevi, t.y., s. 141.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-344-backlink" id="footnote-225-344">344</a>. Karlığa’nın Kutub çizgisine uzak fikirleri için bir örnek: Bekir Karlığa, “Cihad ve Terör”, <span class="CharOverride-1">Karizma</span>, Mart 2002.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-345-backlink" id="footnote-225-345">345</a>. Mohammed Ayoob, <span class="CharOverride-1">The Many Faces of Political Islam</span>, Ann Arbor, The University of Michigan Press, 2008, s. 66-74.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-346-backlink" id="footnote-225-346">346</a>. Leonard Binder, <span class="CharOverride-1">Islamic Liberalism</span>, s. 177-181.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-347-backlink" id="footnote-225-347">347</a>. Tarık Ramadan<span class="CharOverride-1">, İslami Yenilenmenin Kökenleri</span>, s. 442.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-348-backlink" id="footnote-225-348">348</a>. Nurculuğun bugüne kadarki eylem pratiğini incelediğimizde de hep bireyleri kendi cemaatlerine çekmeye çalıştıklarına, fakat devletin merkezini şiddet içeren eylemlerle ele geçirerek yukarıdan-aşağı düzenleme yapma yönünde bir girişimleri olmadıklarına tanıklık etmekteyiz. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-349-backlink" id="footnote-225-349">349</a>. Bunu, Sezgin Koçak, Hakan Yavuz’a, Konya’da yaptıkları görüşmede beyan etmiştir: Hakan Yavuz, <span class="CharOverride-1">Modernleşen Müslümanlar</span>, s. 272.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-350-backlink" id="footnote-225-350">350</a>. Süleymancılar, -Ruşen Çakır’ın kitabının ilk baskısının tarihi olan 1990’dan önceki tespitlerine göre- binin üstünde özel binada yüz binden fazla gence kurs vermekte, Avrupa’yı ağ gibi saran 215 İslam Kültür Merkezi’ni bünyelerinde barındırmaktadırlar: Ruşen Çakır, <span class="CharOverride-1">Ayet ve Slogan</span>, s. 125-138. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-351-backlink" id="footnote-225-351">351</a>. Ayrıca Nakşibendiliğin önemli kolları olan Erenköy Cemaati, İsmail Ağa Cemaati ve Menzil Cemaati sayılabilir. Bu cemaatlerin de söylem ve yayınları; devletin merkezini şiddet kullanarak ele geçirmeye yönelik bir strateji benimsemediklerini, bireylerin “nefsini terbiye” suretiyle maneviyatlarını ilerletme ve vaazlar, yayınlar, yüz yüze görüşme suretiyle bağlılarını arttırma stratejilerini benimsediklerini göstermektedir: Ruşen Çakır, <span class="CharOverride-1">Ayet ve Slogan</span>, s. 56-72.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-352-backlink" id="footnote-225-352">352</a>. Şerif Mardin, “Türk Tarihinde Nakşibendi Tarikatı”,<span class="CharOverride-1"> Çağdaş Türkiye’de İslam</span>, Ed. Richard Tapper, İstanbul, Sarmal Yayınevi, 1991, s. 86-87.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-353-backlink" id="footnote-225-353">353</a>. Hakan Yavuz, <span class="CharOverride-1">age</span>, s. 191-192.</p>
				</div>
			</div>
		</div>
	</body>
</html>