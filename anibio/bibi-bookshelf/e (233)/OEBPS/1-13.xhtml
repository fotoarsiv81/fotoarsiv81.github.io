<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-10">C. 1980’lerden Önce Türkiye Cumhuriyeti’ndeki Yönetici Zihniyet  </p>
			<p class="sol" xml:lang="en-GB">1. Batıcılık, Pozitivizm, Sosyal Darwinizm ve Hermenötik Yaklaşım  </p>
			<p class="paragraf ParaOverride-6">Türkiye Cumhuriyeti’nin kuruluşuyla devletin yönetici zihniyetinde paradigmal bir değişiklik yaşandı. Tocqueville’in “Hiçbir toplum hazır olmadığı bir devrimi yapamaz” görüşü Türkiye toplumu için kısmen geçerlidir;<span class="dip"><a class="_idFootnoteLink" href="#footnote-225-267" id="footnote-225-267-backlink">267</a></span> toplumun bütünü olmasa da toplumu yukarıdan-aşağı şekillendirme gücünü elinde bulunduran yeni merkezin yöneticileri, devrimci değişimlere yol açacak fikirlere hazırlanmışlardı. Cumhuriyet merkezinin yeni yöneticilerinin zihni, Osmanlı modernleşmesi döneminde, başta Fransa olmak üzere Batı dünyasından gelen yeni görüşlerin etki alanına girmişti ve Osmanlı’nın yıkılışıyla kurulan yeni devlet, bu yeni görüşlerin rehberliğinde devrimci değişikliklerin yapılabileceği fırsatı hazırlamıştı. Cumhuriyet’in hemen ilk yıllarında Osmanlı’nın “din-ü devlet” idealindeki “din” devletin yönetici zihniyetinden çıkarıldı ve “din” ile problemli bir ilişkiler dönemine girildi. Batıcılık, Pozitivizm, laiklik, ilerlemecilik, milliyetçilik gibi kavramlar yeni yönetici zihniyetin temel unsurları oldu. Kurucu zihniyete hermenötik yaklaşımın; bu zihniyetin çözümlenmesi ve Cumhuriyet merkezinin dinle ilişkisinin belirlenmesinde yararlı olacağı kanaatindeyim. Hermenötik yaklaşımla, Cumhuriyet merkezinin, içinde olduğu paradoksları çözmeye çalışmak yerine anlamaya yönelmeyi ve yorumlamalara eşlik eden “engelleyici önyargıları” keşfedip, yorumlamaları bu farkındalıkla düzeltmeyi hedefliyorum.  </p>
			<p class="paragraf ParaOverride-6">Cumhuriyet merkezinin toplumsal mühendisliğinin teleolojik (amaçsal) yaklaşımının, kendisini ulaşılması gerekli hedef olarak nitelediği “Batılılaşma”, Atlantik’in iki tarafındaki Amerika ve Avrupa kıtalarına benzemekten çok daha soyut bir anlam içeriyordu. Bu anlam, Pozitivizm ve Sosyal Darwinizm gibi felsefi ve sosyolojik teorilerle de ilişkiliydi. Bunlara göre tarihsel yasaların kaçınılmaz bir sonucu olarak toplumlar ilkel aşamalardan daha gelişmiş aşamalara geçerler; “Batı” ise bu aşamalara daha erken ulaştığı için rol modeldir. Bu yüzdendir ki Kurtuluş Savaşı’nın kendisine karşı yapıldığı, Türkiye üzerinde “hain emelleri” olduğuna inanılan Avrupa devletlerine benzemeye çalışmak –Batılılaşmak– sorun olarak algılanmadı; asıl hedef evrimsel basamakların daha üstüne doğru tırmanmak, yani gelişmek ve ilerlemekti. “Batı” ise bu soyut hedefe –modernleşme– ulaşmakta başarılı olmuş somut bir rol modeldi. Cumhuriyet’in yönetici zihniyetine hâkim olan ilerlemeci-teleolojik tarih anlayışı, Osmanlı’nın uzun dönemler zihnine hâkim olmuş; statikliği idealleştiren, değişimi kötüyle özdeşleştiren, kötüyle iyi arasında döngüsel tarih anlayışından önemli bir farklılaşmadır.<span class="dip"><a class="_idFootnoteLink" href="#footnote-225-268" id="footnote-225-268-backlink">268</a></span>  </p>
			<p class="paragraf ParaOverride-6">Osmanlı modernleşmesinden itibaren Auguste Comte’un Pozitivizmi ve Herbert Spencer’in Sosyal Darwinizmi Türk aydınlarında önemli etkiler oluşturdu. Comte (1798-1857), insanlığın içinden geçtiği, her biri bir öncekinden gelişmiş duruma karşılık gelen üç aşama olduğunu söyler: Bunlardan birincisi olan teolojik aşama; fetişizm, çoktanrıcılık ve tektanrıcılık gibi alt aşamalara ayrılır. Comte, ikinci aşama olan metafizik aşamayı, birinci aşamanın dönüşümü olarak değerlendirir ve Descartes gibi bu aşamanın temsilcisi olarak gördüğü isimleri eleştirir. En son aşama olan pozitivizmde ise bilimsel düşünce dinlerin yerini alacaktır.<span class="dip"><a class="_idFootnoteLink" href="#footnote-225-269" id="footnote-225-269-backlink">269</a></span> Comte’ta “ucu kapalı evrim” düşüncesi vardır; pozitivizmle en mükemmel hale ulaşılır. Comte’un sosyal evrimciliği kadar, bilime yaptığı vurgu ve evrimsel son merhalede bilimsel düşüncenin dinlerin yerini alacağına dair görüşleri de Türkiye merkezindeki yönetici elit üzerinde etkili olmuştur. Buna göre Osmanlı’nın içinde bulunduğu durum pozitivizm öncesi aşamalara denk geliyordu, Türkiye Cumhuriyeti ise bilimi dinin yerine ikame ederek pozitivist aşamaya geçmeliydi. Batılılaşma da zaten bu “ileri” aşamaya geçmeyi temsil ediyordu.  </p>
			<p class="paragraf ParaOverride-6">Herbert Spencer (1820-1903) ise felsefe tarihinde “evrim” kavramına en merkezi yeri vermiş olan filozoftur. Spencer, evrimi; Güneş Sistemi’nden canlıların bedenlerinden toplumsal yapıya kadar her alanda geçerli bir yasa olarak görmüştür.<span class="dip"><a class="_idFootnoteLink" href="#footnote-225-270" id="footnote-225-270-backlink">270</a></span> O, evrimi; “Bilinmeyen-Kavranamayan Bir Kudret”in kendini belli etmesi olarak değerlendirirken,<span class="dip"><a class="_idFootnoteLink" href="#footnote-225-271" id="footnote-225-271-backlink">271</a></span> Comte’un materyalist yaklaşımıyla Hegel’in idealist çizgisinin arasında bir yerdedir. Spencer, “evrim”deki her bir sonraki aşamanın, öncekinden daha gelişmiş olduğunu söyler; konumuz açısından önemli olan toplumların geçirdiği aşamalar da bunda istisna teşkil etmez. Türk aydınları, Sosyal Darwinizm ile Alman (Büchner, Haeckel) ve Fransız (Le Bon, Demolins) düşünürler üzerinden tanışmışlardır.<span class="dip"><a class="_idFootnoteLink" href="#footnote-225-272" id="footnote-225-272-backlink">272</a></span> Cumhuriyet’in kurulduğu dönemde Marx’ın materyalist tarih anlayışı gibi, insanlık tarihine içkin evrimsel tarih yasalarının olduğunu söyleyen, etkin, teleolojik felsefi-sosyolojik bir görüş de vardı; fakat sınıf çatışması temelinde teorisini oluşturan Marksist yaklaşıma, bölücülükten nefret eden Cumhuriyet merkezinin aydınlarının çoğunluğu sempatiyle yaklaşmadı.<span class="dip"><a class="_idFootnoteLink" href="#footnote-225-273" id="footnote-225-273-backlink">273</a></span>  </p>
			<p class="sol" xml:lang="en-GB">2. Teleolojik Tarih Anlayışı, Karl Popper ve Tarihsicilik  </p>
			<p class="paragraf ParaOverride-6">Andrew Dawison, Cumhuriyet Türkiyesi’ni Gadamerci hermenötikten faydalanarak anlamaya çalışır. Dawison; teleolojik beklentilerden, seküler bağlılıklardan ve sosyal bilimlerdeki modernist unsurlardan kaynaklanan “engelleyici önyargılar”ın tarihi anlama faaliyetine –hermenötik yaklaşıma– zarar verdiğini ileri sürer.<span class="dip"><a class="_idFootnoteLink" href="#footnote-225-274" id="footnote-225-274-backlink">274</a></span> Dawison’un dikkat çektiği “engelleyici önyargılar” hem Cumhuriyet merkezini oluşturanların tarihi anlama ve toplumu yönlendirme faaliyetlerine eşlik etmeleri açısından hem de merkezdeki yöneticilerin eylemlerini değerlendiren sosyal bilimcilerin araştırma ve eserlerine rehberlik etmeleri açısından değerlendirilebilir. Cumhuriyet’in ilk dönemlerinde merkezdeki birçok önemli kişinin, modern olanı “ilerici” yani teleolojik tarih anlayışına göre daha gelişmiş bir aşamayla özdeşleştirmesi; Osmanlı’nın özellikle dine referanslarla oluşturulmuş kültürüyle ilgili unsurlarını “gerici” olarak nitelemesi ve devletin ideolojisini ve ideolojik aygıtlarını “ileri” aşamaya ulaşacak şekilde tasarımlaması da düşünsel temelini teleolojik felsefi-sosyolojik yaklaşımlardan almıştır.<span class="dip"><a class="_idFootnoteLink" href="#footnote-225-275" id="footnote-225-275-backlink">275</a></span>  </p>
			<p class="paragraf ParaOverride-6">Cumhuriyet merkezinin Batı’dan ithal ettiği paradigmadaki teleolojik fikirler, kendi içlerindeki paradokslarla Türkiye Cumhuriyeti’ne geçmiştir. Bu paradoksların en önemlilerinden biri; modernitenin en önemli unsurlarından birinin bireycilik olmasına karşın, moderniteyi devletle gerçekleştirmek ve teleolojik zihniyetle hareket etmek ideallerinin bireyciliğe karşı tehdit oluşturmasıdır. Teleolojik tarih anlayışının ve bu anlayışın insan bireyselliğine/özgürlüğüne oluşturduğu tehdide dikkat çeken filozoflardan biri Karl Popper’dır. Popper, yanlış ve tehlikeli gördüğü, tarihin temelinde yatan kanunlar veya yönelimler olduğunu ve tarihsel öngörünün mümkün olduğunu ileri süren teleolojik yaklaşımları “tarihsici” (historicism) olarak niteleyerek eleştirir.<span class="dip"><a class="_idFootnoteLink" href="#footnote-225-276" id="footnote-225-276-backlink">276</a></span> “Tarihsiciliği” Popper, “açık toplum” (the open society) için bir tehdit olarak görür. Bu yaklaşımı benimseyenlerin, sosyal bilimlere; doğa bilimlerinde Ay tutulmasının tahmin edilmesine benzer şekilde, gelecekle ilgili öngörü vazifesini yüklediklerini söyler.<span class="dip"><a class="_idFootnoteLink" href="#footnote-225-277" id="footnote-225-277-backlink">277</a></span> Popper, tarihe yön veren yasalar olduğuyla ilgili her görüşü reddeder; Platon’un değişimi dejenerasyon olarak gören yasası, Herakleitus’un mevsimlere benzer döngüsel yasaların tarihte olduğunu söylemesi,<span class="dip"><a class="_idFootnoteLink" href="#footnote-225-278" id="footnote-225-278-backlink">278</a></span> Machiavelli, Vico, Spengler ve Toynbee’nin de benzer şekilde medeniyetlerin hayat devrelerinin yasaları olduğunu düşünmesi, aynı doğrusal evrimci yaklaşımlar gibi Popper’ın eleştiri oklarının hedefleri olmuşlardır.<span class="dip"><a class="_idFootnoteLink" href="#footnote-225-279" id="footnote-225-279-backlink">279</a></span>  </p>
			<p class="paragraf ParaOverride-6">Popper, Comte ve Marx gibi “materyalist tarihsiciler”in olduğu kadar Platon ve Hegel gibi “idealist tarihsiciler”in yaklaşımlarını da reddeder. Popper, “tarihsici” görüşleri reddini; tarihin akışının insan bilgisinden ve bunların ürünü olan buluşlardan etkilendiği, bilimsel/rasyonel metotlarla ise bilgimizin artış düzeyini ve bilimsel buluşları önceden hesaplayamayacağımız, bu yüzden gelecekle ilgili öngörüde bulunamayacağımız ve bu yüzden teorik fiziğe benzer bir tarih teorisi olamayacağı argümanına dayandırır.<span class="dip"><a class="_idFootnoteLink" href="#footnote-225-280" id="footnote-225-280-backlink">280</a></span> Tarihle ilgili yapılan öngörünün, tarihten bağımsız olmadığı ve öngörünün öngörüleni etkileyebileceği; Popper’ın “Oedipus etkisi” dediği etki de “tarihsicilerin” iddia ettiği objektif öngörünün mevcudiyetinin imkânsızlığını gösterir.<span class="dip"><a class="_idFootnoteLink" href="#footnote-225-281" id="footnote-225-281-backlink">281</a></span> Comte ve Mill’in, tarihsel ilerlemeyi insan doğasıyla temellendirmeye çalışan yaklaşımları da “tarihsiciliğin” hiçbir dayanağı olamayacağının gösterilmesi adına Popper tarafından reddedilmiştir.<span class="dip"><a class="_idFootnoteLink" href="#footnote-225-282" id="footnote-225-282-backlink">282</a></span> Popper’ın yaklaşımı, sosyal bilimler ve felsefede olduğu gibi iktisat alanında da determinist yaklaşım yerine indeterminizmin ve gelecekle ilgili öngörülerde kesinlik iddiasında bulunmayan bir anlayışın desteklenilmesinde kullanılmıştır.<span class="dip"><a class="_idFootnoteLink" href="#footnote-225-283" id="footnote-225-283-backlink">283</a></span>  </p>
			<p class="paragraf ParaOverride-6">Tarihin yasaları olduğu görüşü, bu yaklaşımın bireylerin yapıp etmelerini önemsizleştirdiği ve tarihi öznesiz bir süreç olarak sunduğu için de eleştirilmiştir. Kierkegaard’ın varoluşçu felsefesiyle, Hegel’in tarihsiciliğine karşı çıkışında bunu görebiliriz.<span class="dip"><a class="_idFootnoteLink" href="#footnote-225-284" id="footnote-225-284-backlink">284</a></span> Hannah Arendt’in tarihe doğa yasalarının zorunluluğunun hâkim olduğunu söyleyen yaklaşımlara eleştirilerinin önemli bir boyutu da Arendt’in, totaliterlik eleştirisine merkezi bir yer veren siyaset felsefesi kadar felsefesindeki varoluşçu unsurlarla ilgilidir. Arendt, her bireyi eşsiz bir varlık olarak değerlendirir; bireylerin özgürce eylemde bulunmalarının bireylerden “umulmayanın” (unexpected) zuhur etmesi anlamına geldiğini söyler.<span class="dip"><a class="_idFootnoteLink" href="#footnote-225-285" id="footnote-225-285-backlink">285</a></span> Arendt’in felsefi yaklaşımında önemli bir yeri olan “doğumluluk” (natality) da bireylerin özgürce tahmin edilemeyen, beklenmedik eylemi gerçekleştirebilmelerine bağlıdır; eylem ise Arendt için politik aktivite demektir.<span class="dip"><a class="_idFootnoteLink" href="#footnote-225-286" id="footnote-225-286-backlink">286</a></span> Eğer tarihin zorunluluk ifade eden yasaları varsa ve tarih öznesiz bir süreç ise bireylerin “umulmayanı” gerçekleştirebilmeleri mümkün değildir. Popper’ın “tarihsici” diye niteleyerek eleştirdiklerini Arendt, özgürlüğü zorunluluğa feda ettikleri için eleştirir.<span class="dip"><a class="_idFootnoteLink" href="#footnote-225-287" id="footnote-225-287-backlink">287</a></span>  </p>
			<p class="paragraf ParaOverride-6">Popper ve Arendt’in dikkat çektiği gibi, tarihe yön veren yasaları bildiğini düşünenler, yani gelecek hakkında “bilimsel kehanet”te (scientific prophecy) bulunabileceğini düşünenler, bireylerin hayatlarına yön verme “vazifesi”ni üstlenme eğilimi göstermişlerdir. Tarihe bu determinist yaklaşım, bireylerin demokratik sorumluluk anlayışını; tarihin akışına kendi özgür eylemleriyle katkıda bulunmaları gerektiğine dair anlayışı tahrip etmiştir. Cumhuriyet merkezinin devrimci politikalarını en iyi ifade eden sloganlardan birinin “ilericilik”, deyişlerden birinin ise “halk için halka rağmen” olması da yönetici zihniyetin teleolojik düşünce yapısını ve bu düşünce yapısına göre gerçekleştirilen toplumu yapılandırma projesini gösterir.  </p>
			<p class="paragraf ParaOverride-6">Bireycilik kadar bireyciliğe tehdit olan bu düşünce yapısı da Batı felsefesinden nakledilen paradigmayla ilişkilidir. Cumhuriyet merkezi, Batı düşüncesini ithal etmekle, bu düşünce yapısındaki bahsedilen paradoksal unsurları da ithal etmiş oldu. Devletin birey karşısında oluşturabileceği tehdide Popper ve Arendt’ten önce de dikkat çekilmişti. Örneğin Kant’ın, insanın özgür olduğu ve mutlu olmak için zorlanamayacağı –halk için halka rağmen politikalarının uygulanamayacağı– yönünde Hobbes’un Leviathan’ına karşı önerdiği ilkeler de bireyin özgürlüğü ile ilgili endişelerden kaynaklanmıştır.<span class="dip"><a class="_idFootnoteLink" href="#footnote-225-288" id="footnote-225-288-backlink">288</a></span> Fakat Kant’tan hemen sonra gelen Hegel’in ve ondan sonra Comte’la Marx’ın “teleolojik tarihsici” felsefeleri –birçok önemli farklılıklarına rağmen “tarihsicilik” ortak paydasında buluşan bu felsefeler– modernitenin sürekli gelişme öngören doğası ve 16. yüzyıldan sonra teknoloji üretimindeki sürekli başarılar; Popper ve Arendt’in bireysel özgürlük karşısında tehdit olarak gördükleri teleolojik düşünceyi ve bu düşünceye göre devlet merkezinin halkı yönlendirmesiyle ilgili iradeyi geliştirmiştir. Modernitede ve Batı felsefesinin bahsedilen düşünce sistemlerinde bireye/çoğulculuğa karşı içkin olan tehditler, postmodernitenin ortaya çıkmasının da belirleyici unsurlarından olmuştur.  </p>
			<p class="sol" xml:lang="en-GB">3. Yönetici Merkezin Karşı Karşıya Kaldığı Paradokslar ve Hermenötik Yaklaşım  </p>
			<p class="paragraf ParaOverride-6">Devletin zorlayıcı gücü tarafından bireyciliğin engelenememesi için sivil toplumun güçlü olduğu ve gücün merkezde toplanmadığı toplumsal bir yapıya ihtiyaç vardır. Ayrıca bugüne kadar yapılmış olan en kapsamlı sosyal bilimler araştırmalarından biri olan Dünya Değerler Araştırması’nda ortaya çıktığı gibi bireyciliğin güçlenmesiyle ekonomik refah seviyesinin artması arasında önemli bağlantılar bulunmaktadır.<span class="dip"><a class="_idFootnoteLink" href="#footnote-225-289" id="footnote-225-289-backlink">289</a></span> Cumhuriyet merkezinin kurulduğu dönemde ise güç merkezde toplanmıştı, sivil toplum zayıftı ve ekonomik refah seviyesi düşüktü. Bireyciliğe uygun koşulları sunmayan toplumsal yapının yanında merkezin yukarıdan-aşağı değiştirme potansiyeli, Osmanlı’dan miras kalan “muhalefete tahammülsüzlük” olgusu ve Batı’ya yetişmeyi, yani “ilerlemeyi” talep eden teleolojik zihniyetten kaynaklanan arzular mevcuttur. Sonuçta Cumhuriyet merkezi, yukarıdan-aşağı değiştirici gücünü teleolojik zihniyeti rehberliğinde kullandı; feda edilenler ise demokrasi ve bireycilikti. Özü itibariyle Cumhuriyet, farklılıkların bileşimi olması gerekirken, bireyler aynılaşmaya zorlandı ve teleolojik zihniyetle belirlenen politikalarla “bugünler”, “aydınlık yarınlar” için feda edildi.<span class="dip"><a class="_idFootnoteLink" href="#footnote-225-290" id="footnote-225-290-backlink">290</a></span>  </p>
			<p class="paragraf ParaOverride-6">Durkheim, dini, toplumsal yapıyı destekleyen, işlevsel bir unsur olarak değerlendirmiştir.<span class="dip"><a class="_idFootnoteLink" href="#footnote-225-291" id="footnote-225-291-backlink">291</a></span> Cumhuriyet’teki dine yönelik yaklaşımlarda da bu işlevsel bakış açısı önemli bir yer tutmuştur. Fakat dinin işlevsel vazifesini kurumsallaşmış bir denetleme mekanizması içinde yapması arzu edilmiştir. Diyanet İşleri camiyi, Milli Eğitim imam hatipleri, daha sonra YÖK ilahiyat fakültelerini, hukuk sistemi ise Cumhuriyet ideolojisine ve devrimlere aykırı eylemleri kontrol etmekle vazifelendirilmiştir. Bir yandan kontrolün kurumsallaşması yaşanırken; halifelik ile tekkeler ve zaviyeler gibi dinsel kurumlar ise yok edilmiştir. Dinin işlevselliğinden yararlanılırken, diğer yandan kontrol etmeyle ilgili endişeler ve kimi dinsel kurumların yok edilerek yeni ideolojiye tehditlerin önlenmesi gibi tedbirler; Cumhuriyet Türkiyesi’nin, kendine model aldığı Batı’dan farklı olarak, devletle dini ayırmamasına sebebiyet vermiştir. Diyanet İşleri Başkanlığının on binlerce kişilik personeliyle devletin bir kurumu olması bunun en somut göstergesidir. Dawison, hermenötik olmayan yaklaşımları kullananların ve Batı sekülerleşmesinin “yapısal ayrılmasını” evrensel bir model olarak görenlerin (bütün sekülerleşme süreçlerine tek-tipçi yaklaşımların) Cumhuriyet Türkiyesi’nin kurucu karmaşıklığını anlayamayacağını ifade eder: Dawison, “Kontrol, ama sadece kontrol değil; ayrılma ama bir kontrol yapısı içinde; kurumsal gücünü yok etme ama sonra kurumsal gücünü yeniden kurma; klerikalizm-karşıtı, ama sadece bir dereceye kadar...” diye tarif ettiği laiklikle bağlantılı değişken politikaların, kontrolü ele geçirme içinde kavramsallaştırıldığını ve bu sürecin ancak hermenötik yaklaşımla aydınlanabileceğini ifade eder;<span class="dip"><a class="_idFootnoteLink" href="#footnote-225-292" id="footnote-225-292-backlink">292</a></span> Dawison’a bu hususta tamamen katılmaktayım. Hermenötik yaklaşım yerine Comtecu pozitivist bir sosyolojiyi benimseyenler, fizikteki eğik atış yasası gibi evrensel bir toplum yasası bularak Cumhuriyet Türkiyesi’ni açıklamaya çalışacaklardır; böylesi bir metodoloji ise Türkiye’ye has olanın anlaşılmasına –bence– hiçbir şekilde olanak vermez. Katılmadığım bu tip yaklaşımları benimseyenlerin kimisine göre modernleşme teorilerine bağlı teleolojik beklentilerle, devletin ve dinin kurumlarının ayrılacağına dair, sekülerliğin evrensel bir modeli olduğu kanaatinden kaynaklanan beklentiler ön plana çıkabilmektedir. Bu tip modeller, fizikte kendine mahsus bir eğik atış yasası olamayacağı gibi, Türkiye’de de kendine mahsus yapılanmalar, çözümler olamayacağı anlayışına yol açabilmektedir. Dawison gibi ben de bu yaklaşımların yanlış olduğu ve hermenötik yaklaşımların, kurucu karmaşıklığı ve Türkiye deneyimine özel olanı anlamada önemli bir araç olduğu kanaatindeyim.  </p>
			<p class="sol" xml:lang="en-GB">4. Türkiye’nin Kendi Durumundan Kaynaklanan Paradokslar ve Batı’dan İthal Edilen Paradokslar  </p>
			<p class="paragraf ParaOverride-6">Türkiye deneyimini farklı kılan unsurlardan biri, yeni Cumhuriyet’in kuruluşuna yol açan Kurtuluş Savaşı’nda rol alanların büyük çoğunluğunun –Bernard Lewis’in dikkat çektiği gibi– kendilerini Türklük adına yabancıya karşı savaşıyordan ziyade İslam adına kâfire karşı savaşıyor olarak görmüş olmaları;<span class="dip"><a class="_idFootnoteLink" href="#footnote-225-293" id="footnote-225-293-backlink">293</a></span> buna karşılık kurulan Cumhuriyet’in radikal laiklik/sekülerleşme politikaları izlemiş olmasıdır. Faruk Birtek, genç Cumhuriyet’in, modernist kuramsal özü gereği, dinden arındırılması gerektiğini ve “Müslümanlığın” Kurtuluş Savaşı’ndaki öneminin, bu arındırma sürecini radikalleştirdiğini belirtir. Birtek, bu radikal sürecin toplumsal açmazlara yol açtığını; radikal sekülarizminin araçları iktidarla bezendikçe kurumsallaştığını, kurumsallaştıkça iktidarlaştığını ve bu sürecin ivme kazanarak iktidar olmanın payandası olduğunu söyler. Birtek, iktidar pragmatizmi ile “kavimselliğin” dinle radikal mücadelede kullanıldığına; bunun ise bireyi dar bir alana hapsettiğine ve Cumhuriyet’in gerçek niteliği olması gereken bireylerin hak ve hürriyetlerini sağlayan bir yapılanma olmasına, farklılıkların eşitliğine dayalı bir vatandaşlık kurumunu ihtiva etmesine, bu süreçlerin engel olduğuna dikkat çeker.<span class="dip"><a class="_idFootnoteLink" href="#footnote-225-294" id="footnote-225-294-backlink">294</a></span> Bu süreçlerde kamu yararı bireysel hakların üstüne çıkartılmış ve özel alana kamu adına müdahale edilmiş; vatandaşlık kavramsallaştırması bireylerin haklarından ziyade görevleri üstüne kurulmuştur.<span class="dip"><a class="_idFootnoteLink" href="#footnote-225-295" id="footnote-225-295-backlink">295</a></span>  </p>
			<p class="paragraf ParaOverride-6">Tüm bu süreçlerde, yönetici zihniyeti etkileyen ve eylemlerini belirleyen olguların Batı’dan farklılıklarına ve bu farklılıkların modernleşme sürecinin Türkiye’ye özel durumunu nasıl oluşturduğuna dikkat edilmelidir: Din adına yapılan Kurtuluş Savaşı’ndan sonra radikal bir sekülarizasyon süreci; Batı ile savaştan sonra Batılılaşmanın devlet ideolojisinde merkezi bir yere oturması; Batı’da toplumsal birçok gelişme, dinamikler ve tarihe yayılan bir süreçle gerçekleşen modernizm sürecinin yukarıdan-aşağı hızlı bir şekilde gerçekleştirilmeye çalışılması; Osmanlı’dan miras kalan zihniyetle hareket eden siyasetçi ve bürokratlarla Osmanlı’yı aşma; Türk modernleşmesini Batı modernleşmesinden farklı kılan ve yönetici merkezin zihniyeti ile kararlarını etkileyen paradokslardı.  </p>
			<p class="paragraf ParaOverride-6">Bu paradoksların etkileriyle beraber, Cumhuriyet’in yönetici seçkinleri; dinsel kurumları yok etme, kontrol etme, Durkheimcı bir rolle dinin işlevselliğinden yararlanma ve dinsel kurumları ideolojik aygıt olarak kullanma şeklindeki farklı yaklaşımlardan kimi zaman birini tercih etti, kimi zaman bunların karışımından oluşan bir tavır belirledi. Milliyetçiliğin dinsel ideolojinin yerine geçirilmesi ve milliyetçilikle dinsel ideolojinin karıştırılıp bir Türk-İslam Sentezi benimsenmesi gibi sorunlu gözüken tercihlerde genelde pragmatist yaklaşımlar belirleyici oldu. Cumhuriyet’in yönetici seçkinleri Türkiye’ye mahsus paradokslarla beraber Batı düşüncesinde de var olan “devlet ile birey”, “teleolojik düşünce ile bireysel hak ve özgürlükler” arasındaki paradokslarla, ayrıca diğer İslam ülkelerinde de var olan “laiklik ile demokrasi” arasındaki paradokslarla baş etmeye çalıştı (3. bölüm “C” başlığında bu paradoksa değineceğim) ve bu paradokslarda genelde devlet, teleolojik düşünce ve laiklikten yana tavırlar daha ağır bastı. II. Dünya Savaşı’ndan sonra dünyadaki konjonktürle uyumlu olarak birey, bireysel hak ve özgürlükler ile demokrasi lehine yapılan düzenlemeler, 1980’li yıllarda ve sonrasında aynı yönde yapılan –üçüncü bölümde görülecek olan– düzenlemelerle devam etti.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-267-backlink" id="footnote-225-267">267</a>. Mehmet Ali Kılıçbay, “Atatürkçülük ya da Türk Aydınlanması”, <span class="CharOverride-1">Türkiye’de Politik Değişim ve Modernleşme</span>, Ed. Ersin Kalaycıoğlu ve Ali Yaşar Sarıbay, İstanbul, Alfa Basım Yayım Dağıtım, 2000, s. 158.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-268-backlink" id="footnote-225-268">268</a>. Şerif Mardin, “Türk Düşüncesinde Batı Sorunu”,<span class="CharOverride-1"> Türk Modernleşmesi</span>, 14. bs., Der: Mümtaz’er Türköne, Tuncay Önder, İstanbul, İletişim Yayınları, 2004, s. 246-247.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-269-backlink" id="footnote-225-269">269</a>. Auguste Comte, <span class="CharOverride-1">Pozitif Felsefe Kursları</span>, Çev. Erkan Ataçay, İstanbul, Sosyal Yayınları, 2001, s. 32-33.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-270-backlink" id="footnote-225-270">270</a>. Herbert Spencer, <span class="CharOverride-1">İlk Prensipler</span>, Çev. Selmin Evrim, İstanbul Milli Eğitim Basımevi, 1947, s. 3-22.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-271-backlink" id="footnote-225-271">271</a>. <span class="CharOverride-1">Age</span>, s. 143-145, 361.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-272-backlink" id="footnote-225-272">272</a>. Atilla Doğan, <span class="CharOverride-1">Osmanlı Aydınları ve Sosyal Darwinizm</span>, s. 335.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-273-backlink" id="footnote-225-273">273</a>. Şerif Mardin, “Türkiye’de Muhalefet ve Kontrol”, s. 185-186.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-274-backlink" id="footnote-225-274">274</a>. Andrew Dawison, <span class="CharOverride-1">Türkiye’de Sekülarizm ve Modernlik</span>, 2. bs, Çev. Tuncay Birkan, İstanbul, İletişim Yayınları, 2006, s. 37-38.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-275-backlink" id="footnote-225-275">275</a>. Cumhuriyet merkezini oluşturan önemli simaların içinde yer aldığı İttihat ve Terakki Cemiyeti’nin ismindeki “terakki” kelimesinin “kalkınma, ilerleme” anlamlarına gelmesi yönetici elitteki teleolojik zihniyetin önemine işaret eder. Diğer yandan “birlik” anlamına gelen “ittihat” ifadesinde ise bölücülüğe karşı nefretin izlerini görebiliriz; bu nefret, sınıf çatışmasına dayanan Marxizm’e pek rağbet edilmemesinin önemli sebeplerindendir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-276-backlink" id="footnote-225-276">276</a>. Karl R. Popper, <span class="CharOverride-1">Popper Selections</span>, Ed. David Miller, Princeton, Princeton University Press, 1985, s. 290.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-277-backlink" id="footnote-225-277">277</a>. Karl R. Popper, <span class="CharOverride-1">The Open Society and Its Enemies: The Spell of Plato</span>, Londra, Routledge Classics, 2005, s. 318-319.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-278-backlink" id="footnote-225-278">278</a>. <span class="CharOverride-1">Age</span>, s. 16.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-279-backlink" id="footnote-225-279">279</a>. Karl R. Popper, <span class="CharOverride-1">Tarihsiciliğin Sefaleti</span>, 4. bs., Çev. Sabri Orman, İstanbul, İnsan Yayınları, 2000, s. 114.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-280-backlink" id="footnote-225-280">280</a>. <span class="CharOverride-1">Age</span>, s. 23-24.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-281-backlink" id="footnote-225-281">281</a>. <span class="CharOverride-1">Age</span>, s. 37.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-282-backlink" id="footnote-225-282">282</a>. Karl R. Popper, <span class="CharOverride-1">Popper Selections</span>, s. 301-303; Karl R. Popper, <span class="CharOverride-1">Tarihsiciliğin Sefaleti</span>, s. 141.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-283-backlink" id="footnote-225-283">283</a>. Dinç Alada, “İktisat Düşüncesinde Felsefi Yaklaşımın Önemi”, <span class="CharOverride-1">Ankara Üniversitesi Siyasal Bilgiler Fakültesi Dergisi</span>, C. LIX, No: 2, Nisan-Haziran 2004, s. 10-11, 15.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-284-backlink" id="footnote-225-284">284</a>. Soren Kierkegaard, <span class="CharOverride-1">Concluding Unscientific Postcript to Philosophical Fragments</span>,<span class="CharOverride-1"> </span>Çev. Howard V. Hong ve Edna H. Hong, Princeton, Princeton University Press, 1992.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-285-backlink" id="footnote-225-285">285</a>. Hannah Arendt, <span class="CharOverride-1">The Human Condition</span>, New York, Doubleday Anchor Books, 1959, s. 157-158.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-286-backlink" id="footnote-225-286">286</a>. <span class="CharOverride-1">Age</span>, s. 11.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-287-backlink" id="footnote-225-287">287</a>. Hannah Arendt, <span class="CharOverride-1">On Revolution</span>, New York, The Viking Press, 1965, s. 59.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-288-backlink" id="footnote-225-288">288</a>. Karl Popper, <span class="CharOverride-1">Hayat Problem Çözmektir</span>, İstanbul, Yapı Kredi Yayınları, 2005, s. 181.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-289-backlink" id="footnote-225-289">289</a>. Ronald Inglehart, <span class="CharOverride-1">age</span>, s. 22, 28.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-290-backlink" id="footnote-225-290">290</a>. Faruk Birtek, “Bir Çağdaşlaşma/Çağdaşlaşamama Projesi: Bir Deneme”, <span class="CharOverride-1">Cogito</span>, No: 15, 1998, s. 178.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-291-backlink" id="footnote-225-291">291</a>. Emile Durkheim, <span class="CharOverride-1">The Elemetary forms of Religious Life</span>, Çev. Karen E. Fields, New York, Free Press, 1995.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-292-backlink" id="footnote-225-292">292</a>. Andrew Dawsion, <span class="CharOverride-1">Türkiye’de Sekülarizm ve Modernlik</span>, s. 304-306.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-293-backlink" id="footnote-225-293">293</a>. Bernard Lewis, “The Ottoman Empire and Its Aftermath”, <span class="CharOverride-1">Journal of Contemporary History</span>, Vol. 15, No: 1, Haziran 1980, s. 28.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-294-backlink" id="footnote-225-294">294</a>. Faruk Birtek, <span class="CharOverride-1">age</span>, s. 178-180.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-295-backlink" id="footnote-225-295">295</a>. <span class="CharOverride-1">Age</span>, s. 183.</p>
				</div>
			</div>
		</div>
	</body>
</html>