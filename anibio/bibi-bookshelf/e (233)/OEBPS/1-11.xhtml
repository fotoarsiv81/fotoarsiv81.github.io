<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-8">A. 1980’lerden Önce Türkiye Cumhuriyeti’nde Yukarıdan-Aşağı Değişim  </p>
			<p class="sol" xml:lang="en-GB">1. Yukarıdan-Aşağı Yoğun Değişim Dönemi ve Patrimonyalizmin Devamı  </p>
			<p class="paragraf ParaOverride-6">Merkezin çevre üzerindeki kontrolünün ve belirleyiciliğinin yüksek olduğu 1920’li ve 1930’lu yıllar, yukarıdan-aşağı değişimin en yüksek oranda yaşandığı dönemdir. Çünkü:  </p>
			<p class="_0">  </p>
			<p class="paragraf ParaOverride-6"><span class="CharOverride-1">1.</span> Cumhuriyet’in kurucu ideolojisi Osmanlı’dan önemli ölçüde farklılaşmıştı ve merkez, toplumu yeni ideolojiye göre en hızlı şekilde şekillendirmek istiyordu.  </p>
			<p class="paragraf ParaOverride-6"><span class="CharOverride-1">2.</span> Uluslararası sisteme (Avrupa merkezli) hâkim olan ideolojiyle Cumhuriyet ideolojisinin çakışması süreci destekliyordu.  </p>
			<p class="paragraf ParaOverride-6"><span class="CharOverride-1">3.</span> Çok partili sistemin olmaması gibi sebeplerle çevre, merkezde ciddi boyutta bir değişikliğe sebep olamadı ve değişime direnemedi.  </p>
			<p class="paragraf ParaOverride-6"><span class="CharOverride-1">4.</span> Güçlü bir burjuva sınıfı veya sivil toplum kuruluşları gibi merkeze direnç gösterebilecek güç odakları da yoktu.  </p>
			<p class="paragraf ParaOverride-6"><span class="CharOverride-1">5.</span> Yukarıdan-aşağı değişimi gerçekleştiren kadro, Kurtuluş Savaşı’nda önemli görevlerde bulunmuştu. Örneğin değişimin en önemli aktörü olan Mustafa Kemal bu savaşın önemli bir komutanıydı. Bu durum, Mustafa Kemal’e yüksek bir karizma, ona ve arkadaşlarına toplum nezdinde itibar kazandırmıştı. “Karizmatik otorite”nin gücü de devrimlerin yukarıdan-aşağı uygulanmasını kolaylaştıran bir faktördü.<span class="dip"><a class="_idFootnoteLink" href="#footnote-225-169" id="footnote-225-169-backlink">169</a></span><span class="Dipnot-Başvurusu CharOverride-8">  </span></p>
			<p class="_0">  </p>
			<p class="paragraf ParaOverride-6">Sonuçta merkezin derli toplu örgütsel birliğine ve bu birliğin karizmatik desteğine karşın çevresel güçler derli toplu değildi ve merkeze direnmeleri mümkün değildi.<span class="dip"><a class="_idFootnoteLink" href="#footnote-225-170" id="footnote-225-170-backlink">170</a></span> Merkeze isyan şeklindeki Şeyh Sait İsyanı gibi bazı meydan okumalar ise bastırıldı.<span class="dip"><a class="_idFootnoteLink" href="#footnote-225-171" id="footnote-225-171-backlink">171</a></span> Müsait sosyal-siyasi yapıyı, savaşı kazanan komutanın liderliğinin getirdiği karizmayı ve uluslararası sisteme hâkim güçlerin ideolojisiyle çakışmayı değerlendiren ve Osmanlı’daki dine vurgu yapan dünya görüşünden farklı bir ideolojiye geçiş yapan merkez, yaptığı şu devrimsel değişikliklerle toplumu yukarıdan-aşağı değiştirme yoluna gitti:  </p>
			<p class="_0">  </p>
			<p class="paragraf ParaOverride-6"><span class="CharOverride-1">1.</span> Saltanatın, hilafetten ayrılarak kaldırılması (1922)  </p>
			<p class="paragraf ParaOverride-6"><span class="CharOverride-1">2.</span> Cumhuriyet’in ilanı (1923)  </p>
			<p class="paragraf ParaOverride-6"><span class="CharOverride-1">3.</span> Ehli Sünnet İslam’ın en üst kurumu olan halifeliğin kaldırılması (1924)  </p>
			<p class="paragraf ParaOverride-6"><span class="CharOverride-1">4.</span> Osmanlı’daki en yüksek dini makam olan Şeyhülislamlığın kaldırılması (1924)  </p>
			<p class="paragraf ParaOverride-6"><span class="CharOverride-1">5.</span> Şeriye ve Evkaf Vekâleti’nin kaldırılması (1924)  </p>
			<p class="paragraf ParaOverride-6"><span class="CharOverride-1">6.</span> Ehli Sünnet fıkhına (hukukuna) göre karar veren şeri mahkemelerin kaldırılması (1924)  </p>
			<p class="paragraf ParaOverride-6"><span class="CharOverride-1">7.</span> Ehli Sünnet anlayışlı bir din eğitiminin yapıldığı medreselerin kapatılması (1924)  </p>
			<p class="paragraf ParaOverride-6"><span class="CharOverride-1">8.</span> Tekke, zaviye ve tarikatların kapatılması. Böylece kısmen sivil toplum kuruluşunun vazifelerini yerine getiren bu yapılar kaldırılıp, merkeze karşı oluşabilecek güç odaklarının önü kesilmeye çalışıldı (1925).  </p>
			<p class="paragraf ParaOverride-6"><span class="CharOverride-1">9.</span> Fesi yasaklayan, şapka giyilmesini gerektiren yasanın kabulü (1925). Kadınların kıyafetiyle ilgili böylesi yasalar çıkarılmadıysa da yukarıdan-aşağı değiştirme programında merkezi bir konumda olan kadınların, kıyafetlerinin değiştirilmesiyle ilgili politikalar da takip edildi.  </p>
			<p class="paragraf ParaOverride-6"><span class="CharOverride-1">10.</span> Hicri takvim yerine miladi takvimin kabulü (1925)  </p>
			<p class="paragraf ParaOverride-6"><span class="CharOverride-1">11.</span> İsviçre Medeni Kanunu’nu esas alan Türk Medeni Kanunu’nun hazırlanması. Kadın konusuyla ilgili önemli yasal değişimler yeni medeni kanunla gerçekleştirildi (1926).  </p>
			<p class="paragraf ParaOverride-6"><span class="CharOverride-1">12.</span> Arap alfabesi yerine Latin alfabesinin kabulü (1928)  </p>
			<p class="paragraf ParaOverride-6"><span class="CharOverride-1">13.</span> Uluslararası kullanılan rakamların kabulü (1928)  </p>
			<p class="paragraf ParaOverride-6"><span class="CharOverride-1">14.</span> “Devletin dini İslam’dır” ibaresinin anayasadan çıkarılması ve yemin ifadelerinin değiştirilmesi (1928)  </p>
			<p class="paragraf ParaOverride-6"><span class="CharOverride-1">15.</span> Arapça ve Farsça öğrenimin okul programlarından çıkarılması (1929)  </p>
			<p class="paragraf ParaOverride-6"><span class="CharOverride-1">16.</span> Belediye seçimlerinde kadınlara seçme ve seçilme hakkının verilmesi (1930)  </p>
			<p class="paragraf ParaOverride-6"><span class="CharOverride-1">17.</span> Metrik sistemin kabulü (1931)  </p>
			<p class="paragraf ParaOverride-6"><span class="CharOverride-1">18.</span> Türk Dil Kurumu’nun kuruluşuyla Arapça ve Farsça kökenli kelimelerin Türkçe dilinden çıkarılma sürecinin başlatılması (1932)  </p>
			<p class="paragraf ParaOverride-6"><span class="CharOverride-1">19.</span> Kadınlara milletvekili seçme ve seçilme hakkının tanınması (1934)  </p>
			<p class="paragraf ParaOverride-6"><span class="CharOverride-1">20.</span> Soyadıyla ilgili kanunun kabulü (1934)  </p>
			<p class="paragraf ParaOverride-6"><span class="CharOverride-1">21.</span> Efendi, bey, paşa gibi lakap ve unvanların kaldırılması (1934)  </p>
			<p class="paragraf ParaOverride-6"><span class="CharOverride-1">22.</span> Ortaöğretimde geleneksel Türk müziği öğretimine ve radyoda bu müziğin yayınlarına bir süreliğine son verilmesi (1934)  </p>
			<p class="paragraf ParaOverride-6"><span class="CharOverride-1">23.</span> Tatil gününün cumadan pazara alınması (1935)<span class="dip"><a class="_idFootnoteLink" href="#footnote-225-172" id="footnote-225-172-backlink">172</a></span>  </p>
			<p class="_0">  </p>
			<p class="paragraf ParaOverride-6">Görüldüğü gibi Batı’da, toplumda (aşağıda) ortaya çıkan ihtiyaçların ve yüzlerce yılın birikiminin itici güç olduğu modernizm süreci, Cumhuriyet Türkiyesi’nde yukarıdan-aşağı emirle, çok kısa sürede gerçekleştirilmeye çalışılmıştır. Fakat Osmanlı’dan Türkiye Cumhuriyeti’ne geçişte merkezin ideolojisinde köklü değişiklikler olsa da merkez, patrimonyal geleneğini sürdürdü. Ali Kazancıgil, Kemalist bürokrasinin Osmanlı bürokrasisinde olduğu gibi devletin sivil topluma egemenliğini temel almada, meşruiyetle otoritenin, devlet seçkinlerinin tekelinde olduğunu ve sivil seçkinlerle paylaşılamayacağını savunmada, Weber’in patrimonyal gelenek olarak gördüğü yapıyı devam ettirdiğini söyler. Kazancıgil, Osmanlı bürokrasisinden gelen Jöntürkler ve Kemalistlerin bu geleneği sürdürdüğünü, ilk Büyük Millet Meclisi’nin (1920) bürokratik kökenli üyelerinin % 60’a vardığını, Harbiye mezunlarının % 93’ünün ve Mülkiye mezunlarının % 85’inin Cumhuriyet döneminde görev aldığını, bu oranların “bürokratik devamlılık” olgusunu gösterdiğini ifade eder.<span class="dip"><a class="_idFootnoteLink" href="#footnote-225-173" id="footnote-225-173-backlink">173</a></span> İlk Meclis’te % 20’ye varan orandaki din adamına karşılık daha sonraki meclislerde laikleşme politikaları neticesinde bu oran düşmüş, örneğin dördüncü, beşinci, altıncı ve yedinci meclislerde hiç din adamı olmamıştır.<span class="dip"><a class="_idFootnoteLink" href="#footnote-225-174" id="footnote-225-174-backlink">174</a></span> İdeolojide laikliğin getirdiği böylesi radikal değişiklikler olmasına karşın Osmanlı bürokrasisinin Türkiye Cumhuriyeti’ne bıraktığı kadro ve zihniyet mirası, Cumhuriyet döneminde uzun yıllar etkili olmuştur. Cumhuriyet’in ilk dönemlerinde, Osmanlı’da olduğu gibi, merkezin gücünü zayıflatmaktan (bu gücü çevreyle/halkla paylaşmaktan) kaçınılarak, merkezde parçalanma ve kaosa sebebiyet verebileceği endişesiyle kuvvetler ayrılığı ilkesine karşı kuvvetler birliği tercih edilmiştir.<span class="dip"><a class="_idFootnoteLink" href="#footnote-225-175" id="footnote-225-175-backlink">175</a></span>  </p>
			<p class="paragraf ParaOverride-6">Jöntürklerin kurduğu Osmanlı İttihat ve Terakki Cemiyeti “kolektif irade”nin merkezi düzeydeki somutlaşmış hali olmak iddiasındaydı; “kolektif irade”nin somutlaşmasının, partilerinde tezahür ettiğinin savunulmasıyla ilgili gelenek Cumhuriyet Halk Fırkası/Partisi (CHP) ile devam etti.<span class="dip"><a class="_idFootnoteLink" href="#footnote-225-176" id="footnote-225-176-backlink">176</a></span> Jöntürklerin muhalefeti yok etme geleneği de Cumhuriyet döneminde devam etti. Jöntürkler, Osmanlı döneminde ilk muhalefet partisi olan Fedakâran-ı Millet Fırkası’nı devlete ihanetle suçlayarak bastırmış ve seçimleri yenilemeden kendi baskıcı iktidarlarını kurmuşlardı. CHP iktidarı döneminde ise 1924’te kurulan Terakkiperver Cumhuriyet Fırkası ve 1930’da kurulan Serbest Cumhuriyet Fırkası kapatıldı.<span class="dip"><a class="_idFootnoteLink" href="#footnote-225-177" id="footnote-225-177-backlink">177</a></span> Bu partilerin kapatılması “irtica” suçlaması gibi nedenlere bağlanmış olsa da bahsedilen dönemi inceleyen akademisyenlerin birçoğu, asıl nedeni bu partilerin etkili muhalefetine bağlamaktadırlar.<span class="dip"><a class="_idFootnoteLink" href="#footnote-225-178" id="footnote-225-178-backlink">178</a></span> Böylece padişahtan İttihat Terakki’ye, İttihat Terakki’den CHP’ye “muhalefete tahammülsüzlük” geleneği devam etti. Mardin’in de dikkat çektiği gibi Osmanlı ve Cumhuriyet merkezlerine hâkim olan “sapmaya karşı tahammülsüzlük” eğiliminin “gizli epistemolojik öncülleri”nin araştırılması gerekmektedir.<span class="dip"><a class="_idFootnoteLink" href="#footnote-225-179" id="footnote-225-179-backlink">179</a></span> Merkeze hâkim olan bu anlayışla şekillenen Cumhuriyet’teki sosyal yapıda, değişimi gerçekleştirecek güç, muhalefeti bastırmış merkezdeki siyasetçi ve bürokratlardaydı. Sonuçta köklü bir değişimin muhtemel tek yönü “siyasetten/bürokrasiden-topluma” yani “yukarıdan-aşağıya” idi.  </p>
			<p class="sol" xml:lang="en-GB">2. Uluslararası Gelişmelerin ve “Oyun Gücü”nün Ortaya Çıkmasıyla Merkezin Kontrolünün Azalması  </p>
			<p class="paragraf ParaOverride-6">II. Dünya Savaşı sonrasında, Türkiye Cumhuriyeti’nin siyasi, askeri ve ekonomik yönden önemli derecede bağımlılığın olduğu ABD’nin etkisi gibi dış tesirler, iç dinamiklerle birleşerek; 1946’daki ilk çok partili seçimlerin gerçekleştirilmesinde etkin olmuştur. Türkiye içindeki İslam’la ilgili birçok önemli olguyla ilişkili sosyal-siyasi değişikliklerde, dünya sisteminden gelen etkilerin rolünü vurgulamanın önemli olduğu ve buna rağmen birçok çalışmada bu hususa gerekli önemin atfedilmediği kanaatindeyim. II. Dünya Savaşı’nın galiplerinden olan Sovyetler, savaşın hemen sonrasında, Türkiye’den toprak ve boğazlarda üs istediğini ifade etti.<span class="dip"><a class="_idFootnoteLink" href="#footnote-225-180" id="footnote-225-180-backlink">180</a></span> Türkiye’nin dış politikasıyla ilgili olarak ortaya çıkan bu tehdit algısı ve II. Dünya Savaşı sonrasındaki yeni uluslararası durum, ABD’nin isteklerinin Türkiye için önemini artırmıştır. Dışarıdan kaynaklanan bu sebeplerin yanında Recep Peker liderliğindeki sert devletçi politikalar ve halkın savaş döneminde çektiği maddi sıkıntılar iç sebepleri oluşturmuş ve çok partili sisteme geçilmesinde yardımcı olmuşlardır.<span class="dip"><a class="_idFootnoteLink" href="#footnote-225-181" id="footnote-225-181-backlink">181</a></span> Fakat demokratik bir seçimin en temel öğelerinin gizli oy ve açık tasnif olmasına karşın, 1946 seçimlerinde açık oy ve gizli tasnif uygulandı. Gerçek anlamda çok partili sisteme geçiş 1950 yılında oldu. İktidarı kaybetmeyeceği varsayımıyla hareket eden CHP, muhalefetin demokratik bir ortamda yaşayacağı yasal düzenlemeleri yapmadan 1950 seçimine gitti.<span class="dip"><a class="_idFootnoteLink" href="#footnote-225-182" id="footnote-225-182-backlink">182</a></span> DP ve çok partili sistemle, merkez-çevre ilişkilerinde yeni bir döneme girilmiş olsa da “muhalefete tahammülsüzlük” olgusunda ciddi bir değişim olmadı.<span class="dip"><a class="_idFootnoteLink" href="#footnote-225-183" id="footnote-225-183-backlink">183</a></span>  </p>
			<p class="paragraf ParaOverride-6">Fakat çok partili sistemle “oyun gücü” ortaya çıktı; böylece çevrenin (aşağısının) merkezde (yukarıda), kullandığı oylarla önemli değişiklikler yapabileceği bir dönem başladı. Anayasanın ve ordu gibi kurumların varlığı, çevrenin oylarıyla yapacağı değişimleri sınırlasa da çevrenin, merkez tarafından şekillendiği, buna karşın merkezin alacağı şekilde önemli bir etkisinin olmadığı sistemde önemli bir farklılaşma ortaya çıktı. Çevrenin talepleri bu dönemden sonra daha önemli olmuştur, fakat çok partili döneme geçilene kadar merkezin çevreye ideolojik aygıtlarıyla –okullar, Halkevleri, Köy Enstitüleri gibi– nüfuz ettiği unutulmamalıdır. (Bir sonraki başlıkta bu ideolojik aygıtları irdeleyeceğim.) Cumhuriyet’in ilanından itibaren –Cumhuriyet’in ideolojik aygıtlarıyla nüfuz etme süreci olmadan– çok partili sisteme geçilseydi, çevrenin devrimlere vereceği reaksiyonların etkisinin, Cumhuriyet’i farklı bir noktaya doğru yönlendirebilme olasılığının olduğu rahatlıkla söylenebilir.  </p>
			<p class="paragraf ParaOverride-6">Çevrenin “oyun gücü”nü elde etmesinin sebep olduğu değişiklik, DP iktidarı başlamadan kendini gösterdi. Özellikle çevrenin taleplerinin önemli bir bölümünü oluşturduğuna inanılan dinle ilgili konularda önemli açılımlar yapıldı. 1946’daki seçimlerden sonra CHP’nin kendi içinde de din politikası eleştirildi ve değiştirilmeye başlandı.<span class="dip"><a class="_idFootnoteLink" href="#footnote-225-184" id="footnote-225-184-backlink">184</a></span> İmam-Hatip Yetiştirme Kursları açıldı, Ankara İlahiyat Fakültesi kuruldu.<span class="dip"><a class="_idFootnoteLink" href="#footnote-225-185" id="footnote-225-185-backlink">185</a></span> İlkokullara seçmeli din dersi kondu, 1925’teki bir yasayla kapatılan türbelerin 19 tanesi açıldı, hac için Mekke’ye gideceklerin döviz almasına izin verildi.<span class="dip"><a class="_idFootnoteLink" href="#footnote-225-186" id="footnote-225-186-backlink">186</a></span>  </p>
			<p class="paragraf ParaOverride-6">Dini konuların dışında CHP’liler 1946-1950 arasında liberal bir ekonomik sistem yönünde düzenlemeler yapmaya da çalıştılar; 1946’nın 7 Eylül kararları bu yöndeki ilk adımdı, Başbakan Peker, hükümetin bütün önlemlerinin rekabet ve liberal sistem ilkelerine dayandığını açıkladı. CHP ve DP’nin seçim bildirgelerinde de temel bir farklılık bulunmamaktaydı.<span class="dip"><a class="_idFootnoteLink" href="#footnote-225-187" id="footnote-225-187-backlink">187</a></span>  </p>
			<p class="paragraf ParaOverride-6">Böylece “oyun gücü”nün (sistemde değişikliğin) ortaya çıkmasıyla, DP iktidarı başlamadan yukarıdan-aşağı olan değişim yönünde kısmi değişiklikler ortaya çıktı. Değişime sebep olan olguları, siyasi aktör olarak DP iktidarının icraatlarından daha çok “oyun gücü”ne; oy kullanmanın sistemde oluşturduğu değişikliğe vurgu yaparak açıklamanın önemli olduğu kanaatindeyim. Özellikle DP iktidarı 1950’de başlamadan CHP tarafından yapılan değişiklikler, ilaveten DP kurucu kadrosunun en önemli isimlerinin daha önce CHP’de siyaset yapmış olması gibi olgular bu yaklaşımımı desteklemektedir. Bu konuda, bahsedilen süreçteki değişimi tamamen DP iktidarına bağlayarak, “oyun gücü”ne atıf yapmayan sosyolog ve siyasal bilimcilerden ayrılıyorum.  </p>
			<p class="sol" xml:lang="en-GB">3. Ekonomik Yapıdaki Değişimlerle Merkezin Kontrolünün Azalması  </p>
			<p class="paragraf ParaOverride-6">Cumhuriyet’in ilk dönemlerinde merkezin gücü ve çevreyi şekillendirici potansiyeli, sadece çok partili sisteme geçişi engellemek suretiyle muhafaza edilmeye çalışılmadı. Atatürk, birçok milyonerin, hatta milyarderin oluşmasına çalışılacağını beyan etmiş ve 1920’li yıllarda kapitalist mülkiyet ilişkilerine dayalı bir kanun sistemi oluşturulmuştu.<span class="dip"><a class="_idFootnoteLink" href="#footnote-225-188" id="footnote-225-188-backlink">188</a></span> Fakat iktisadi işlerin ve tüccar zümrenin devletin kontrolünde tutulması, Cumhuriyet’in kuruluşundan sonra da merkezin gerçek politikası olmuştur. Osmanlı’nın son dönemlerinde, Le Play Okulu’ndan etkilenen Prens Sabahaddin gibi, ilerlemenin ancak girişimcilerin inisiyatifiyle gerçekleşebileceğini savunanlar olmuştur. Sabahaddin’e göre bireyci bir toplum yapısına geçmek ve eğitim sistemini bireyci gençler yetiştirecek şekilde kurmak çözümdü. Ona göre İngiltere bu konuda en iyi örnekti.<span class="dip"><a class="_idFootnoteLink" href="#footnote-225-189" id="footnote-225-189-backlink">189</a></span> Sabahaddin’in, adem-i merkeziyetçi görüşleri ve siyasetin egemenliğindeki merkezi zayıflatıp, çözümü toplumsal alanda arayan yaklaşımı; hem Osmanlı’nın son dönemindeki İttihat ve Terakki iktidarınca (Prens Sabahaddin’in ilk Jöntürk Kongresi’nin organizatörü olduğu hatırlanmalıdır) hem de Cumhuriyet’in kurucu kadrolarınca benimsenmedi.<span class="dip"><a class="_idFootnoteLink" href="#footnote-225-190" id="footnote-225-190-backlink">190</a></span> Kamu çıkarının bireyden üstün olduğuna dair Ziya Gökalp gibi düşünürlerin savunduğu fikirler daha çok rağbet gördü.<span class="dip"><a class="_idFootnoteLink" href="#footnote-225-191" id="footnote-225-191-backlink">191</a></span>  </p>
			<p class="paragraf ParaOverride-6">Cumhuriyet merkezinin, iktisadi kontrolle ilgili bu eğilimi, Osmanlı merkezinin davranışsal özelliklerine benzerdir.<span class="dip"><a class="_idFootnoteLink" href="#footnote-225-192" id="footnote-225-192-backlink">192</a></span> Çağlar Keyder, Cumhuriyet dönemindeki iktisadi yaklaşımda Osmanlı geçmişle temel kopuşun ancak II. Dünya Savaşı’nı izleyen on yıl içerisinde mümkün olduğunu; bu dönemden sonra burjuvazinin, bürokrasinin vesayetinden kurtulduğunu ve Anadolu tarımının üretici yığınlarının, kendilerini bireysel girişimin egemen olduğu bir ortamın içinde bulduklarını söyler.<span class="dip"><a class="_idFootnoteLink" href="#footnote-225-193" id="footnote-225-193-backlink">193</a></span> II. Dünya Savaşı sonrasında Türkiye’ye Truman Doktrini ve Marshall Planı çerçevesinde yardımlar yapıldı. ABD bu yardımlar karşılığında piyasa ekonomisine geçilmesini talep etti ve Türkiye, ABD önderliğindeki yeni dünya sistemine uyum göstermeye çalıştı.<span class="dip"><a class="_idFootnoteLink" href="#footnote-225-194" id="footnote-225-194-backlink">194</a></span> “Oyun gücü”nün ortaya çıkmasından sonraki CHP iktidarı dönemindeki 1947 Kalkınma Planı, köklü bir ekonomi politikası değişikliğini ifade eder; bu plana göre özel sektör güvenceye alınacaktı, yatırımlar dış kaynaklarla sağlanacaktı –daha önceden mümkün olduğunca yatırımlar ulusal kaynaklarla sağlanmaya çalışılmıştı– ve özelleştirmeler yapılacaktı. Bu plan, ekonomide, küreselleşmeye ve liberal politikalara yaklaşılması anlamını taşıyordu; bu plan tam uygulanamamakla beraber, ekonomiyle ilgili zihniyette önemli bir farklılaşma eğilimini göstermektedir.<span class="dip"><a class="_idFootnoteLink" href="#footnote-225-195" id="footnote-225-195-backlink">195</a></span> İktisadi zihniyetteki küreselleşme ve liberalizm yönündeki değişiklikleri –birçok kişinin yaptığı gibi– siyasi aktör olarak DP’nin kararlarından ziyade, uluslararası sistemdeki değişikliklere ve Türkiye’nin bu sistemde ABD’nin olduğu blokta yer almasına bağlamanın daha önemli olduğu kanaatindeyim. Nitekim bu zihniyet değişikliğindeki önemli bir dönüm noktası olan 1947 Kalkınma Planı, CHP iktidarı döneminde gerçekleşmiştir.  </p>
			<p class="paragraf ParaOverride-6">Osmanlı’da, siyasal iktidara sahip olmanın, piyasa ekonomisinde başarılı olmaktan daha önemli bir meta olduğu zihin yapısı hâkimdi. Batı’nın ekonomik ahlakına ve sembolizmine ise paranın ekonomik olduğu kadar siyasal bir araç da olduğu bir anlayış hâkimdi.<span class="dip"><a class="_idFootnoteLink" href="#footnote-225-196" id="footnote-225-196-backlink">196</a></span> Osmanlı bu yönüyle, sosyal yapıların analizinde “statü” kavramının önemli olduğunu, sadece ekonomi temelli “sınıf” analizi yapmanın yeterince açıklayıcı olamayacağını söyleyen Weber’in sosyolojisine uygun bir yapı göstermiştir.<span class="dip"><a class="_idFootnoteLink" href="#footnote-225-197" id="footnote-225-197-backlink">197</a></span> Cumhuriyet Türkiyesi, Osmanlı’dan miras aldığı, bahsedilen zihin yapısını ve buna göre oluşmuş kurumları, uluslararası sistemle etkileşimin belirleyiciliğindeki birikimsel süreçlerin sonucunda değiştirdi. Bu süreçlerin sonucu, merkezden bağımsız olarak sermaye sahiplerinin veya sermayeye sahip olmadan bile onu yönlendirmesi mümkün olan cemaatler gibi toplulukların güç kazanması, merkezin yukarıdan-aşağı değişim oluşturma gücünün azalması oldu.  </p>
			<p class="sol" xml:lang="en-GB">4. Sivil Toplum Kuruluşları, Merkezin Kontrolü ve Kadın Konusu  </p>
			<p class="paragraf ParaOverride-6">Cumhuriyet’in kuruluşundan sonraki uzunca bir dönemde, merkezin gücünü muhafaza etme ve çevreden gelebilecek potansiyel tehditleri engelleme politikasının sonunda –sivil toplumun devletten bağımsız ekonomik büyüme sağlamasının yanı sıra– bağımsız sivil toplum kuruluşlarının ortaya çıkmasına, yaşamasına ve güçlenmesine de izin verilmedi. Sivil toplum farklı düşünürlerce farklı şekillerde algılanmış bir kavramdır. Tocqueville, devletin sivil topluma müdahalesinin özgürlüklerin yok edilmesi anlamına geleceğini söyleyerek, bu müdahalelere karşı çıkarken;<span class="dip"><a class="_idFootnoteLink" href="#footnote-225-198" id="footnote-225-198-backlink">198</a></span> diğer yandan Hegel, sivil toplumun devletin müdahalesi ve koruması altında var olabileceğini söylemiş ve felsefesinde önemli bir yeri olan “aşkın devlet” kavramına uygun şekilde bir sivil toplum kavramı oluşturmuştur.<span class="dip"><a class="_idFootnoteLink" href="#footnote-225-199" id="footnote-225-199-backlink">199</a></span> Benim bu kitapta kullandığım anlamıyla sivil toplum; devletten özerk, gönüllü, özel alanla devlet arasında aracı özelliği olan, örgütlü bir sosyal yapılanma olarak tarif edilebilir.<span class="dip"><a class="_idFootnoteLink" href="#footnote-225-200" id="footnote-225-200-backlink">200</a></span> Ali Yaşar Sarıbay, sivil toplum fikrinin; toplum karşısında birey, kamu karşısında özel, özgecilik karşısında bencillik, duyu karşısında akıl gibi karşıtlıklar arasında bir sentez arayışına bağlı olarak geliştiğini söyler.<span class="dip"><a class="_idFootnoteLink" href="#footnote-225-201" id="footnote-225-201-backlink">201</a></span> Birçok ülkeyi kapsayan Dünya Değerler Araştırması’nda (The World Values Survey), Tocqueville ve Putnam’ın, gönüllü organizasyonlara üyelikle, demokratik istikrarın birbirleriyle sıkı sıkıya bağlı olduklarına dair hipotezlerini destekleyen sonuçlara ulaşılmıştır.<span class="dip"><a class="_idFootnoteLink" href="#footnote-225-202" id="footnote-225-202-backlink">202</a></span> Osmanlı, Montesquieu’nün de dikkat çektiği üzere Batı’daki gibi, merkez ile halk arasında aracılık edecek ara tabakalardan (sivil toplumdan) yoksundu.<span class="dip"><a class="_idFootnoteLink" href="#footnote-225-203" id="footnote-225-203-backlink">203</a></span> Gene de tarikatlar ve ulema-vakıf ilişkisi çerçevesinde, ara yapılar işlevini yerine getiren, halkın maddi-manevi ihtiyaçlarını karşılayan kurumlar mevcuttu.<span class="dip"><a class="_idFootnoteLink" href="#footnote-225-204" id="footnote-225-204-backlink">204</a></span> Bu kurumlar, maddi açıdan zora düşmüş veya evlenememek gibi sorunları olan bireylerin, sorunlarını giderme gibi sosyal fonksiyonlar üstlenirlerdi. Fakat aşağıdan-yukarı talepleri ileterek yukarının/merkezin politikalarında ciddi bir değişiklik yapılmasına sebep ol(a)mazlardı; sivil toplum, eğer özelle devlet arasında, devletin politikalarında da gereğinde değişikliğe sebep olacak şekilde aracılık rolü olan bir yapı olarak tarif edilecekse, bu kurumların bu tarifin şartlarını gereğince yerine getirdikleri söylenemez. Örneğin bir çevreci örgütün taleplerinin, çevreyi kirletecek bir sanayileşme politikasının durdurulmasını sağlamaya çalışması şeklinde bir fonksiyonu –genelde– icra etmezlerdi.  </p>
			<p class="paragraf ParaOverride-6">Cumhuriyet devrimlerinin gerçekleşmesinde de ciddi anlamda bir gücü olmayan sivil toplumdan gelen isteklerin önemli bir rolü olmamıştır. Örneğin devrimlerde merkezi bir öneme sahip olan kadınlarla ilgili konularda –mesela kadınların kamusal alana çıkışının kolaylaştırılmasında– kadın kuruluşlarının belli bir oranda etkisi olmuşsa da tüm süreç içinde bu etki hayli sınırlıdır. <span class="CharOverride-6">Kadınlar Dünyası</span> dergisiyle görüşlerini beyan eden, Osmanlı’nın son dönemlerindeki bir kadın topluluğu gibi, feminist savlara yakın olduğu söylenebilecek ve yeni bir bilincin inşa edilmesinde etkili olmuş hareketler olmuştur.<span class="dip"><a class="_idFootnoteLink" href="#footnote-225-205" id="footnote-225-205-backlink">205</a></span> Fakat merkezce, kadınlar tarafından gerçekleştirilen ilk siyasi parti girişimi kabul edilmemiş, 1924’te kurulan Türk Kadınlar Birliği “kadın haklarının sağlandığı” gerekçesiyle kendini feshetmiştir; daha doğrusu feshetmek zorunda bırakılmıştır. Merkezin kadınlarla ilgili politikalarında bile “patrimonyal bir feminizm” hâkim olmuştur.<span class="dip"><a class="_idFootnoteLink" href="#footnote-225-206" id="footnote-225-206-backlink">206</a></span> Fatmagül Berktay’ın dikkat çektiği gibi Türk modernleşmesinde, kadınlara bir yandan Batılılaşma ve modernliğin taşıyıcılığı rolü verilirken, diğer yandan bu rolün sınırları erkeklerce çizilmiştir.<span class="dip"><a class="_idFootnoteLink" href="#footnote-225-207" id="footnote-225-207-backlink">207</a></span> Toplumdaki kadın hareketlerinin taleplerinden hayli bağımsız bir “yasal feminizm” (feminist talepleri çıkardığı yasalarla karşılamaya çalışan, feminist idealleri gerçekleştirecek toplumsal dinamikleri oluşturmada aynı ölçüde istekli/başarılı olmayan) çerçevesinde merkezin politikaları belirlenmiştir.  </p>
			<p class="sol" xml:lang="en-GB">5. Uluslararası Sistemden Kaynaklanan Etkilerle Değişim  </p>
			<p class="paragraf ParaOverride-6">Sivil toplum kuruluşları, merkeze karşı tek başına zayıf olan bireyin, kendisiyle ortak menfaatleri veya fikirleri paylaşan bireylerle birleşerek bir güç odağının parçası olmasına ve tek başına gerçekleştirmesine ve duyurmasına imkân olmayan isteklerini gerçekleştirmesine ve duyurmasına olanaklar sunar. Osmanlı’da bu fonksiyonu icra edecek ciddi anlamda bir sivil toplumun olmaması, “aşağının/çevrenin” taleplerinin “yukarının/merkezin” politikalarını şekillendirememesinin önemli sebeplerindendir. Bu yapıda, merkezi değiştirecek potansiyel güç, çevreden daha çok diğer ülkelerle savaş gibi ilişkilerden ve uluslararası sistemden kaynaklanmıştır. Nitekim Osmanlı modernleşmesine yol açan itici gücün en önemli unsuru da dış ülkelere karşı kaybedilen savaşlardan, bu ülkelere benzeyerek gücünü koruma ve artırma –devletin bekası– arzusuyla taklide yönelmekten ve uluslararası arenada var olan “güç dengesi sistemi”nde, Osmanlı’yı destekleyerek ayakta tutanların taleplerinden kaynaklanmıştır.<span class="dip"><a class="_idFootnoteLink" href="#footnote-225-208" id="footnote-225-208-backlink">208</a></span> Cumhuriyet dönemine geçişte merkezin ideolojisinde değişiklik olmuş, teknolojide olduğu gibi kültürel alanda da Batı’ya benzemek ideolojinin bir parçası olmuştur. Böylece Cumhuriyet’in kuruluşundan sonra merkezin modernleşme ideolojisini benimsemesiyle, yukarıdan-aşağı yapılan köklü değişikliklerle modernleşme süreci ivme kazanmıştır. 1946’dan sonraki süreçlerde, merkezin gücünü çevreyle paylaşması ve yukarıdan-aşağı değiştirme gücünden (patrimonyal yapıdan) feragat etmesi anlamına gelecek farklılaşmaların temel itici gücü yine “dışarıdan” gelmiştir. Daha önce değindiğim gibi, çok partili sisteme geçişte ve piyasa ekonomisine daha uygun bir ekonomik yapıya geçişte önemli bir itici güç, II. Dünya Savaşı sonrası ortaya çıkan “iki kutuplu sistemin”<span class="dip"><a class="_idFootnoteLink" href="#footnote-225-209" id="footnote-225-209-backlink">209</a></span> lideri ABD’ye olan bağımlılığımız olmuştur.<span class="dip"><a class="_idFootnoteLink" href="#footnote-225-210" id="footnote-225-210-backlink">210</a></span> Cumhuriyet döneminin dış politikasının en az değişen unsuru Lozan’a bağlılık olmuştur; Kurtuluş Savaşı’yla <span class="CharOverride-6">de facto</span>, Lozan’la <span class="CharOverride-6">de jure </span>egemenlik altına alınan toprakların,<span class="dip"><a class="_idFootnoteLink" href="#footnote-225-211" id="footnote-225-211-backlink">211</a></span> II. Dünya Savaşı sonrası Sovyetler tarafından tehdit edildiğiyle ilgili algı, Türkiye’nin, zaten yüzünün dönük olduğu Batı blokunun içinde yer almasında etkili bir unsur olmuştur.  </p>
			<p class="paragraf ParaOverride-6">Cumhuriyet merkezinin, kontrolü dışında partilerin, muhalefetin, burjuvazinin ve sivil toplumun oluşmasına izin vermeyen, Osmanlı zihniyet ve sistemini devam ettiren eğiliminin kırılmasında “dışarıdan” gelen söz konusu etkilerin belirleyici rolü hayli yüksektir. Cumhuriyet’in ideolojik olarak bir parçası/benzeri olma hedefini koyduğu Batı dünyasında, devlete karşı bireyi yücelten liberal değerlerin hâkim olması, merkezin gücünü muhafaza etme yönünde politikalar benimseyen Kemalistler ve CHP için paradoksal bir durum oluşturuyordu. Osmanlı’dan miras kalan merkezi/devleti güçlendirme eğilimiyle beraber 1920’ler ve 1930’larda uluslararası sistemde ortaya çıkan gelişmeler, devletçilik politikalarının gelişmesine ve merkez-çevre ilişkilerinde önemli bir farklılaşma ol(a)mamasına sebep oldu. 1929 buhranı gibi Cumhuriyet’in genç yaşlarında Batı dünyasını yakalayan bir kriz, Cumhuriyet Türkiyesi’nin dünya ekonomisiyle bütünleşme sürecini sekteye uğrattı.<span class="dip"><a class="_idFootnoteLink" href="#footnote-225-212" id="footnote-225-212-backlink">212</a></span> Fakat Cumhuriyet’in kurucu ideolojisine içkin olan Batı’ya benzeme ideali, kurucu kadro görmezden gelse de aslında bireyi ön plana çıkaran liberalizmin değerlerine uygun politikalar benimsenmesini içinde barındırıyordu.<span class="dip"><a class="_idFootnoteLink" href="#footnote-225-213" id="footnote-225-213-backlink">213</a></span> Batı’nın ideolojisiyle paradoksal bir şekilde zıt olan ve Cumhuriyet’in kurucularının zihinlerine içkin olan merkezi bireye karşı kuvvetlendirici, seçkinci, devletçi eğilimler; Batı ile temaslar arttıkça, 1929 buhranı, iki dünya savaşı arasında faşizmin yükselmesi ve II. Dünya Savaşı gibi uluslararası sistem açısından anomali durumları geçtikçe giderek çözüldü.  </p>
			<p class="paragraf ParaOverride-6">Çok partili sisteme geçişte, pazar ekonomisinin yayılmasında, burjuvazinin merkezden bağımsız olarak gücünü artırmasında ve sivil toplum kuruluşlarının öneminin artmasına yol açan süreçlerde “dıştan içe” gelen etkilerin izlerini görmek doğru sosyolojik analiz için gerekir. Elbette bu “dıştan içe” etkiye vurgu yapmak, toplumda gelişen ve bu süreçle birleşen dinamikleri görmezlikten gelmek anlamını taşımamalıdır. Sonuçta merkez-çevre ilişkilerinin değişim sürecini; uluslararası sistemdeki değişimler, anomaliler ve bu sistemin içindeki Osmanlı’nın veya Cumhuriyet’in bu sistemle ilişkileri ve bunlarla beraber iç dinamikler çerçevesinde bütünsel bir bakışla ve çok-nedenli açıklamalarla değerlendirmek gerekir. Dıştan gelen etkilerin toplumda oluşan dinamiklerle birleşmesi, bahsedilen değişimlerin gerçekleşmesinde etkili olmuştur. 1946’dan itibaren merkez-çevre ilişkilerinde önemli farklılaşmalar yaşanmaya başlamış, daha sonra sosyal olanın siyasal olandan bağımsızlaşmasında ve sivil toplumun gücünü artırmasında 1980’li yıllarda köklü değişimler gözlenmiştir. (1980’ler ve sonrası üçüncü bölümde ele alınacaktır.) Tüm bu süreçlerde merkezden çevreye, yani siyasal olandan toplumsal olana güç transferi olmuştur; bu güç transferiyse merkezin yukarıdan-aşağı değişim yapma potansiyelini gittikçe azaltmıştır. Bu oluşumlar, Türkiye’deki İslam ile ilişkili olguları –ilerleyen sayfalarda görüleceği gibi– anlamak için hayati önemdedir.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-169-backlink" id="footnote-225-169">169</a>. “Karizmatik otorite” için bakınız: Max Weber, <span class="CharOverride-1">Sosyoloji Yazıları</span>, s. 218-220. “Karizmatik lider” etki alanında olan bireylerin davranışlarını olduğu kadar inanç ve tutumlarını değiştirebilme yeteneği olan; takipçilerinin bireysel performanslarını arttırma, hatta gereğinde çıkarlarından vazgeçirme kabiliyeti olan kişidir. Kâğıtçıbaşı, karizmatik liderlik modellerini ve karizmatik liderin özelliklerini anlatırken, bu modelle ilgili araştırmaların eksikliğine de dikkat çeker: Çiğdem Kâğıtçıbaşı, <span class="CharOverride-1">Yeni İnsan ve İnsanlar</span>, s. 301-302.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-170-backlink" id="footnote-225-170">170</a>. Şerif Mardin, “Türk Siyasasını Açıklayabilecek Bir Anahtar: Merkez-Çevre İlişkileri”, s. 55.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-171-backlink" id="footnote-225-171">171</a>. Tarık Zafer Tunaya, <span class="CharOverride-1">İslamcılık Akımı</span>, s. 149, 157-159, 163-164.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-172-backlink" id="footnote-225-172">172</a>. Bu liste hazırlanırken şu kaynaklardan faydalanılmıştır: Bülent Tanör, <span class="CharOverride-1">Kurtuluş Kuruluş</span>, 9. bs., İstanbul, Cumhuriyet Kitapları, 2009, s. 224-225, 298-308; Şerif Mardin, “Atatürkçülüğün Kökenleri”, <span class="CharOverride-1">Türkiye’de Toplum ve Siyaset</span>, Der: Mümtaz’er Türköne ve Tuncay Önder, İstanbul, İletişim Yayınları, s. 159-160; Binnaz Toprak, “Dinci Sağ”, Çev. Nail Satlıgan, <span class="CharOverride-1">Geçiş Sürecinde Türkiye, </span>3. bs,<span class="CharOverride-1"> </span>Der: İrvin Cemil Schick ve Ertuğrul Ahmet Tonak, İstanbul, Belge Yayınları, 1998, s. 243-244; İsmail Kara, <span class="CharOverride-1">Cumhuriyet Türkiye’sinde Bir Mesele Olarak İslam</span>, s. 31-32.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-173-backlink" id="footnote-225-173">173</a>. Ali Kazancıgil, “Türkiye’de Modern Devletin Oluşumu ve Kemalizm”, <span class="CharOverride-1">Türkiye’de Politik Değişim ve Modernleşme</span>, Ed. Ersin Kalaycıoğlu ve Ali Yaşar Sarıbay, İstanbul, Alfa Basım Yayım Dağıtım, s. 147.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-174-backlink" id="footnote-225-174">174</a>. Binnaz Toprak, <span class="CharOverride-1">age</span>, s. 243.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-175-backlink" id="footnote-225-175">175</a>. Tarık Zafer Tunaya, “Hâkimiyet-i Siyasiye ve Milli Egemenlik: Türkiye’de Siyasal Rejimin Meşruluğunun Dayandığı Temeller”, <span class="CharOverride-1">Türkiye’de Politik Değişim ve Modernleşme</span>, Ed. Ersin Kalaycıoğlu, Ali Yaşar Sarıbay, İstanbul, Alfa Basım Yayım Dağıtım, 2000, s. 172-174.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-176-backlink" id="footnote-225-176">176</a>. Nilüfer Göle, <span class="CharOverride-1">Mühendisler ve İdeoloji</span>, 3. bs., İstanbul, Metis Yayınları, 2004, s. 78.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-177-backlink" id="footnote-225-177">177</a>. Cemil Koçak, “Siyasal Tarih (1923-1950)”, <span class="CharOverride-1">Çağdaş Türkiye 1908-1980</span>, 6. bs., Ed. Sina Akşin, İstanbul, Cem Yayınları, 2000, s. 132-133.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-178-backlink" id="footnote-225-178">178</a>. Binnaz Toprak, <span class="CharOverride-1">age</span>, s. 243.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-179-backlink" id="footnote-225-179">179</a>. Şerif Mardin, “Türkiye’de Muhalefet ve Kontrol”, s. 191.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-180-backlink" id="footnote-225-180">180</a>. Erel Tellal, “SSCB ile İlişkiler”, <span class="CharOverride-1">Türk Dış Politikası</span>, 4. bs., Ed. Baskın Oran, İstanbul, İletişim Yayınları, 2002, s. 507.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-181-backlink" id="footnote-225-181">181</a>. Feroz Ahmad, <span class="CharOverride-1">Modern Türkiye’nin Oluşumu</span>, 2. bs., Çev. Yavuz Alogan, İstanbul, Kaynak Yayınları, 1999, s. 126.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-182-backlink" id="footnote-225-182">182</a>. Nihal Kara-İncioğlu, “Türkiye’de Çok Partili Sisteme Geçiş ve Demokrasi Sorunları”, <span class="CharOverride-1">Türkiye’de Politik Değişim ve Modernleşme</span>, Ed. Ersin Kalaycıoğlu ve Ali Yaşar Sarıbay, İstanbul, Alfa Basım Yayım Dağıtım, 2000, s. 213-214.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-183-backlink" id="footnote-225-183">183</a>. Taner Timur, “Osmanlı Mirası”, <span class="CharOverride-1">Geçiş Sürecinde Türkiye</span>, 3. bs., Der: İrvin Cemil Schick, Ertuğrul Ahmet Tonak, İstanbul, Belge Yayınları, 1998, s. 31.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-184-backlink" id="footnote-225-184">184</a>. Binnaz Toprak, <span class="CharOverride-1">age</span>, s. 247-248.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-185-backlink" id="footnote-225-185">185</a>. Bahattin Akşit, “Türkiye’de İslami Eğitim, Osmanlı’nın Son Dönemlerinde Medrese Reformu ve Cumhuriyet’te İmam-Hatip Okulları”, <span class="CharOverride-1">Çağdaş Türkiye’de İslam</span>, Ed. Richard Tapper, İstanbul, Sarmal Yayınevi, 1991, s. 100-101.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-186-backlink" id="footnote-225-186">186</a>. İştar Gözaydın, <span class="CharOverride-1">Diyanet</span>, İstanbul, İletişim Yayınları, 2009, s. 69; Tarık Zafer Tunaya, <span class="CharOverride-1">age.</span>, s. 190-191; Binnaz Toprak, <span class="CharOverride-1">age</span>, s. 248.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-187-backlink" id="footnote-225-187">187</a>. Feroz Ahmad, <span class="CharOverride-1">Demokrasi Sürecinde Türkiye (1945-1980)</span>, 2. bs., İstanbul, Hil Yayınları, 1996, s. 128.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-188-backlink" id="footnote-225-188">188</a>. İrvin Cemil Schick, Ertuğrul Ahmet Tonak, “Uluslararası Boyut: Ticaret, Yardım ve Borçlanma”, <span class="CharOverride-1">Geçiş Sürecinde Türkiye</span>, 3. bs., Der: İrvin Cemil Schick ve Ertuğrul Ahmet Tonak, İstanbul, Belge Yayınları, 1998, s. 359-360.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-189-backlink" id="footnote-225-189">189</a>. Osman Kafadar, <span class="CharOverride-1">Türk Eğitim Düşüncesinde Batılılaşma</span>, İstanbul, Vadi, 1997, s. 198-203.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-190-backlink" id="footnote-225-190">190</a>. Nilüfer Göle, <span class="CharOverride-1">age</span>, s. 75-77.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-191-backlink" id="footnote-225-191">191</a>. <span class="CharOverride-1">Age</span>, s. 84.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-192-backlink" id="footnote-225-192">192</a>. Şerif Mardin, <span class="CharOverride-1">Din ve İdeoloji</span>, s. 108-109.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-193-backlink" id="footnote-225-193">193</a>. Çağlar Keyder, “İktisadi Gelişme ve Bunalım: 1950-1980”, Çev. Ahmet Günlük, Aydın Pesen, <span class="CharOverride-1">Geçiş Sürecinde Türkiye</span>, 3. bs., Der: İrvin Cemil Schick ve Ertuğrul Ahmet Tonak, İstanbul, Belge Yayınları, 1998, s. 310.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-194-backlink" id="footnote-225-194">194</a>. Çağlar Keyder, “İktisadi Gelişmenin Evreleri”, <span class="CharOverride-1">Cumhuriyet Dönemi Türkiye Tarihi Ansiklopedisi</span>, C. IV, İstanbul, İletişim Yayınları, 1993, s. 1065-1073; Feroz Ahmad, <span class="CharOverride-1">age</span>, s. 127.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-195-backlink" id="footnote-225-195">195</a>. Yavuz Kepenek, Nurhan Yenitürk, <span class="CharOverride-1">Türkiye Ekonomisi</span>, 12. bs., İstanbul, Remzi Kitabevi, 2001, s. 91-93.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-196-backlink" id="footnote-225-196">196</a>. Şerif Mardin, “Türkiye: Bir Ekonomik Kodun Dönüşümü”, s. 210-211.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-197-backlink" id="footnote-225-197">197</a>. Max Weber, <span class="CharOverride-1">Sosyoloji Yazıları</span>, s. 182-189.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-198-backlink" id="footnote-225-198">198</a>. Alexis de Tocqueville, <span class="CharOverride-1">Democracy in America</span>, Çev. Arthur Goldhammer, New York, Library of America, 2004.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-199-backlink" id="footnote-225-199">199</a>. G. W. F. Hegel, <span class="CharOverride-1">Elements of the Philosophy of Right</span>, Ed. Allen W. Wood, Çev. H. B. Nisbet, Cambridge, Cambridge University Press, 1991, s. 272-274.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-200-backlink" id="footnote-225-200">200</a>. Ali Yaşar Sarıbay, <span class="CharOverride-1">Postmodernite, Sivil Toplum ve İslam</span>, İstanbul, Alfa Basım Yayım Dağıtım, 2001, s. 26-27; Ali Yaşar Sarıbay, “Türkiye’de Demokrasi ve Sivil Toplum”, <span class="CharOverride-1">Küreselleşme, Sivil Toplum ve İslam</span>, Der: Fuat Keyman, A. Yaşar Sarıbay, Ankara, Vadi Yayınları, s. 90.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-201-backlink" id="footnote-225-201">201</a>. Ali Yaşar Sarıbay, “Türkiye’de Demokrasi ve Sivil Toplum”, s. 107-108.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-202-backlink" id="footnote-225-202">202</a>. Ronald Inglehart, <span class="CharOverride-1">Modernization and Postmodernization</span>, s. 188-190.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-203-backlink" id="footnote-225-203">203</a>. Şerif Mardin, <span class="CharOverride-1">Din ve İdeoloji</span>, s. 86-87.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-204-backlink" id="footnote-225-204">204</a>. Ali Bayramoğlu, “Şerif Mardin’le Din ve Devlet Sosyolojisi Konusunda Söyleşi”, <span class="CharOverride-1">Türkiye’de Toplum ve Siyaset</span>, Der: Mümtaz’er Türköne, Tuncay Önder, İstanbul, İletişim Yayınları, 1990, s. 107-113. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-205-backlink" id="footnote-225-205">205</a>. Serpil Çakır, <span class="CharOverride-1">Osmanlı Kadın Hareketi</span>, s. 37, 79-312, 316.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-206-backlink" id="footnote-225-206">206</a>. Bülent Tanör, <span class="CharOverride-1">age</span>, s. 324.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-207-backlink" id="footnote-225-207">207</a>. Fatmagül Berktay, “Osmanlı’dan Cumhuriyet’e Feminizm”, s. 356.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-208-backlink" id="footnote-225-208">208</a>. “Güç dengesi” kavramı uluslararası siyasal sistemin bazı özelliklerine dikkat çekmek için kullanılır. Bu sistemin ortaya çıkışı 1648’deki Westphalia Antlaşması’na kadar götürülür ve İkinci Dünya Savaşı’nın sonuna kadar bu sistemin-sistemin tipik özelliklerini göstermeyen geçiş dönemleriyle beraber- devam ettiği söylenir. Bu sistemin tipik davranışsal özelliklerinden bazıları; sistemin tümüne hâkim olmaya kalkıp güç dengesini bozmaya yeltenen aktörleri (devletleri) önlemek, esnek (değişebilen) koalisyonlara gitmek, ideolojilerdense güç ilişkilerinin koalisyonları belirlemesidir. Faruk Sönmezoğlu, <span class="CharOverride-1">Uluslararası Politika ve Dış Politika Analizi</span>, 4. bs., İstanbul, Filiz Kitabevi, 2005, s. 667-669, 693-697. Osmanlı merkezi, devletin hayati menfaatlerini gözeterek, uluslararası sisteme (bu sistem özellikle Avrupa merkezliydi) hâkim olan “güç dengesi sistemi”nin imkânlarından yararlanmış ve bu sistemin gereği olarak ittifaklara gitmiştir; bu ittifakların ise Osmanlı modernleşmesinde önemli rolü olmuştur. Örneğin “klasik güç dengesi sistemi”nin bir gereği olarak İngiltere, Rusya’nın genişleme ve güçlenmesini önlemek için Osmanlı ise tek başına Rusya’ya karşı koyamayacağı için ittifaka gitmişlerdir. İngiltere, desteğine karşılık Osmanlı modernleşmesi açısından önemli olan talep ve telkinlerde bulunmuştur.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-209-backlink" id="footnote-225-209">209</a>. “İki kutuplu sistem” bir uluslararası siyasal sistem türüdür. İkinci Dünya Savaşı’ndan 1990’lara kadar olan dönemi ifade etmek için kullanılır. Bu sistemde ittifaklar, “güç dengesi sistemi”nin aksine uzun nitelikli ve ideolojik temellidir. İki kutbun da -ABD ve Rusya- liderleri vardır. İki kutuplu sistemde, aktörlerin (devletlerin) birbirlerine bağımlılıkları önemli ölçüde artmıştır. <span class="CharOverride-1">Age</span>, s. 715-728.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-210-backlink" id="footnote-225-210">210</a>. Bahsedilen süreçlerde -benim savunduğum yaklaşıma benzer şekilde- dıştan gelen etkilerin iç dinamiklerden daha belirleyici olduğunu savunan bir çalışma olarak bakınız: Nihal Kara-İncioğlu, “Türkiye’de Çok Partili Sisteme Geçiş ve Demokrasi Sorunları”, s. 205-207.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-211-backlink" id="footnote-225-211">211</a>. Faruk Sönmezoğlu, “Türkiye Cumhuriyeti’nin Dış Politikasında Süreklilik ve Değişim”, <span class="CharOverride-1">Türk Dış Politikasının Analizi</span>, Der: Faruk Sönmezoğlu, İstabul, Der Yayınları, 2004, s. 1046.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-212-backlink" id="footnote-225-212">212</a>. Ronnie Magulies, Ergin Yıldızoğlu, “Tarımsal Değişim: 1923-70”, Çev. Nehir Kalaycıoğlu, <span class="CharOverride-1">Geçiş Sürecinde Türkiye</span>, 3. bs., Der: İrvin Cemil Schick ve Ertuğrul Ahmet Tonak, İstanbul, Belge Yayınları, 1998, s. 290.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-213-backlink" id="footnote-225-213">213</a>. “Liberalizm” Batı kültürüyle bağlantılı olmakla beraber farklı şekillerde tanımlanmış bir kavramdır. Bu kitapta kullandığım anlamıyla liberalizm “Siyasal iktidarı sınırlandırarak, bireysel hak ve özgürlükleri tanımlayıp savunmaya yönelen siyasal ve ekonomik felsefe” olarak tarif edilebilir: Fatmagül Berktay, “Liberalizm: Tek Bir Teorik Pozisyona İndirgenmesi Olanaksız Bir İdeoloji”, <span class="CharOverride-1">19. Yüzyıldan 20. Yüzyıla Modern Siyasal İdeolojiler</span>, 2. bs., Der: H. Birsen Örs, İstanbul, İstanbul Bilgi Üniversitesi Yayınları, 2008, s. 50.</p>
				</div>
			</div>
		</div>
	</body>
</html>