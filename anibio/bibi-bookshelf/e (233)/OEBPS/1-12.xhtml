<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-9">B. 1980’lerden Önce Türkiye Cumhuriyeti’nin İdeolojik Aygıtları  </p>
			<p class="sol" xml:lang="en-GB">1. Althusser, Platon, Gadamer, Popper, Kant, Aristoteles ve İdeoloji  </p>
			<p class="paragraf ParaOverride-6">Bir devletin sadece baskı aygıtıyla; yani polisi, askeri, mahkemesi, hapishanesiyle bireyleri istediğince şekillendirmesine ve yönlendirmesine olanak yoktur. Althusser’in dikkat çektiği gibi bütün bireylerin başına bir polis dikmek, mümkün olmadığı için bütün bireylerin isteğe göre yönlendirilmesi (baskı olmadan da istenen şekilde hareket etmesinin sağlanması), ideoloji ve bu ideolojiyi bireylere aşılayan devletin ideolojik aygıtları sayesinde gerçekleştirilmeye çalışılır. Althusser, Platon’un da bunun farkında olduğunu söyler. Platon, köleler ile zanaatkârları gözaltında tutmak için muhafızlar öngörmüştü ama her köle ve zanaatkârın başına bir muhafız dikilemeyeceğini, bu mümkün olsa bile muhafızların başına kimin dikileceği probleminin var olduğunu biliyordu. Bu yüzden Platon, daha çocuk yaştan çocukların tek başına “işleyebilmesinin sağlanması” –dileğe göre şekillenmesi– için çocukların “güzel yalanlar” ile eğitilmesi gerektiğini söyledi.<span class="dip"><a class="_idFootnoteLink" href="#footnote-225-214" id="footnote-225-214-backlink">214</a></span> Althusser, Platon’un bu yaklaşımıyla, toplumun kontrolü –Althusser için bu, üretim ilişkilerinin yeniden üretimidir– için baskının dışında ideolojiye ihtiyaç duyulduğunu, keşfettiğini tespit eder. Althusser “modern anarşist devrimci yöneticileri” ideolojinin bu rolünü keşfedemedikleri için eleştirir ve “iflah olmaz bir gerici” olarak nitelediği Platon’u, bu yöneticilerin okumasını tavsiye eder.<span class="dip"><a class="_idFootnoteLink" href="#footnote-225-215" id="footnote-225-215-backlink">215</a></span>  </p>
			<p class="paragraf ParaOverride-6">Siyaset ve sosyolojiyle ilgili yaklaşımlarını –Freud’dan aldığı etkiler sonucunda– psikolojiyle zenginleştiren Althusser; bir Freudcu olarak Lacan’ın bilinçdışına uyguladığı terimleri devralarak, ideolojiyi “tanıma-kabul etme ve tanımama-kabul etmeme” olarak tanımlar.<span class="dip"><a class="_idFootnoteLink" href="#footnote-225-216" id="footnote-225-216-backlink">216</a></span> Althusser, ideolojinin, içinde olduğumuz birçok durumda, kendimizi ideolojinin dışında sanmamıza yol açtığına dikkat çekmiştir: “İdeolojinin ideolojik kimliğinin ideoloji tarafından yadsınması da ideolojinin yol açtığı sonuçlardan biridir... Öte yandan, gayet iyi bilindiği gibi, ideolojide olma suçlamasını bir tek başkalarına yakıştırır insan, asla kendine yakıştırmaz...”<span class="dip"><a class="_idFootnoteLink" href="#footnote-225-217" id="footnote-225-217-backlink">217</a></span>  </p>
			<p class="paragraf ParaOverride-6">Olguları değerlendirirken “tabula rasa” zihin yoktur, ideolojiler renkli ve numaralı gözlükler gibi olguları nasıl gördüğümüzü şekillendirir. Kant’ın, zaman ve nedensellik gibi “apriori zihinsel kategoriler”in gözlükleriyle numen âlemi gözlediğimizi, algıladığımız fenomenlerin “kendinde şey” (numen âlem) olmadığına dikkat çekmesine bu durumu benzetebiliriz.<span class="dip"><a class="_idFootnoteLink" href="#footnote-225-218" id="footnote-225-218-backlink">218</a></span> Diğer yandan Gadamer, hermenötikte önyargılardan tamamen kurtulmuş bir şekilde olguları yorumlayamayacağımıza, yani önyargı gözlüğüyle yorumlamalarda bulunduğumuza, önyargılar vasıtasıyla tecrübelerimizi gerçekleştirdiğimize vurgu yapmıştır.<span class="dip"><a class="_idFootnoteLink" href="#footnote-225-219" id="footnote-225-219-backlink">219</a></span> Karl Popper ise en objektif bilim olarak kabul edilen fizikte bile, kuramın gözlükleriyle gözlem yaptığımıza, “tabula rasa” zihinle gözlem olmadığına dikkat çekmiştir.<span class="dip"><a class="_idFootnoteLink" href="#footnote-225-220" id="footnote-225-220-backlink">220</a></span> Kant’ta algımızı önceleyen ve etkileyen zihinsel kategoriler, Gadamer’de yorumlamamızı önceleyen ve etkileyen önyargılar, Popper’da gözlemimizi önceleyen ve etkileyen kuramlar olduğu gibi Althusser’de kabul etme ve reddetme süreçlerimizi önceleyen ve etkileyen ideolojilerimiz vardır. Aristoteles’in “İnsan siyasal bir hayvandır”<span class="dip"><a class="_idFootnoteLink" href="#footnote-225-221" id="footnote-225-221-backlink">221</a></span> sözü Althusser’de, “İnsan doğası gereği ideolojik bir hayvandır” şekline dönüşür.<span class="dip"><a class="_idFootnoteLink" href="#footnote-225-222" id="footnote-225-222-backlink">222</a></span> Althusser için “ideoloji” maddi bir var oluşa sahiptir: “Maddi ideolojik aygıt tarafından tanımlanan, maddi kurallarca belirlenen, maddi pratiklerde yer alan maddi edimlerdir.”<span class="dip"><a class="_idFootnoteLink" href="#footnote-225-223" id="footnote-225-223-backlink">223</a></span> Devletin ideolojik aygıtları varlık ve pratikleriyle, ideolojinin somut maddi halidir.<span class="dip"><a class="_idFootnoteLink" href="#footnote-225-224" id="footnote-225-224-backlink">224</a></span><span class="CharOverride-1">  </span></p>
			<p class="sol" xml:lang="en-GB"><span class="CharOverride-9">2. Yeni Sosyal-Siyasi Yapının Önemi  </span></p>
			<p class="paragraf ParaOverride-6">Devletin ideolojik aygıtları, merkezin ideolojisini çevreye taşıyacak somut kurumlar olarak, merkezin çevredeki bireyleri dilediğince şekillendirmesine yardımcı olmaktadır. Türkiye Cumhuriyeti’nin merkezi, ideolojisini; kurduğu somut kurumlarla (devletin ideolojik aygıtları), bu somut kurumların çevreye nüfuzuna daha çok olanak tanıyan yeni sosyal-siyasi yapının imkânları, şehirleşmenin artması ve 20. yüzyıl teknolojisi sayesinde çevreye daha etkin şekilde taşıyarak bu hususta Osmanlı’dan daha başarılı bir konuma yükseldi. Bu olgu, Cumhuriyet’in yukarıdan-aşağı değiştirme gücünün artmasının ve Cumhuriyet’le, yüzlerce yılın geleneğine zıt bir değişimin, kısa sayılacak bir sürede, geniş bir kitleye benimsetilmesinin en belirleyici faktörlerindendir.  </p>
			<p class="paragraf ParaOverride-6">Cumhuriyet dönemindeki sosyal-siyasi yapıda, Osmanlı’da olduğu gibi ideolojik aygıtlarla ulaşılamayan geniş bir kesim kalmadı. (Bu olguda, II. Mahmut’tan itibaren gelişen süreçlerin katkısı vardır.) Osmanlı’daki millet sisteminde din ve eğitimle ilgili işlerinde özerk olan milletler, merkezin ideolojik aygıtlarının nüfuz alanının dışında kalıyordu. Millet liderlerinin merkezce kontrolü gibi güç ilişkileri ve devletin baskıcı aygıtı, milletlerin merkeze bağımlılığını sağlayan en önemli unsurlardı. 20. yüzyılın başlarında, Cumhuriyet’in kuruluşuna kadar olan evrede Hıristiyan nüfus iyice azalmıştı. 1906’da Türkiye’deki 15 milyonluk toplam nüfus içinde 1,5 milyon kadar Rum vardı, 1923’e gelindiğinde ise 400 bin Rum kalmıştı. 1906’da 1 milyon kadar olan Ermeni nüfus ise 1927’ye gelindiğinde 100 binin altına inmişti.<span class="dip"><a class="_idFootnoteLink" href="#footnote-225-225" id="footnote-225-225-backlink">225</a></span> Cumhuriyet döneminde Müslüman olmayan nüfusun oranında sürekli azalma oldu, artık merkezin nüfuz gücü dışında kalan geniş bir kitle yoktu.  </p>
			<p class="sol" xml:lang="en-GB"><span class="CharOverride-9">3. Eğitimsel İdeolojik Aygıtlar  </span></p>
			<p class="paragraf ParaOverride-6">Osmanlı’nın en önemli ideolojik aygıtı dinsel ideolojik aygıt olmasına karşın, Cumhuriyet’in en önemli ideolojik aygıtı eğitimsel ideolojik aygıt olmuştur. Eğitimsel ideolojik aygıtın dinsel ideolojik aygıtın yerini alması, Türkiye’ye özel bir durum değildir; Türkiye’nin rol modeli olarak alınan Batı’da da aynısı olmuştur.<span class="dip"><a class="_idFootnoteLink" href="#footnote-225-226" id="footnote-225-226-backlink">226</a></span> Modern eğitim temelde yazılı metinler üzerinden yapılmaktadır. Eğitimin ilk aşamalarında okuma yazma öğretilirken, geri kalan eğitim tamamen okuma yazma üzerinde yükselir. Bu yüzden, bir ülkedeki okuryazar oranı, o ülkenin yüzde kaçına eğitimsel ideolojik aygıtın nüfuz edip etmediğini/edemeyeceğini anlamamız için önemli bir göstergedir. Osmanlı, Cumhuriyet’e % 10’un altında okuryazar devretti.<span class="dip"><a class="_idFootnoteLink" href="#footnote-225-227" id="footnote-225-227-backlink">227</a></span> Cumhuriyet’in ilk yıllarında da –1927’de– okuryazar oranı % 11 gibi çok düşük bir seviyedeydi. Okuryazarlık oranı düzlemsel bir artış göstermiş ve 1981 yılında okuryazar oranı % 69’a yükselmiştir.<span class="dip"><a class="_idFootnoteLink" href="#footnote-225-228" id="footnote-225-228-backlink">228</a></span> Aşağıdaki tablolarda görüleceği gibi ilköğretimde de ortaokul ve liselerde de gerek öğrenci gerek kurum sayısı açısından doğrusala yakın bir artış yaşanmıştır. Ayrıca tablolardaki, kızların toplam öğrencilere ve kadın öğretmenlerin toplam öğretmenlere göre artış oranlarında kadınların eğitim kurumlarına gidiş, dolayısıyla kamusal alana çıkış oranlarındaki –Cumhuriyet’in başlangıcına oranla– artışa da tanık olunabilir. Kadınlar daha çok eğitim olanağına kavuşup meslek sahibi oldukça, analarına nazaran daha çok ataerkil kalıpları sorgulamış ve kendi ayakları üzerinde durabilme yeteneğine daha çok kavuşmuşlardır.<span class="dip"><a class="_idFootnoteLink" href="#footnote-225-229" id="footnote-225-229-backlink">229</a></span> Bu okullar, birçok kızın kamusal alana çıktığı ilk ortam olmalarının yanında, kızların kamusal alana çıkmalarına ve güç ilişkilerinin paylaşıldığı alanlarda yer almalarına hazırlandıkları bir ortam da olmuşlardır. İlk ve ortaöğretim kurumlarındaki doğrusala yakın artış üniversitelerde de yaşanmıştır.<span class="dip"><a class="_idFootnoteLink" href="#footnote-225-230" id="footnote-225-230-backlink">230</a></span>  </p>
			<p class="paragraf ParaOverride-6">Cumhuriyet’in 1980’lere kadar olan dönemindeki ilk ve ortaöğretimdeki sayısal gelişmeler aşağıdaki tablolarda görülmektedir:<span class="dip"><a class="_idFootnoteLink" href="#footnote-225-231" id="footnote-225-231-backlink">231</a></span>  </p>
			<p class="resim ParaOverride-8" xml:lang="en-GB"><span><img alt="3.jpg" class="_idGenPageitem-6" src="image/3_fmt.jpeg"/></span>  </p>
			<p class="resim ParaOverride-8" xml:lang="en-GB"><span><img alt="4.jpg" class="_idGenPageitem-7" src="image/4_fmt.jpeg"/></span>  </p>
			<p class="resim ParaOverride-8" xml:lang="en-GB"><span><img alt="5.jpg" class="_idGenPageitem-8" src="image/5_fmt.jpeg"/></span>  </p>
			<p class="paragraf ParaOverride-6">Cumhuriyet’in başlangıcında, eğitimsel ideolojik aygıtla nüfuz edilebilen vatandaşların nüfusa oranı hayli düşüktü. Fakat Cumhuriyet’in siyaset, ordu, bürokrasi ve yargı gibi merkezini oluşturan kurumlarında yer alan bireylerin hemen hepsinin belli bir oranda eğitim almasının zaruri olduğunu düşünürsek; Cumhuriyet’in başlangıcında merkezin, kendisini yeniden üretmesine yetecek kadar kitleye ideolojik aygıtlarıyla nüfuz edebildiğini söyleyebiliriz. Tarikatların daha çok toplumun çevresini oluşturan orta ve alt sınıflarda etkin oluşunun sebeplerini anlamaya çalışanların “ideolojik aygıtlarla buralara nüfuz edilememesine” dikkat etmeleri gerekir.<span class="dip"><a class="_idFootnoteLink" href="#footnote-225-232" id="footnote-225-232-backlink">232</a></span>  </p>
			<p class="paragraf ParaOverride-6">Dinsel kimliğin, Osmanlı’daki Müslüman toplumun en önemli birleştirici unsuru olmasına karşın Cumhuriyet merkezi, laiklik/sekülerlik politikalarıyla kimlikteki dinsel öğenin önemini bir yandan azaltırken, diğer yandan milliyetçilik politikalarıyla kimliklerde oluşacak boşluğun yerini doldurmasını arzuladığı yeni birleştirici ideolojiyi yaymaya çalıştı. Cumhuriyet’in okulları bu hedefi gerçekleştiren en önemli ideolojik aygıtlardı. 1960’larda liselerde yapılan bir anket, bu hedefe ulaşmada Cumhuriyet merkezinin önemli başarılar kazandığını göstermektedir. (Milliyetçilik ideolojisi Batı’dan alınmış olsa da Türkiye’ye has koşullar ve kültürel ortam Türk milliyetçiliğinin gelişimini şekillendirmiştir.) Bahsedilen anketteki “Çocuklara öğretilmesi gerekli en önemli iki ders nelerdir” ve “Okullardaki öğrenim hayatınızdan bu yana öğrendiğiniz en önemli şey nedir” sorularına “Ülkemin hizmetinde olmak”, “Tanrı’yı ve ülkemi sevmek”, “Terbiyeli ve vatansever olmak” en sık verilmiş olan cevaplardır. Bu tip cevaplar, anketi yapanları –doğal olarak– Türk liselerindeki eğitimin/gençlerin yüksek oranda milliyetçi olduğu sonucuna ulaştırmıştır.<span class="dip"><a class="_idFootnoteLink" href="#footnote-225-233" id="footnote-225-233-backlink">233</a></span>  </p>
			<p class="paragraf ParaOverride-6">Bireylerin egzistansiyel dünyalarında önemli bir yeri olan İslam’ın, Osmanlı’dan gelen kültürün ve düşünce kalıplarının, özellikle devletin ideolojik aygıtlarıyla aşılanan milliyetçilik ideolojisiyle beraber (milliyetçilik İslami birleştiriciliğin yerini alacak bir ideoloji olarak empoze edilmiş olsa da bu ideolojiyi İslam’a aykırı bulmadan, onunla birleştirerek karma bir ideoloji oluşturanların olduğu gözden kaçmamalıdır) bireyleri şekillendirmesi; Cumhuriyet Türkiyesi’nde önemli bir taraftar kitlesi bulmuş olan Türk-İslam Sentezi’ne dayalı ideoloji ve söylemin yaygınlaşmasına yol açan şartların oluşumunda önemli bir rol oynamıştır. Bahsedilen anketin diğer önemli bir yanı ise –dinsel ideolojinin yerine milliyetçi ideolojinin okullardaki öğrencilerde ağırlık kazanması gibi radikal değişikliklerle beraber– Osmanlı’dan gelen patrimonyal davranış kalıpları ve zihniyetin devam ettiğinin de tespit edilmesidir.<span class="dip"><a class="_idFootnoteLink" href="#footnote-225-234" id="footnote-225-234-backlink">234</a></span>  </p>
			<p class="paragraf ParaOverride-6">Cumhuriyet döneminde merkezin ideolojisini çevreye taşıyan eğitim aygıtları okullarla sınırlı kalmamıştır. Halkevleri, Halkodaları ve Köy Enstitüleri gibi aygıtlar da olmuştur. Halkevleri, Meşrutiyet’te kurulan Türk Ocakları’nın yerini aldı. Halkodaları ise Cumhuriyet döneminde, küçük yerleşim birimlerinde kurulan, Halkevleri ile aynı çizgideki kuruluşlardı. İnkılâbı yaymak, İslami ideolojinin gücünü kırmak gibi amaçlarla kurulan ve faaliyet gösteren bu kurumların, kapatılana kadar CHP’ye bağımlılığı sürdü.<span class="dip"><a class="_idFootnoteLink" href="#footnote-225-235" id="footnote-225-235-backlink">235</a></span> 1950’ye gelindiğinde 477 Halkevi ve 4332 Halkodası vardı; en etkin dönemleri 1923-1940 arası olan bu kurumlar, 1951 yılında DP tarafından kapatıldı.<span class="dip"><a class="_idFootnoteLink" href="#footnote-225-236" id="footnote-225-236-backlink">236</a></span>  </p>
			<p class="paragraf ParaOverride-6">Köy Enstitüsü projesinin fikri arka planında 1924 yılında Türk eğitim sistemi için rapor hazırlayan John Dewey ve ayrıca William James gibi filozofların pragmatist felsefesi olduğu söylenebilir.<span class="dip"><a class="_idFootnoteLink" href="#footnote-225-237" id="footnote-225-237-backlink">237</a></span> Diğer yanda köye göre öğretmen yetiştirmek, modernleşmeyi köye inşa edilecek kurumlarla gerçekleştirmek fikrinin kökeni II. Meşrutiyet’e kadar gider.<span class="dip"><a class="_idFootnoteLink" href="#footnote-225-238" id="footnote-225-238-backlink">238</a></span> Köyün içinden köye öğretmen yetiştirme hedefini güden bu kurumlardan 17 bin kadar köy çocuğu öğretmen olarak yetişmiş ve geniş bir kitleyi bunlar eğitmişlerdir. Bu kurumlar teorik bilginin yanında pratik uygulamaya da önem vermiş; makine kullanımı, hastalıklarla savaş, kooperatifçilik ve hayvancılık gibi birçok konuda köylüyü eğitmişlerdir. Köy Enstitüleri fikri arka planlarında var olan pragmatizme uygun eğitimlerinin yanında Cumhuriyet merkezinin ideolojisini köyde, imamın yerine Cumhuriyet’in yetiştirdiği öğretmeni önder yaparak yerleştirmeye çalışmışlardır.<span class="dip"><a class="_idFootnoteLink" href="#footnote-225-239" id="footnote-225-239-backlink">239</a></span> 1948’e kadar sayıları 21’e ulaşan Köy Enstitüleri, 1954 yılında DP iktidarı tarafından öğretmen okullarına dönüştürülerek ortadan kaldırıldı.<span class="dip"><a class="_idFootnoteLink" href="#footnote-225-240" id="footnote-225-240-backlink">240</a></span> Kurulduklarından itibaren ideolojik tartışmaların içinde olan ve pragmatik amaçlarının yanında kurucu ideolojiyi yaygınlaştırmaya çalışan bu kurumların, kapatılış sebeplerinden birisi bu kurumlarda yetişen yeni neslin toprak reformunu desteklemesi ve buna karşı olan büyük toprak sahiplerinin bu kurumları kapatmaya çalışmaları olmuştur.<span class="dip"><a class="_idFootnoteLink" href="#footnote-225-241" id="footnote-225-241-backlink">241</a></span>  </p>
			<p class="sol" xml:lang="en-GB">4. Dinsel İdeolojik Aygıtlar: Diyanet İşleri Başkanlığı ve Camiler  </p>
			<p class="paragraf ParaOverride-6">Cumhuriyet’in merkezi, dinsel kurumlara farklı şekillerde yaklaşmıştır: Bu farklı yaklaşımlar gücünü yok etme, kontrol etme ve ideolojik aygıt olarak kullanma olarak özetlenebilir. Yeni devletin ideolojisine ve kurduğu ideolojik aygıtlara rakip olabilecek halifelik gibi önceki dönemin aygıtları kaldırılarak, yeni devletin ideolojisine karşı –yeni merkeze karşı– kitleleri seferber edebilme potansiyeli bulunan kurumlar yok edilmiş oldu. Camilerin nasıl kontrol altına alınması gerektiğiyle ilgili bir endişe ise hep vardı; camilerin, cemaatlerin kontrolüne geçmesi ile ilgili endişe hiç yok olmadı. 1931 yılında çıkarılan bir kanunla cami ve mescitlerin yönetimiyle görevlilerin atanması Evkaf Umum Müdürlüğü’ne geçti. 1950 yılında çıkarılan bir kanunla ise buraların yönetimi ve görevlilerinin atanması tekrar Diyanet İşleri Başkanlığına devredildi.<span class="dip"><a class="_idFootnoteLink" href="#footnote-225-242" id="footnote-225-242-backlink">242</a></span> Tüm bu değişikliklerde camiyi, hutbeyi ve imamla müezzin gibi görevlileri kontrol altında tutma, gereğinde bunları devletin ideolojisi ve menfaatleri doğrultusunda kullanma yaklaşımı değişmedi.  </p>
			<p class="paragraf ParaOverride-6">Camilerde verilen vaazların ve de özellikle cuma günü camilerde okunan hutbelerin kontrolü hep Cumhuriyet merkezinin ilgi alanında oldu. Eski Diyanet İşleri Başkanı Ahmet Hamdi Akseki’nin, Diyanet İşleri Başkanı olmadan önce 1920’lerde yazdığı hutbe kitabında yer alan hutbe başlıkları, camilerin nasıl ideolojik aygıt olarak kullanıldığı konusunda fikir verici niteliktedir. Bu başlıkların bir kısmı şöyledir: “Çalışan mükâfatını görür”, “Vatan müdafaası”, “Türk Hava Kurumu’na yardım”, “Askerlik şerefi”.<span class="dip"><a class="_idFootnoteLink" href="#footnote-225-243" id="footnote-225-243-backlink">243</a></span> Camilerin minarelerinin arasına mahyalar –ışıklı yazılar– yoluyla yazılan yazıları incelememiz bile aynı yönde bir kanaat verecektir. Minarelerin arasına mahyalarla yazılan bazı sloganlar şöyledir: “Var ol İnönü”, “Türk yılmaz”, “Yaşasın gaziler”, “Vatan sevgisi imandandır”, “Yaşasın misak-ı milli”.<span class="dip"><a class="_idFootnoteLink" href="#footnote-225-244" id="footnote-225-244-backlink">244</a></span> Diyanet’in ideolojik aygıt olarak kullanımı, Diyanet’in, Cumhuriyet merkezinin rahatsızlık duyduğu Nurculuk ve Süleymancılık gibi akımlara karşı raporlar hazırlamasından da anlaşılabilir. Örneğin, Nurculuk hakkındaki raporda Nurculuk; İslami esaslara uymayan yorumlar yapmak, Said Nursi’yi aşırı yüceltmek, Kuran ve sünnete aykırı akıldışı yaklaşımlarda bulunmak, Atatürk’e saldırmak, Kürtçülüğü körüklemek, şapka devrimine karşı çıkmak gibi hususlarda eleştirilmiştir.<span class="dip"><a class="_idFootnoteLink" href="#footnote-225-245" id="footnote-225-245-backlink">245</a></span>  </p>
			<p class="paragraf ParaOverride-6">Cumhuriyet’in kurucu kadroları, caminin halka nüfuz etmedeki öneminin farkındaydılar. Cumhuriyet’in karizmatik lideri Atatürk’ün bizzat kendisinin camilerde hutbe vermiş olması da bu farkındalığın bir göstergesidir. Cumhuriyet’in ilk dönemlerinde okuryazar oranının düşüklüğü, televizyon gibi araçlarla kitlelere ulaşımın mümkün olmadığı hatırlanırsa; kitapların veya televizyon programlarının insan zihninin yeni sorunlarla karşılaşmasına ve bunlar hakkında yeni çözümler benimsemesine olanak vermeyen bu ortamda, “söz” ile nüfuzun belki de en etkili ortamı olan hutbelerin ve vaazların önemi daha iyi anlaşılır. Cumhuriyet’in merkezi şüpheyle yaklaştığı imamın yerine liderliği öğretmene vermeye çalışmıştır ama diğer yandan sözlü kültürün etkin ve dinsel meşrulaştırmanın insanların zihinlerinde önemli olduğu bir ortamda, imamların etkileme gücünden faydalanmaya ve imamlar ile camileri ideolojik aygıt olarak kullanmaya da çalışmıştır. Buna rağmen Cumhuriyet’in 1940’ların sonuna kadarki döneminde camiyi, imamı, müezzini ideolojik aygıt olarak kullanma eğiliminden daha fazla gücünü yok etme ve kontrol etme eğilimlerinin hâkim olduğunu söyleyebilirim. 1927’de nüfusun 13.6 milyon olduğu dönemde Diyanet’e bağlı cami görevlilerinin 5668 kişi olmasına karşın, nüfusun 20.9 milyon olduğu 1950 yılında, cami görevlilerinin sayısının nüfustaki bu büyük artışa rağmen 4503’e düşmesi gibi veriler de bunu göstermektedir.<span class="dip"><a class="_idFootnoteLink" href="#footnote-225-246" id="footnote-225-246-backlink">246</a></span>  </p>
			<p class="sol" xml:lang="en-GB">5. Dinsel İdeolojik Aygıtlar: İmam Hatip Liseleri ve İlahiyat Fakülteleri  </p>
			<p class="paragraf ParaOverride-6">Cumhuriyet merkezinin, bir yandan dinsel ideolojinin tehdidinden korunma, bir yandan dinsel kurumları ideolojik aygıt olarak kullanma, 1946’dan sonra ise çevrenin taleplerine cevap verme isteklerinin şekillendirdiği Diyanet dışındaki Türkiye Cumhuriyeti’nin deneyimine mahsus kurumların başında imam hatipler ve ilahiyat fakülteleri gelmektedir. İslam dünyasında laiklik ilkesi doğrultusunda, din hizmetini kamu hizmeti olarak gören, din görevlisini kamu görevlisi olarak değerlendiren Diyanet gibi bir kuruma pek rastlanmaz. Diğer yandan matematik, fizik, kimya dersleriyle beraber tefsir, hadis ve fıkıh derslerini beraber okutan ve Milli Eğitim Bakanlığına bağlı olan imam hatip liseleri deneyimi de hem Osmanlı medreselerinden hem de diğer Müslüman ülkelerdeki dinsel eğitim kurumlarının çoğundan önemli ölçüde farklıdır.<span class="dip"><a class="_idFootnoteLink" href="#footnote-225-247" id="footnote-225-247-backlink">247</a></span> YÖK’e bağlı olan ilahiyat fakülteleri de gerek kurumsal yapısı gerek ders programlarıyla Türkiye Cumhuriyeti’ne özgü bir deneyimi yansıtmaktadır. Bir yönüyle devletin ideolojisine hizmet eden, bir yönüyle devletin ideolojisine zıt ideolojilere kaynaklık etmesinden çekinilen bu kurumlar, Cumhuriyet tarihi boyunca birçok tartışmanın odağında olmuştur.  </p>
			<p class="paragraf ParaOverride-6">Cumhuriyet’in çok partili hayata geçişe kadar olan döneminde, imam hatip liselerini ve ilahiyat fakültelerini de ideolojik aygıt olarak kullanmaktan çok, bunlardan doğabilecek potansiyel tehlikeleri yok etme eğiliminin hâkim olduğunu söyleyebilirim. Medreselerin kapatılmasından sonra Milli Eğitim Bakanlığı’na bağlı, eğitim süresi dört yıl olan imam ve hatip mektepleri açılmıştır. 1924-1925 öğretim yılında ise Darülfünun (İstanbul Üniversitesi) İlahiyat Fakültesi 400 öğrencisiyle öğretime başlamıştır. İmam hatip mektepleri 1931-1932 öğretim yılında öğrencisizlik gerekçesiyle kapatıldığı gibi, 1933 yılında İstanbul İlahiyat da öğrencisizlik gerekçesiyle kapatılmıştır.<span class="dip"><a class="_idFootnoteLink" href="#footnote-225-248" id="footnote-225-248-backlink">248</a></span> Öğrencisizlik gerekçesiyle kapatmanın arka planına baktığımızda; Cumhuriyet merkezinin, dinsel ideolojinin güçlenip kontrolden çıkmasıyla ve merkezin ideolojisine rakip olmasıyla ilgili endişelerine tanık oluruz. Cumhuriyet’in ilanından sonra 1924’te liselerin, 1927’de ortaokulların, 1929’da ise ilkokulların ders programlarından dini içerikli dersler kaldırılmıştır. Böylece ilahiyat fakültelerinin mezunlarının Milli Eğitim Bakanlığına bağlı kurumlarda çalışabilmelerinin olanağı ortadan kalktı. Kapatılan imam ve hatip mektepler ile ilahiyat fakülteleri mezunlarına alternatif bir çalışma olanağı sunacak ortam da yok oldu. İlahiyat fakülteleri ve imam hatiplere ayrılan ödeneklerin kesilmesi, din görevlisi olmanın toplumsal statü açısından eski itibarından uzaklaşması da bu kurumların 1930’ların başında ortadan kalkma sebeplerini oluşturmaktadır.<span class="dip"><a class="_idFootnoteLink" href="#footnote-225-249" id="footnote-225-249-backlink">249</a></span>  </p>
			<p class="paragraf ParaOverride-6">“Oyun gücü”nün –çevrenin merkeze karşı belli bir oranda güç kazanması demekti– ortaya çıkmasıyla, çevrenin istekleri de Cumhuriyet merkezinin politikalarının belirlenmesinde etken olmaya başladı. CHP iktidarının devam ettiği 1948’de verilen bir teklifle imam hatip yetiştirme kursları açıldı. DP iktidarı 1951’de ortaokul seviyesinde dört yıllık imam hatip okullarını, 1955’te bu okulların üç yıllık lise kısmını eğitime başlattı. 1960 ihtilaline kadar 19 imam hatip kuruldu. İhtilal sonrası hükümetler döneminde; 1962-1963’te 7 tane, 1965’ten sonraki Süleyman Demirel başkanlığındaki hükümetler döneminde ise 46 tane imam hatip kurularak, 1971’deki muhtıraya gelindiğinde 72 sayısına ulaşıldı.<span class="Dipnot-Başvurusu CharOverride-8"> </span>1971 askeri müdahalesinde bu okulların orta kısımları üç yıla indirildi ve ders programlarında diğer ortaokullarda okutulan din bilgisi dersi dışında dini içerikli bir ders bırakılmadı. Ayrıca bu 72 okulun son dönemlerde açılanlarının liselerinin açılmasına izin verilmeyerek, lise seviyesinde bu okulların sayısı 42’ye düşürüldü.<span class="dip"><a class="_idFootnoteLink" href="#footnote-225-250" id="footnote-225-250-backlink">250</a></span> 1971 askeri darbesinin güdümündeki Nihat Erim hükümeti, hazırladığı yönetmelikle, imam hatiplerin sadece kendi alanlarında yükseköğretime hazırlayacağına dair 1972 yılında bir yönetmelik de çıkardı. Fakat bir yıl sonra imam hatip okulları, imam hatip liselerine dönüştürüldü ve yapılan yeni düzenlemeyle bu liselerin mezunlarının, edebiyat kolu mezunlarının girebildiği yükseköğretim bölümlerine girmelerinin önü açıldı. 1951-1952 öğrenim döneminde bu okullarda sadece 876 öğrenci varken; 1969-1970’te bu okulların orta kısmında 36.655, lise kısmında 5.235 öğrenci öğrenim görmeye başladı.<span class="dip"><a class="_idFootnoteLink" href="#footnote-225-251" id="footnote-225-251-backlink">251</a></span> 1971 muhtırasından sonra 1973-1974 öğretim yılında ise imam hatiplerde 34.482 öğrenci varken 1980-1981 öğretim yılında bu sayı 201.004’e ulaştı. Ecevit hükümetince 33, Demirel hükümetlerince 269 imam hatip açılarak toplam 374 sayısına ulaşıldı. Ecevit hükümetinde ve Demirel hükümetlerinde koalisyon ortağı olan Milli Selamet Partisi’nin çabaları, bu kurumların sayısının nüfusun artış hızına oranla böylesi yüksek bir şekilde çoğalmasında etkili oldu.<span class="dip"><a class="_idFootnoteLink" href="#footnote-225-252" id="footnote-225-252-backlink">252</a></span>  </p>
			<p class="sol" xml:lang="en-GB">6. İdeolojik Aygıt Olarak Medya  </p>
			<p class="paragraf ParaOverride-6">Cumhuriyet merkezi açısından iletişimsel ideolojik aygıtlar da çevreye nüfuz etmede önemli olmuşlardır. Gazeteler ve dergiler gibi iletişim araçları üzerinde devletin tekeli olmamıştır. Nitekim bunlar, uzunca bir dönem merkezin ideolojisine aykırı fikirleri seslendirmede –mevcut olan kuvvetli sansür uygulamalarına rağmen– en önemli araçlar olmuşlardır. Diğer yandan Cumhuriyet’in kuruluşundan 1980’lerin sonuna kadar, devletin, radyo ve televizyon yayıncılığı üzerinde tekeli olmuştur. Cumhuriyet’in daha başlarında 1927 yılında radyo yayıncılığı başlamıştır.<span class="dip"><a class="_idFootnoteLink" href="#footnote-225-253" id="footnote-225-253-backlink">253</a></span> Radyo büyük kısmı okuryazar olmayan bir topluma, Cumhuriyet’in sözle ulaşmasının aracı olmuştur. Böylece devletin, diğer ideolojik aygıtlarıyla ulaşamadığı bir kitleye ulaşma aracı bu iletişimsel ideolojik aygıt olmuştur. 1961 Anayasası’nda “Radyo ve televizyon istasyonlarının idaresi, özerk kamu tüzelkişiliği halinde, kanunla düzenlenir” şeklinde bahsi geçen televizyon yayını ise dünyaya göre hayli geç bir tarihte, 1968 yılında, deneme yayınlarına başladı<span class="dip"><a class="_idFootnoteLink" href="#footnote-225-254" id="footnote-225-254-backlink">254</a></span> ve sözle beraber görüntüyle de etki olanağı doğmuş oldu. Şehirleşmenin artması, köylere elektrik gitmesi, vericilerin ülkede daha çok yayılması, televizyonların gittikçe ucuzlaması ve yayın saatlerinin artması gibi unsurlar televizyonla etki olanağını artırmıştır. Devlet merkezinin 1980’lerden sonra yukarıdan-aşağı değiştirme gücünün azalmasına yol açan önemli unsurlardan biri de –üçüncü bölümde görüleceği gibi– radyo, televizyon gibi iletişim araçlarında devletin tekelinin kalkması olmuştur. Televizyonla geniş kitlelere ulaşılması büyük ölçüde mümkün olmuşken, bu alanda devlet tekeline son verilerek, özel radyolarla beraber özel televizyonların da faaliyete geçmesi, bu çok etkili iletişim araçlarının ideolojik aygıt olarak önemini azaltmıştır.  </p>
			<p class="paragraf ParaOverride-6">Sonuçta Cumhuriyet döneminde merkez, Osmanlı merkezinden çok daha fazla ideolojik aygıtlarıyla nüfuz etme potansiyeline sahip olmuştur. Osmanlı merkezinin ideolojisine uygunluğuyla gücünden faydalandığı dinsel ideolojik aygıt dışındaki hukuksal, kültürel, iletişimsel ve de özellikle eğitimsel ideolojik aygıtlarla Cumhuriyet merkezi, önceki dönemden çok daha fazla vatandaşlarına nüfuz edebildi ve dönüştürdü. Cumhuriyet merkezinin ideolojik aygıtlarıyla bu nüfuzu; yeni sosyal-siyasi yapının olanakları, yeni teknolojinin imkânları ve karizmatik liderin (Atatürk) halk üzerindeki etkisi gibi faktörlerle birleşip İslam ülkelerinde benzeri görülmedik boyuttaki devrimci bir değişim sürecinin yaşanmasına sebep oldu.  </p>
			<p class="paragraf ParaOverride-6">  </p>
			<p class="sol" xml:lang="en-GB">7. Şehirleşme Sonucunda İdeolojik Aygıtların Artan Önemi, Kadınlarda Değişim, “İslami” Sembollerle Karşılaşma  </p>
			<p class="paragraf ParaOverride-6">Merkezin çevreye ideolojisini yayabilmesi, ideolojik aygıtlarıyla çevredeki bireylerin karşılaşabilmesine, ayrıca teknolojik imkânların kullanılabilmesine bağlıdır. Bu karşı karşıya gelme olgusunu mümkün kılan en önemli sosyal faktörlerden biri ise şehirleşme olmuştur. Şehirleşmenin getirdiği şartlar, bireylerin daha çok eğitim almasını gerektirmiş ve devletin eğitimsel ideolojik aygıtı, bireyleri biçimlendiren en önemli araçlardan biri olmuştur. Ayrıca şehirleşen bireyler hukuk işlerini çözmekte daha çok devletin hukuki aygıtıyla karşı karşıya gelmeye başlamışlardır. Örneğin evlilik ve boşanma gibi olaylarda bireyler artık devletle daha çok muhatap olma durumunda kalmışlardır. Şehirleşmeyle beraber bireyler, her nesilde daha fazla devletin edebiyat, güzel sanatlar ve diğer kültürel alanlarla ilişkili ideolojik aygıtlarıyla karşılaşmışlardır. Şehre göçle beraber, birçok kişinin elektriği olmayan bölgelerden, elektriği olan şehirlere taşındığını hatırlamak gerekir (1980’lerden önce Türkiye’deki köylerin çoğunluğunda elektrik yoktu). Elektriği olan ve verici sinyalleri daha iyi algılayan şehirlerde, devletin resmi radyosu gibi ideolojik aygıtlarının etkisi altına girmek de mümkün oluyordu.  </p>
			<p class="paragraf ParaOverride-6">Şehirleşme olgusu, çevredeki bireylere ideolojik aygıtlarla daha çok nüfuz edilmesine olanak tanımasının yanında, oluşturduğu yeni sosyal yapı ve güç ilişkilerini yeniden şekillendirmesiyle de bireyleri dönüştürdü. Örneğin Türkiye’deki kırsal kesimlerden şehre göç eden kadınlarla ilgili olan araştırmalar, özellikle şehirlerde oluşan yeni durum neticesinde çalışmak zorunda kalan kadınların ve de onlardan daha da çok devletin eğitimsel ideolojik aygıtıyla şekillenen kızlarının; aile içindeki gücünün arttığını ve klasik patrimonyal geleneği sorguladıklarını ve dönüştürdüklerini göstermektedir.<span class="dip"><a class="_idFootnoteLink" href="#footnote-225-255" id="footnote-225-255-backlink">255</a></span> Bu kitapta, İslami kesimdeki değişimleri anlamak için özellikle odaklanılan hususlardan biri olan kadınların kamusal alana çıkış oranını artıran en önemli etkenlerden biri şehirleşme olmuştur. Kadınların kamusal alana çıkışının artması Cumhuriyet merkezinin ideolojisiyle örtüşmüştür; fakat bunun yanında, Berktay’ın dikkat çektiği gibi, birçok Kemalist aydının, toplumsal cinsiyet ilişkilerinin değişmesine çok hevesli olmadıkları, “hem ailevi hem de içtimai vazifelerini müdrik uysal kadını rol modeli olarak sundukları” da gözden kaçmamalıdır.<span class="dip"><a class="_idFootnoteLink" href="#footnote-225-256" id="footnote-225-256-backlink">256</a></span> Şehirleşme ve Cumhuriyet’in ideolojisinin kadınlar üzerinde yol açtığı değişime karşılık, Kemalist aydınların da içinde olduğu geniş bir kesimin, geleneksel cinsiyet rollerini muhafaza etmeye çalışmalarının beraberce kadınlar ve cinsiyet ilişkileri üzerindeki etkisi “karışım kimlikler”in oluşma sebeplerinden birisidir.  </p>
			<p class="paragraf ParaOverride-6">Dünyanın diğer bölgelerinde olduğu gibi, şehirleşmeyle beraber, büyükanne ve büyükbabalar gibi üyelerin de içinde yer aldığı geniş ailelerden anne, baba ve çocuklardan oluşan çekirdek aileye geçiş yapılmıştır. Osmanlı’dan Cumhuriyet dönemine geçişte, yeni devletin ideolojisine ve bu ideolojisini kurduğu ideolojik aygıtlarıyla aktarmasına sorun teşkil edecek Osmanlı ile irtibatlı iki tane kurum vardı. Bunlardan birincisi dinsel ideolojik aygıttı; Cumhuriyet merkezi, –daha önce değinildiği gibi– halifelik gibi kurumları kaldırarak ve Diyanet gibi kendi kontrolünde yeni aygıtlar kurarak, varsaydığı tehlikelere karşı tutum belirledi. Diğer yandan Althusser’in de dikkat çektiği gibi aile kurumu da bir ideolojik aygıt vazifesi görebilmektedir.<span class="dip"><a class="_idFootnoteLink" href="#footnote-225-257" id="footnote-225-257-backlink">257</a></span> Fakat Cumhuriyet merkezinin eğitimsel, hukuki aygıtlar üzerindeki belirleyici gücü bu kurum üzerinde geçerli değildi. Cumhuriyet’in başlangıcında ailelerin devletin ideolojik aygıtı gibi fonksiyon gördüğü söylenemez. Devletin sekülerleştirici ideolojisine karşı bireylere İslami bir hayat görüşü veren en önemli kurum aile olmuştur. Şehirleşme, bunu yok etmemiştir ama çekirdek aile oluşmasına yol açarak, önceki dönemin ideolojisine göre hayatlarının daha uzun bir dönemini geçirmiş ve Cumhuriyet’in dönüştürücü yeni ideolojik aygıtlarıyla daha az karşılaşmış olan büyükanne ve büyükbabaların yeni nesiller üzerindeki etkisinin azalmasına yol açmıştır. Kocalarının aileleriyle yaşamaktan uzaklaşma, kadınların, erkek egemenliğine dayalı değerlere göre işleyen geniş ailelerden uzaklaşmaları ve daha çok otonomi kazanmalarına da sebep olmuştur.<span class="dip"><a class="_idFootnoteLink" href="#footnote-225-258" id="footnote-225-258-backlink">258</a></span> Devletin ideolojik aygıtlarıyla kırsala nazaran daha sık karşılaşan ve öğretmen gibi Cumhuriyet ideolojisini taşıyan aktörlerin daha çok etkisine giren bireylerin hayatlarında, çekirdek ailelerinin de –eskisine oranla– belirleyici rolü azalmıştır. Eğitimin ve üretimin aile dışında yapılmasının yanında, modern devletin sağlık ve emeklilik sigortası gibi hizmetleri kapsayan sosyal yapısıyla, ailenin güvenlik birimi olmakla ilgili fonksiyonlarını azaltması da ailelerin bireyler üzerindeki etkisini azaltan faktörler olmuştur.<span class="dip"><a class="_idFootnoteLink" href="#footnote-225-259" id="footnote-225-259-backlink">259</a></span>  </p>
			<p class="paragraf ParaOverride-6">Modernleşmeyle ilgili birçok değişim şehirleşmenin artmasıyla ilişkilidir, fakat 1950’ye kadar şehirleşmenin yok denecek kadar düşük düzeylerde olduğu görülmektedir. Aşağıdaki tablodan da görüleceği gibi 1927 yılında kırsal kesimde yaşayan nüfus % 75,8 oranında iken, 1950’de çok ufak bir değişiklikle bu oran % 75,0 olmuştur. Bu oran, Batı’daki modernleşmeyle Türk modernleşmesi arasındaki çok önemli olduğunu düşündüğüm bir farklılığı anlamamızı sağlayabilir. Batı’daki modernleşme toplum seviyesindeki değişimler üzerinde yükselmiştir ve şehirleşmenin getirdiği yeni toplumsal yapı ve üretim ilişkilerindeki farklılaşma, Batı modernleşmesinin en önemli dinamiklerinden biri olmuştur. Oysa Türk modernleşmesinin en devrimci kültürel değişikliklerinin içinde yapıldığı 1950’ye kadarki dönemde şehirleşme oranı ancak % 1 kadar artmıştır.  </p>
			<p class="resim ParaOverride-8" xml:lang="en-GB"><span><img alt="6.jpg" class="_idGenPageitem-9" src="image/6_fmt.jpeg"/></span><span class="CharOverride-1">  </span></p>
			<p class="resim_alyazili" xml:lang="en-GB"><span class="CharOverride-1">Toplam nüfus, kent ve kır nüfusları, kent ve kır nüfuslarının toplam içindeki yeri</span><span class="dip"><a class="_idFootnoteLink" href="#footnote-225-260" id="footnote-225-260-backlink">260</a></span>  </p>
			<p class="paragraf ParaOverride-6">“Oyun gücü”nün ortaya çıktığı, çevrenin İslami kültürle ilgili taleplerinin merkez politikalarını değiştirmeye başladığı 1946’dan önce, merkezin ideolojik aygıtlarının çevrenin önemli bir bölümünü teşkil eden kırsal kesime daha az nüfuz etmesi ve kırsal kesimin İslamiyet’le bağlantılı olan kültürünü geniş aile (kırsal kesimde büyükanneler, büyükbabalar, dayılar, halalar vb. aynı hanede yaşamadığı zaman da birey üzerinde etkin olurlar) gibi unsurlarla muhafaza etmesi sayesinde “İslami kültür” özellikle çevrede muhafaza edildi. Bu dönemden sonra ise göçlerle beraber, İslami unsurlara referansları içinde barındıran geleneksel kültür şehre taşındı; böylece bu döneme kadar belli oranda sekülerleşmiş olan merkez, “İslami kültür” ile karşı karşıya gelmesinin önemli bir bölümünü göç eden bu kesimle karşılaşması üzerinden yaşadı. Burada altı çizilmesi gerekli olgu, eskiden “İslami kültür”ün ortodoks temsilcisi olarak daha çok merkezin “yüksek kültürü” kabul edilmesine karşılık; bu dönemden itibaren “İslami kültür”ün çevrenin “alçak kültürü” ile temsil edildiğine dair oluşan algıdır. Mardin –Robert Redfield’dan ödünç aldığı kavramlarla– Osmanlı’daki merkezin, Farsça ve Arapça kelimelerle dolu dilini, elit yaşamını ve ortodoks İslam’la temsilini “yüksek (great) kültür” olarak niteler. Çevrenin, halk Türkçesi’nden oluşan dilini, göçebe veya tarıma dayanan yaşam şekillerini ve heterodoks dini akımları da barındıran çeşitliliğini ise “alçak (little) kültür” olarak tanımlar.<span class="dip"><a class="_idFootnoteLink" href="#footnote-225-261" id="footnote-225-261-backlink">261</a></span> Daha önce, birçok kişinin gözünde –İslami teoloji açısından bu doğru olmasa da– İslam’ın en yüksek temsilcisi olan halife aynı zamanda padişahtı, padişahsa sarayın elit yaşamının, ülkeyi yönetecek bir eğitimin ve hiyerarşide üstünlüğün sembolüydü. Köyden şehre göçle merkeze gelen, İslami kültürle ilişkilendirilen başörtüsü, takke veya şalvar<span class="dip"><a class="_idFootnoteLink" href="#footnote-225-262" id="footnote-225-262-backlink">262</a></span> gibi sembolleri görünür kılan tipik bireyler ise fabrika işçileri veya kapıcılar gibi,<span class="dip"><a class="_idFootnoteLink" href="#footnote-225-263" id="footnote-225-263-backlink">263</a></span> elit olmayan bir yaşamın, az eğitimin ve hiyerarşide toplumun alt tabakalarının üyeleriydiler.  </p>
			<p class="paragraf ParaOverride-6">Elbette şehirleşmenin hızla arttığı dönemlerde, İslami ideolojiyi benimseyen ve İslami olduğu ileri sürülen sembolleri görünür kılanlar, köy kültürü ile İslamiyet’e referanslı birçok öğeyi karıştırmış olan ve şehre göçle görünür olmaya başlamış olan kesimden ibaret değildi. Fakat bunlar geniş bir bölümü oluşturuyordu. Nitekim İslami kimliğiyle Kemalist merkezin ötekisi olan, diğer yandan şehirliliğiyle ve elit kesimin okulu Galatasaraylı olması gibi özellikleriyle göç eden bahsedilen kesimin de ötekisi olan Mehmet Şevket Eygi gibi kişilerin; köylülük ile İslam’ın karıştırılmasından ve bu karışımda ortaya çıkan estetik yoksunluğundan duydukları rahatsızlığı sıkça beyan etmeleri de,<span class="dip"><a class="_idFootnoteLink" href="#footnote-225-264" id="footnote-225-264-backlink">264</a></span> bahsedilen göç eden kesimin, birçok kesimin zihninde, İslami kültürle özdeşleştirilmiş olmalarından kaynaklanmaktadır. Zamanla, köyden kente göç eden bu kesimden birçok kişi, şehrin sunduğu fırsatlardan yararlanarak (şehirleşmenin arttığı dönemlerde liberal ekonomi uygulamaları ile zihniyetinin yaygınlaşması ve merkezin onayı olmadan zenginleşme imkânlarının daha fazla mümkün olması sayesinde), toplumun üst tabakalarına doğru hareket etti. Kapitalist sistemin yaygınlaştığı toplumlarda, soy sop üyeliği ve eğitim seviyesi gibi unsurlardan öncelikli olarak toplumsal tabakalaşmanın sahip olunan maddi güç çerçevesinde gerçekleşmesi, bahsedilen birçok kişinin yukarı tabakalara doğru hareketinde etkili oldu.  </p>
			<p class="paragraf ParaOverride-6">Fakat kapitalizmin kanaat yerine hırs, toplum yerine bireye önem veren sisteminin bir parçası olan bu kesimden birçok kişi; kapitalizmin üretim ilişkilerine girmenin ve her nesilde daha fazla Cumhuriyet’in ideolojik aygıtlarıyla şekillenmenin neticesinde, kimliklerinde de önemli değişimler yaşadı. 1946’dan sonraki görece özgür ortam, bu kesimden birçok kişinin, İslami kimliklerini yitirmeden bu değişimleri yaşamalarında önemli bir unsurdu. Sonuçta bu kesimden birçok kişi, kapitalist ilişkilerin ve Cumhuriyet’in ideolojik aygıtlarının şekillendirmesiyle beraber kimliklerindeki İslami unsurları da muhafaza etti; bu süreçler “karışım kimlik” olgularına kaynaklık eden unsurlardandır. Kimlikle ilgili daha önceki sayfalarda sunduğum yaklaşımımdan hareketle; İslami “çekirdek” muhafaza edilirken, kimliğin “kuşak” kısmında önemli değişimler yaşandığını, muhafaza edilen “öz” ile beraber yeni “inşalar”ın gerçekleştiğini söyleyebilirim. Türkiye’de –Mısır, İran ve Pakistan gibi birçok İslam ülkesinde olduğu gibi– İslami kesimin önemli yeni aktörlerinin, yeni kentleşmiş ve eğitimli (ideolojik aygıtlarla karşılaşmış) kesimin içinden çıkması, bahsettiğimiz kesimin kimliklerinde yaşadığı değişimi önemli kılmaktadır.<span class="dip"><a class="_idFootnoteLink" href="#footnote-225-265" id="footnote-225-265-backlink">265</a></span>  </p>
			<p class="paragraf ParaOverride-6">Burada dikkat edilmesi gerekli bir husus yukarıdan-aşağı modernleşme küreselleşmeye dönüştükçe, yani küresel ekonomi ve kültür ile irtibatlar arttıkça ve dünyadaki ekonomiyle bütünleşilip, modern üretim araçları ve iş ilişkileri Türkiye’ye girdikçe, “dıştan içe” gelen etkinin toplumsal dönüşümlere yol açarak bahsedilen süreçleri tetiklediğidir. Küresel üretim ilişkileri ve üretim araçlarıyla bütünleşmenin getirdiği bu değişim, 1920’li yıllardaki merkezin yukarıdan-aşağı, “devrimci emirler” ile oluşturduğu değişimden farklıdır. Makineleşmenin artması ve dünyadaki yeni teknolojilerin ithalatı şehirleşmeyle ilgili süreç açısından kritik öneme sahip olmuştur. Örneğin bir traktörün altı tane tarım işçisinin işi bırakmasına sebep olduğu hesaplanmaktadır; her işçinin ortalama dört kişilik bir ailesi olduğu kabul edilirse, bir traktör 24 kişinin göçmen olmasına sebep olmuş demektir. 1950 yılında 16.585 olan traktör sayısının 1980 yılında 436.369 olduğunu düşünürsek,<span class="dip"><a class="_idFootnoteLink" href="#footnote-225-266" id="footnote-225-266-backlink">266</a></span> şehirleşmeyle oluşan mobilizasyonun arkasındaki itici kuvvetin önemli bir unsurunu idrak etmiş oluruz. Şehirleşme ise hem kırsal kesimdeki kültürle karışmış haldeki “İslami” unsurların merkezin yanına taşınmasına hem de merkezin ideolojik aygıtlarının bu kesimin üzerinde daha etkin olmasına sebep olmuştur. Şehirleşme yukarıdan-aşağı emirle oluşan bir değişimden ziyade –nitekim yukarıdan-aşağı emirle değişimin en yoğun olduğu yıllarda şehirleşme oranı yok denecek kadar düşüktü– modernleşme ve küreselleşme gibi süreçlerin sonunda, dünyadaki birçok bölgede kullanılana benzer teknolojiyi ithal etmek gibi dinamikler sonucunda yaşanmış bir süreçtir. Diğer yandan şehirlere göç edenler, kırsal bölgelere oranla daha çok muhatabı oldukları merkezin kontrolündeki ideolojik aygıtlarla yukarıdan-aşağı bir sürecin sonucunda şekillenmişlerdir.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-214-backlink" id="footnote-225-214">214</a>. Louis Althusser, <span class="CharOverride-1">İdeoloji ve Devletin İdeolojik Aygıtları</span>, s. 87. Platon’un çocukların “güzel yalanlar” ile eğitilmesini tavsiye etmesi için bakınız: Platon, <span class="CharOverride-1">Devlet</span>, 6. bs., Çev. Sabahattin Eyüboğlu, M. Ali Cimcoz, İstanbul, Remzi Kitabevi, 1988, 3. Kitap, s. 77-107.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-215-backlink" id="footnote-225-215">215</a>. Louis Althusser, <span class="CharOverride-1">age</span>, s. 87-88.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-216-backlink" id="footnote-225-216">216</a>. <span class="CharOverride-1">Age</span>, s. 77.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-217-backlink" id="footnote-225-217">217</a>. <span class="CharOverride-1">Age</span>, s. 104.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-218-backlink" id="footnote-225-218">218</a>. Kant, <span class="CharOverride-1">The Critique of Pure Reason</span>, Çev. J. M. D. Meiklejohn, Chicago, William Benton, 1971, s. 54-56, 93-98.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-219-backlink" id="footnote-225-219">219</a>. Hans-Georg Gadamer, “Hermeneutik Problemin Evrenselliği”, Çev. ve Der: Hüsamettin Arslan, <span class="CharOverride-1">Hermeneutik ve Hümaniter Disiplinler</span>, İstanbul, Paradigma Yayınları, 2002, s. 65-66.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-220-backlink" id="footnote-225-220">220</a>. Karl R. Popper, <span class="CharOverride-1">Bilimsel Araştırmanın Mantığı</span>, s. 130-137.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-221-backlink" id="footnote-225-221">221</a>. Aristoteles, <span class="CharOverride-1">Politika</span>, 6. bs., Çev. Mete Tunçay, İstanbul, Remzi Kitabevi, 2002, s. 9.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-222-backlink" id="footnote-225-222">222</a>. Louis Althusser, <span class="CharOverride-1">age</span>, s. 100.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-223-backlink" id="footnote-225-223">223</a>. <span class="CharOverride-1">Age</span>, s. 97.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-224-backlink" id="footnote-225-224">224</a>. <span class="CharOverride-1">Age</span>, s. 93-94.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-225-backlink" id="footnote-225-225">225</a>. Çağlar Keyder, “Türkiye Demokrasisinin Ekonomi Politiği”, Çev. Nail Satlıgan, <span class="CharOverride-1">Geçiş Sürecinde Türkiye</span>, 3. bs., Der: İrvin Cemil Schick ve Ertuğrul Ahmet Tonak, İstanbul, Belge Yayınları, 1998, s. 43.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-226-backlink" id="footnote-225-226">226</a>. Louis Althusser, <span class="CharOverride-1">age</span>, s. 176-177.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-227-backlink" id="footnote-225-227">227</a>. Mehmet Ö. Alkan, “İmparatorluk’tan Cumhuriyet’e Modernleşme ve Ulusçuluk Sürecinde Eğitim”, s. 76.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-228-backlink" id="footnote-225-228">228</a>. Yahya Akyüz, <span class="CharOverride-1">Türk Eğitim Tarihi Başlangıçtan 1982’ye</span>, Ankara, Ankara Üniversitesi Eğitim Bilimleri Fakültesi Yayınları, 1987, s. 217.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-229-backlink" id="footnote-225-229">229</a>. Fatmagül Berktay, “Osmanlı’dan Cumhuriyet’e Feminizm”, s. 359.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-230-backlink" id="footnote-225-230">230</a>. Yahya Akyüz, <span class="CharOverride-1">age</span>, s. 225-229. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-231-backlink" id="footnote-225-231">231</a>. <span class="CharOverride-1">Age</span>, s. 216, 222. Kızların toplam öğrencilere ve kadın öğretmenlerin toplam öğretmenlere oranı hesaplanıp, alıntı yapılan tablolara eklenmiştir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-232-backlink" id="footnote-225-232">232</a>. Diğer yandan, Mardin’in dikkat çektiği gibi, Cumhuriyet’in kökeni Osmanlı’da da tarikatların -merkezdeki elit tabakada da etkin olmuş olmalarına rağmen- daha çok orta ve alt sınıflarda etkin olmaları ise tarikatların Cumhuriyet döneminde de daha çok orta ve alt sınıflarda (çevrede) etken olmalarının sebeplerini anlamada değerlendirilmesi gerekli ikinci bir yaklaşımdır. Mardin bunu vurgularken, toplumun merkezindeki bazı elit kişilerin de tarikatlarla bağının olduğunu söyler, fakat genel durumun bu şekilde olduğunu belirtir. Şerif Mardin, “Ideology and Religion in Turkish Revolution”,<span class="CharOverride-1"> International Journal of Middle East Studies</span>, Vol. 2, No: 3, Temmuz 1971, s. 206. Weber’in, tarikatların, daha çok, toplumsal hiyerarşinin altında bulunanlar üzerinde etkili olmalarını; bu tarikatların üyelerine “kurtulmuş” ve “aydınlanmış” oldukları hissini verip, onların maddi mahrumiyetlerine karşın manevi cihetten “elit” oldukları hissini vermeleriyle izah etmeye çalışması ise Türkiye’deki tarikatların çevredeki etkinliğinin daha yüksek olmasının nedenlerini anlamada değerlendirilmesi gerekli üçüncü bir yaklaşımdır.. Ian Thompson, <span class="CharOverride-1">Odaktaki Sosyoloji</span>, Çev. Bekir Zakir Çoban, İstanbul, Birey Yayıncılık, 2004, s. 71-72. (Bütün bu durumlara uymayan, bu yaklaşımlarla açıklanamayan önemli miktarda tarikat üyesi bulunmaktadır. Bu üç yaklaşım genel durumu anlamada ipuçları olarak değerlendirilmelidir.)</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-233-backlink" id="footnote-225-233">233</a>. Andreas M. Kazamias, “Potential Elites in Turkey: Exploring the Values and Attitudes of Lise Youth”, <span class="CharOverride-1">Comperative Education Review</span>, Vol. 11, No: 1, Şubat 1967, s. 34-35.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-234-backlink" id="footnote-225-234">234</a>. <span class="CharOverride-1">Age</span>, s. 31-32.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-235-backlink" id="footnote-225-235">235</a>. Bülent Tanör, <span class="CharOverride-1">Kurtuluş Kuruluş</span>, s. 313-314.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-236-backlink" id="footnote-225-236">236</a>. <span class="CharOverride-1">Age</span>, s. 314-315.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-237-backlink" id="footnote-225-237">237</a>. Tanıl Bora, “Türkiye’de Siyasal İdeolojilerde ABD/Amerika İmgesi: Amerika: ‘En’ Batı ve ‘Başka’ Batı”, <span class="CharOverride-1">Modernleşme ve Batıcılık</span>, 2. bs., Ed. Tanıl Bora, Murat Gültekingil, İstanbul İletişim Yayınları, 2002, s. 149.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-238-backlink" id="footnote-225-238">238</a>. Osman Kafadar, ‘Cumhuriyet Dönemi Eğitim Tartışmaları”, <span class="CharOverride-1">Modernleşme ve Batıcılık</span>, 2. bs., Ed. Tanıl Bora, Murat Gültekingil, İstanbul İletişim Yayınları, 2002, s. 369.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-239-backlink" id="footnote-225-239">239</a>. Bülent Tanör, <span class="CharOverride-1">age</span>, s. 317.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-240-backlink" id="footnote-225-240">240</a>. Osman Kafadar, “Cumhuriyet Dönemi Eğitim Tartışmaları”, s. 372.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-241-backlink" id="footnote-225-241">241</a>. Bülent Tanör, <span class="CharOverride-1">age</span>, s. 318.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-242-backlink" id="footnote-225-242">242</a>. Mehmet Görmez, “Türk Hukuk Mevzuatında Dini Kurumların Yeri ve Uygulama”, <span class="CharOverride-1">Avrupa Birliği Sürecinde Dini Kurumlar ve Din</span> <span class="CharOverride-1">Eğitimi</span>, Ed. İlyas Çelebi, İstanbul, Ensar Neşriyat, 2007, s. 489-490.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-243-backlink" id="footnote-225-243">243</a>. İsmail Kara, <span class="CharOverride-1">Cumhuriyet Türkiyesi’nde Bir Mesele Olarak İslam</span>, s. 74.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-244-backlink" id="footnote-225-244">244</a>. <span class="CharOverride-1">Age</span>, s. 75, 82, 83.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-245-backlink" id="footnote-225-245">245</a>. <span class="CharOverride-1">Age</span>, s. 152-161.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-246-backlink" id="footnote-225-246">246</a>. Diyanet’teki 1927’den 1950’ye görevli sayısındaki değişim için bakınız: <span class="CharOverride-1">Age</span>,<span class="CharOverride-1"> </span>s. 110. 1927’den 1950’ye nüfus değişimi için bakınız: Hüseyin Bal, <span class="CharOverride-1">Kent Sosyolojisi</span>, Isparta, Fakülte Kitabevi, 2006, s. 77.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-247-backlink" id="footnote-225-247">247</a>. Mehmet Görmez, <span class="CharOverride-1">age</span>, s. 487-488.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-248-backlink" id="footnote-225-248">248</a>. Mustafa Öcal, “Türk Hukuk Mevzuatında Din Eğitim ve Öğretiminin Yeri ve Uygulama Biçimi”, <span class="CharOverride-1">Avrupa Birliği Sürecinde Dini Kurumlar ve Din</span> <span class="CharOverride-1">Eğitimi</span>, Ed. İlyas Çelebi, İstanbul, Ensar Neşriyat, 2007, s. 520-522.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-249-backlink" id="footnote-225-249">249</a>. <span class="CharOverride-1">Age</span>, s. 524-525.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-250-backlink" id="footnote-225-250">250</a>. <span class="CharOverride-1">Age</span>, s. 529-531.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-251-backlink" id="footnote-225-251">251</a>. İrfan Bozan, <span class="CharOverride-1">Devlet ile Toplum Arasında Bir Okul: İmam Hatip Liseleri, Bir Kurum: Diyanet İşleri Başkanlığı</span>, İstanbul, TESEV Yayınları, 2007, s. 16-17.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-252-backlink" id="footnote-225-252">252</a>. Mustafa Öcal, <span class="CharOverride-1">age</span>, s. 534-535.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-253-backlink" id="footnote-225-253">253</a>. Douglas A. Howard<span class="CharOverride-1">, The History of Turkey</span>, Westport, Greenwood Press, 2001, s. 14.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-254-backlink" id="footnote-225-254">254</a>. Vedat Demir, <span class="CharOverride-1">Türkiye’de Medya Siyaset İlişkisi</span>, İstanbul, Beta, 2007, s. 172.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-255-backlink" id="footnote-225-255">255</a>. Bu araştırmalara örnek olarak bakınız: Tahire Erman, “The Impact of Migration on Turkish Rural Woman: Four Emergent Patterns”, <span class="CharOverride-1">Gender and Society</span>, Vol. 12, No:2, Nisan 1998, s. 161-164.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-256-backlink" id="footnote-225-256">256</a>. Fatmagül Berktay, “Doğu ile Batı’nın Birleştiği Yer: Kadın İmgesinin Kurgulanışı”,<span class="CharOverride-1"> Modernleşme ve Batıcılık</span>, 2. bs., Ed. Tanıl Bora ve Murat Gültekingil, İstanbul, İletişim Yayınları, 2002, s. 284.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-257-backlink" id="footnote-225-257">257</a>. Louis Althusser, <span class="CharOverride-1">age</span>, s. 105-107. Her ne kadar Althusser bu ideolojik aygıtın etkinliğinin anlaşılmasında Freud psikolojisinin yardımları olacağını düşünse de; Freud’a atıf yapılsa da yapılmasa da bireylerin tutum, hayat görüşü ve ideolojilerini edinmelerinde ailenin önemli rolü tartışılmazdır. Yapılan araştırmalarda, çocukların, politikadan sigaraya kadar birçok farklı konudaki tutumlarında, ailelerinin rolünün belirleyici olduğu anlaşılmıştır: Çiğdem Kâğıtçıbaşı, <span class="CharOverride-1">Yeni İnsan ve İnsanlar</span>, s. 120.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-258-backlink" id="footnote-225-258">258</a>. June Starr, “The Role of Turkish Secular Law in Changing the Lives of Rural Muslim Woman 1950-1970”, <span class="CharOverride-1">Law and Society Review</span>, Vol. 23, No: 3, 1989, s. 519.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-259-backlink" id="footnote-225-259">259</a>. Ronald Inglehart, <span class="CharOverride-1">Modernization and Postmodernization</span>, s. 40.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-260-backlink" id="footnote-225-260">260</a>. Hüseyin Bal, <span class="CharOverride-1">Kent Sosyolojisi</span>,<span class="CharOverride-1"> </span>s. 77. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-261-backlink" id="footnote-225-261">261</a>. Şerif Mardin, <span class="CharOverride-1">Din ve İdeoloji</span>, s. 95-98.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-262-backlink" id="footnote-225-262">262</a>. Burada, teolojik olarak, bu sembollerin hepsinin İslami olduğu savunulmamaktadır. Nitekim birçok dinbilimci entelektüel, takke ve şalvarın -bazıları buna başörtüsünü de dahil edecektir- “İslam dini”nin bir unsuru olmadığını söylemektedirler. Ama ben, burada, teolojik gerçekliğin ne olduğuna değil, sosyolojik unsurlara ve bunla ilişkili insanların zihinlerindeki algı biçimlerine odaklanıyorum.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-263-backlink" id="footnote-225-263">263</a>. Geleneksel ve modernin karşılaşmasıyla ortaya çıkan karmaşıklığın bir örneği olarak “kapıcıların” incelenmesiyle ilgili bir çalışma: Gül Özyeğin, “The Doorkeeper, the Maid and the Tenant: Troubling Encounters in the Turkish Urban Landscape”, <span class="CharOverride-1">Fragments of Culture</span>, Ed. Deniz Kandiyoti, Ayşe Saktanber, London, I. B. Tauris and Co. Publishers, 2002, s. 43-69.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-264-backlink" id="footnote-225-264">264</a>. Mehmet Şevket Eygi, <span class="CharOverride-1">Çareler Çözümler Teklifler Tenkitler</span>, İstanbul, Mavi Yayıncılık, 1997, s. 109-111.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-265-backlink" id="footnote-225-265">265</a>. Nilüfer Göle, <span class="CharOverride-1">Modern Mahrem</span>, s. 69.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-266-backlink" id="footnote-225-266">266</a>. 1940’ta 1065 olan traktör sayısı, 1950’de 16.585, 1960’ta 42.136, 1970’te 105.865, 1980’de 436.369, 1990’da ise 689.343 olmuştur: Hüseyin Bal, <span class="CharOverride-1">age</span>, s. 75.</p>
				</div>
			</div>
		</div>
	</body>
</html>