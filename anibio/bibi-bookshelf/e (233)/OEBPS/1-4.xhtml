<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-1">Önsöz  </p>
			<p class="paragraf ParaOverride-6">Dünya genelinde İslam ile ilgili olgular gündemde ön plana çıkmakta, hem sürekli olarak medyada yer almakta hem de birçok akademik çalışmanın odak noktası olmaktadır. Küreselleşme sürecinde Türkiye’deki İslam’ın sosyoloji ve siyasal bilimler açısından değerlendirilmesi ise bu çalışmanın konusudur. Türkiye’deki “İslami kesim”in hızlı bir değişim sürecinden geçtiği ve gücünü artırdığı, geniş bir kesimin –benim de paylaştığım– ortak bir kabulüdür. (“İslami kesim” ifadesiyle, kendi kimliklerini ve hayat pratiklerini İslam’a referansla tanımlayan herkesi kastediyorum; bunların “İslam” inancının ne kadar sahih olup olmadığı gibi ilahiyat ile ilgili konular bu kitabın ilgi alanında değildir.) Bu olgudan memnun olanlar ve olmayanlar arasında ciddi bir kutuplaşma kendini şiddetle hissettirmektedir. Bu kitap, bu konuyla ilgili olguların “iyi” veya “kötü” olduğuna dair bir tavır sergilemeden, mevcut kamplaşmalarda bir kamplaşmanın tarafı olmadan; İslami kesimle ilgili olguların nasıl açığa çıktığı, değişimlere ve mevcut yapıya sebep olan dinamiklerin neler olduğu, İslami kesimdeki değişikliğin boyutunun ne ölçüde olduğu, bunları çözümlemek için nerelere bakmamız gerektiği şeklindeki soruların cevabını açığa çıkarmak amacıyla yazıldı. Bahsedilen konuyla ilgili sosyal ve siyasi süreçlere odaklanarak bu hususlarda çözümlemelerde bulunmak; bunu yaparken dini, felsefi, ideolojik değer yargılarından kaçınmak, bu çalışmayı yaparken en çok dikkat ettiğim hususlardan biri oldu. Bu kitap temelde sosyoloji ve siyasi bilimler alanlarıyla ilgili olmakla beraber; psikoloji, felsefe ve ilahiyat gibi farklı alanlardaki bilgilerden de istifade etmeye, tüm bu alanların bilgisini birleştirmeye, disiplinler arası çalışmanın sağlayacağı verimden ve ufuk açıcılıktan faydalanmaya çalıştım.  </p>
			<p class="paragraf ParaOverride-6">Bu kitabın ortaya çıkmasında birçok değerli akademisyenin ve dostumun katkıları oldu. Şerif Mardin malum dehasıyla çalışmamı en ince ayrıntısına kadar inceledi ve çok önemli katkılarda bulundu. Tayfun Amman’ın hassas tetkikleri ve değerli önerileri çok aydınlatıcı oldu. Birsen Örs ve Sevgi Çubukçu değerli önerileriyle kitabın mevcut şekline bürünmesinde pay sahibidirler. Akademisyen dostlarım Emre Dorman, Alper Bilgili ve Ali Engin Uygur da desteklerini esirgemediler. Bu kitap başlangıçta bir doktora tezi olarak yazıldı; bu tez bitmeden önceyse Felsefe ve Din Bilimleri alanında ilk doktoramı bitirmiş, hatta felsefe bölümünde doçentlik unvanımı almıştım. Özellikle tez danışmanım Fatmagül Berktay’ın katkılarıyla, hiç heyecanımı yitirmeden, büyük bir zevkle, doçentlikten sonra, bu kitaptaki çalışmamla ikinci doktoramı bitirdim. Tüm bu akademisyenlere ve dostlarıma, bu kitabın ortaya çıkmasındaki katkılarından dolayı teşekkürü bir borç bilirim. Bu çalışmanın alan için değerli bir katkı sağlamasını ve ilgililere yararlı olmasını dilerim. Bu kitabı okuyan siz değerli okurlarıma da ilginizden dolayı teşekkür ediyor; yorumlarınızı, eleştirilerinizi ve önerilerinizi <span class="Köprü CharOverride-7">www.canertaslaman.com</span> adresine iletmenizi rica ediyorum.  </p>
		</div>
	</body>
</html>