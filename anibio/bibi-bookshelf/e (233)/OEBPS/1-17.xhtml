<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-14">C. 1980’lerden Sonra Türkiye Cumhuriyeti’ndeki Yönetici Zihniyet  </p>
			<p class="paragraf ParaOverride-6">Cumhuriyet’in kuruluşundan 1980’lere kadar –ikinci bölümde görüldüğü gibi– yönetici zihniyete Batıcılık, laiklik, milliyetçilik, pozitivizm, teleolojik tarih anlayışı gibi unsurlar ve bunların Türkiye’ye has bir uyarlaması olan Kemalist ideoloji hâkimdi. Her ne kadar 1946’dan itibaren “oyun gücü”nün ortaya çıkmasıyla, çevrenin talepleri, merkezde düzenlemeler yapılmasında etkili olmaya başladıysa da bu dönemden 1980’lere dek, merkezin yönetici zihniyetinde ciddi bir çeşitlenmenin olduğu –1980’lerden sonrasıyla kıyaslandığında– söylenemez. Fakat merkezde çeşitli ideolojilerin kendini göstermesinde ve yönetici zihniyetin monolitik yapısının kırılmasında 1946’nın bir dönüm noktası olduğu söylenebilir. 1980’lerden önce merkezin politikalarının belirlenmesinde etkinliği yüksek olan ordunun Kemalist ideolojiye bağlı olması ve bu dönemdeki cumhurbaşkanlarının çoğunun asker kökenli olması, ayrıca siyasi yelpazede merkezin dışında tanımlanan partilerin 1980’ler sonrasına nazaran düşük oy almaları; 1980’ler öncesinde yönetici zihniyette, 1980’ler sonrasına nazaran daha az çeşitliliğin olduğunu gösteren olgulardır.  </p>
			<p class="paragraf ParaOverride-6">Türkiye’nin yönetici zihniyetinin en temel unsurları siyasi partilerle beraber Cumhurbaşkanlık, Ordu, Anayasa Mahkemesi gibi kurumlar olmuştur. Bunların içinde en önemli unsurun siyasi partiler olmaya başladığı gözükmektedir. Meclis’in yasama vazifesi siyasi partilerden seçilen milletvekilleriyle gerçekleştiği gibi, yürütmeyi yapan hükümetler de siyasi partilerden çıkmaktadır. Ayrıca yakın zamana dek cumhurbaşkanları da partililerin çoğunluğunu oluşturduğu Meclis tarafından seçilmekteydi, nitekim 1980’lerden sonraki darbe yönetiminin başı Kenan Evren’in cumhurbaşkanlığından sonra seçilen Özal ve Demirel cumhurbaşkanı seçildikleri dönemdeki iktidar partilerinin liderleriydiler, Gül iktidar partisinin önde gelenlerindendi, Sezer ise koalisyondaki partilerin üzerinde uzlaştıkları isimdi. Halkın seçtiği ilk cumhurbaşkanı olan Erdoğan ise seçildiği dönemde iktidarda olan siyasi partinin lideriydi. Anayasa Mahkemesi üyelerinin çoğunu da siyasi partilerin desteğini alan cumhurbaşkanları ve siyasi partilerin üyelerinden oluşan Meclis seçmektedir. Siyasi partilerin doğrudan ve dolaylı nüfuzundan en bağımsız kurum Ordu olarak gözükmektedir ama AB süreci, liberalizmin yükselmesi ve sivil toplumun güçlenmesi gibi süreçler Ordu’nun etkinliğini eski dönemlere göre azaltmıştır. Sonuçta merkezin yönetici zihniyetini analiz etmekte, yegâne aktör olmasalar da en ön plana çıkan aktörler siyasi partilerdir. Bu yüzden, bu bölümde, yönetici zihniyetteki ideoloji çeşitlenmesine atıf yaparken özellikle siyasi partilere atıf yapacağım.<span class="dip"><a class="_idFootnoteLink" href="#footnote-225-439" id="footnote-225-439-backlink">439</a></span>  </p>
			<p class="paragraf ParaOverride-6">Bu bölümde, 1980’lerden sonraki yönetici zihniyetteki çeşitlenmeyi değerlendirirken merkezde etkili olan ideolojileri dörde ayırarak inceleyeceğim. Ayrıca, konumuz açısından özel öneme sahip olan İslami ideolojiye bağlı olanların geçirdikleri değişimleri; zihniyet ve kimliklerinde oluşan karışımlar ve farklılaşmalarla ele alacağım. İslami kesimin artan etkinliğini saptamak kadar yaşadığı değişimi saptamak da önemlidir. Çünkü bu kesimin değişimi, etkisinin biçimini de belirlemektedir. Bir asır önce İslami söylemi kullananlarla, günümüzde İslami söylemi kullananlar arasında ciddi farklılaşmalar vardır. Ortaya çıkan farklılaşmaların altı çizilmeden, bu kesimleri “İslam” başlığı altında bir arada, aralarında önemli farklar yokmuşçasına değerlendirmek yanıltıcı olacaktır.  </p>
			<p class="sol" xml:lang="en-GB">1. 1980’lerden Sonra Merkezde İdeolojilerin Çeşitlenmesi  </p>
			<p class="paragraf ParaOverride-6">“İdeolojiler” yaşadığımız dünyanın nasıl olduğunu anlatan, seçenekler karşısında rota belirlemeye yarayan dünya görüşleridir. İdeolojiler, bireyi ve toplumu belli bir amaca sevk eder, “Ben kimim” sorusuna cevap verirler ve bireyin hayatta üstlenmesi gerektiği rol ve misyonu belirleyecek şekilde kimlik kazandırırlar.<span class="dip"><a class="_idFootnoteLink" href="#footnote-225-440" id="footnote-225-440-backlink">440</a></span> 1950’li yıllardan itibaren “ideolojilerin sonu”nun geldiği, ideolojik gibi sunulan birçok hususun aslında teknik konu olduğu ve liberalizmin ideoloji olmadığı şeklinde fikirler beyan edilmişse de birçok sosyal bilimcinin dikkat çektiği gibi “ideolojilerin sonu” retoriğiyle yapılan bu yaklaşımlar dahi ideolojiktir.<span class="dip"><a class="_idFootnoteLink" href="#footnote-225-441" id="footnote-225-441-backlink">441</a></span> “İdeolojiler yoktur” diyerek ideoloji yapmaya benzer paradoksların düşünce tarihinde örnekleri çoktur. Kindi, felsefeye karşı çıkanların felsefeye karşı yaptıkları akıl yürütmelerin de bir felsefe olduğuna, böylece felsefeye ihtiyacı dillendirdiklerine dikkat çekerken böylesi bir paradoksu ortaya koyar.<span class="dip"><a class="_idFootnoteLink" href="#footnote-225-442" id="footnote-225-442-backlink">442</a></span> Kant’ın saf aklın otoritesini kırmak için yazdığı “Saf Aklın Kritiği” de saf aklın bir eseri olarak böylesi bir paradoksu içinde barındırır.<span class="dip"><a class="_idFootnoteLink" href="#footnote-225-443" id="footnote-225-443-backlink">443</a></span> Wittgenstein dilin dünyayla ilişkisini ele aldığı “Tractatus” kitabında, dilin kendisi üzerine konuşmakla, kendi koyduğu epistemolojik sınırları ihlal ettiğinin farkındadır ve “...beni anlayan, sonunda bunların saçma olduklarını görür onlarla-onlara tırmanarak-onların üstüne çıktığında (Sanki üstüne tırmandıktan sonra merdiveni devirip yıkması gerekir.) Bu tümceleri aşması gerekir, o zaman dünyayı doğru görür” der.<span class="dip"><a class="_idFootnoteLink" href="#footnote-225-444" id="footnote-225-444-backlink">444</a></span> Wittgenstein’ın içinde olduğu paradoksun farkında olmasına karşın liberalizm dışındaki görüşleri “ideolojik” olarak niteleyenlerin önemli bir kısmı, birçok zaman yaptıkları eleştirilerin, “liberalizm ideolojisi” adına olduğunu ve bir paradoksun içinde bulunduklarını fark edememişlerdir.  </p>
			<p class="paragraf ParaOverride-6">1980’ler sonrasında Türkiye’de merkezdeki ideoloji çeşitliliğinin artmasında dönüm noktası neo-liberalizmin, dünyadaki ve buna paralel olarak Türkiye’deki yükselişi oldu. Neo-liberalizm ideoloji değilmiş gibi sunularak adeta şu denir: “Bir köprüyü Çin’de, Avrupa’da, Afrika’da ve Türkiye’de yaparken uygulanan statik hesaplar, bunun matematiği ve mühendisliği nasıl ideolojiden bağımsız ve evrenselse; ekonomide ve siyasette bu politikaları uygulamak da öyle evrenseldir.” Bu yaklaşım siyasette, entelektüeller arasında ve halkta geniş destek buldu ve neo-liberal politikaların uygulanması, merkezin toplum üzerindeki denetimini, dolayısıyla İslami kesim üzerindeki kontrolünü azalttı, böylece İslami kesimin gücünü artırmasının ve ideolojisinin merkeze taşınmasının önünü açan siyasi, sosyal, yasal zeminin oluşumuna katkıda bulundu. (Bu bölümün “A” kısmında bu süreç incelendi.) Diğer yandan Cumhuriyet’in başlangıcından beri ideolojik aygıtlarla geniş kitlelere aktarılarak, geniş bir taraftar kitlesi olan Kemalist ideoloji de merkezdeki varlığını devam ettirdi. Ayrıca Türk milliyetçiliğiyle İslam’ın sentezinden oluşan Türk-İslam ideolojisi; bu dönem içinde gelişen Güneydoğu’daki olaylarla ilişkili olarak ortaya çıkan süreçten de beslenerek belli bir destekleyici kitlesine sahip oldu. Sonuçta günümüze gelindiğinde merkezde etkili dört tane ideoloji olduğunu söyleyebilirim:  </p>
			<p class="_0">  </p>
			<p class="paragraf ParaOverride-9"><span class="CharOverride-1">a.</span> Kemalizm  </p>
			<p class="paragraf ParaOverride-9"><span class="CharOverride-1">b.</span> Türk-İslam Sentezi  </p>
			<p class="paragraf ParaOverride-9"><span class="CharOverride-1">c.</span> Neo-liberalizm  </p>
			<p class="paragraf ParaOverride-6"><span class="CharOverride-1">d.</span> Siyasal İslam  </p>
			<p class="_0">  </p>
			<p class="paragraf ParaOverride-6">Burada dikkat edilmesi gerekli çok önemli bir husus şudur: Bu ayrım, merkezin veya çevrenin, bu dört tane ideoloji çerçevesinde kompartımanlaştığını; bireylerin, grupların veya siyasi partilerin, bu ideolojilerden sadece birine katı bir şekilde bağlı oldukları anlamına gelmemektedir. Birçok zaman bu ideolojiler arasında senteze ve sentezin doğasının kaçınılmaz sonucu olan yorumlamalara, yani benimsenen ideolojinin yeniden tanımlanması, otantikliğinin bozulması veya gerçek otantik yorumun temsilcisi olunduğunun çeşitli yorumlamalarla iddia edilmesine rastlanır.  </p>
			<p class="paragraf ParaOverride-6">Devletin merkezindeki ideoloji çeşitlenmesi, devletin ideolojik aygıtlarının eskisi kadar toplumun ideolojisini/dünya görüşünü belirleyememesi de demektir, çünkü artık toplumdaki ideoloji çeşitliliği merkeze yansımaktadır, yani merkez ve çevre ayrımı azalmaktadır. Merkezi oluşturanlar, devletin ideolojik aygıtlarına kendi farklı ideolojilerine bağlı kadrolarını yerleştirmekte, kendi ideolojileri çerçevesinde düzenlemeler yapmaktadırlar. Örneğin eğitim kurumlarında dersin içeriğinin ne olduğu kadar hangi hocanın dersi anlattığı (mevcut konuyu nasıl yorumladığı), müdürün kimliği, müfettişin kimliği, hangi özel okula açılma izni verileceği gibi faktörler de önemlidir; iktidar partilerinin bakanlıklarının tasarrufunun hâkim olduğu bu alanlar, bu partilerin, ideolojik aygıtları, kendi ideolojilerine göre düzenlemesinin olanağını sunarlar. Bu yüzden merkezdeki ideoloji çeşitlenmesi, Kemalist ideoloji çerçevesinde toplumun ideolojik aygıtlarla dönüştürülme sürecinin yavaşlaması/sekteye uğraması anlamına gelmiştir. Bu da İslami dünya görüşüne bağlı bireylerin ve grupların, devletin ideolojik aygıtlarının sekülerleştirici etkisini daha az hissetmelerine, güçlerini artırmalarına daha müsait sosyal bir ortam bulmalarına neden olmuştur.  </p>
			<p class="paragraf ParaOverride-6">Merkezde etkili aşağıda ele alacağım dört ideolojinin yanında; biri ülkenin bir bölümünde, öbürü ise entelektüel kesim arasında etkili olan iki ideolojiye, merkezde diğerleri kadar bir etkileri olmadığı için yer vermedim. Bunlardan birincisi Kürt kimliği üzerinden politika yapan Kürtçülük ideolojisidir. Bu ideoloji Cumhuriyet’in kuruluşundan itibaren merkezin “ötekisi” olmuştur; Meclis’te bu ideolojiye yakın olduğu söylenecek siyasi partiler azınlıkta kaldığı gibi, Ordu gibi merkezin önemli kurumları, bu ideolojiyi en tehlikeli görüşlerden birisi olarak kabul etmektedir. Başta Kürtçülüğün, daha çok “ezilen halklar” retoriğine sahip sosyalist görüşlerle ittifak içinde olduğu, fakat gittikçe merkezden bağımsızlaşmadaki yardımından dolayı –İslami kesimin yaptığı gibi– liberalizmle ittifaka doğru kaydığı söylenebilir. (Ayrıca bazı İslami gruplara bağlılığı olan ve Kürtçülükle İslami dünya görüşünü sentezlemeye çalışanların da olduğu hatırlanmalıdır.) Liberal ideolojinin baskın olduğu Avrupa Birliği’ne girişi bu kesimden birçok kişinin –İslami kesim gibi– desteklemesinden –bu desteğin farklı birçok etkenleri olsa da– liberal görüşe doğru kaymalar olduğu tespit edilebilir.<span class="dip"><a class="_idFootnoteLink" href="#footnote-225-445" id="footnote-225-445-backlink">445</a></span>  </p>
			<p class="paragraf ParaOverride-6">Akademisyenler, sanatçılar ve basın mensupları gibi entelektüel kesim arasında etkin olmasına rağmen halkta geniş bir tabanı olmayan ideoloji ise sosyalizmdir.<span class="dip"><a class="_idFootnoteLink" href="#footnote-225-446" id="footnote-225-446-backlink">446</a></span> Özal döneminde 141. ve 142. maddelerin kalkması, Türkiye Komünist Partisi (TKP) gibi partilerin legal bir şekilde seçimlere katılmasını sağladı, fakat halkta geniş bir tabanı olmayan bu partiler, 1990’larda Sovyetlerin çöküşünden sonra daha da çok kan kaybetti ve Meclis’te bir varlık gösteremediler.<span class="dip"><a class="_idFootnoteLink" href="#footnote-225-447" id="footnote-225-447-backlink">447</a></span> Merkezin önemli kurumu olan Ordu’nun “ötekileri” listesinden de sosyalist-komünist görüşler hiç çıkmadı. Türkiye’yi anlamak açısından gücü artıyor gözüken Kürtçülüğün ve azalmış gözüken Sosyalizmin incelenmesi önemli olsa da merkezdeki etkileri, aşağıda ele alınan ideolojilere göre düşük olan bu ideolojileri incelemedim. Daha geniş bir incelemede bu ideolojiler de –özellikle Kürtçülük– analize dahil edilmelidir.  </p>
			<p class="sol" xml:lang="en-GB">a. Kemalizm  </p>
			<p class="paragraf ParaOverride-6">Kemalizm, ikinci bölümde incelenen laiklik, Batıcılık, pozitivizm, teleolojik tarih anlayışı, milliyetçilik gibi temel ilkeler çerçevesinde şekillenen ve bunların Türkiye’ye pragmatist uygulamasını ifade eden bir ideolojidir. Liberalizm ve siyasal İslam’ın merkezde etkinliğinin artması, Türkiye Cumhuriyeti için değişme ve merkezde çeşitlenmeye karşılık gelmesine karşı, Kemalizm kurucu statükoyu ve hafızayı temsil eder. Toplumsal değişim kadar toplumsal hafızada devamlılığı yakalamak da önemlidir. Cumhuriyet’in kurumlarınca (ideolojik aygıtlarınca) şekillenen bireyler, Kemalizm’in kurduğu kurumlar, yapılar, Kemalist fikirler doğrultusunda basılan kitaplar gibi unsurlar bu hafızanın taşıyıcılarıdır.<span class="dip"><a class="_idFootnoteLink" href="#footnote-225-448" id="footnote-225-448-backlink">448</a></span> Bunların içerisinden devletin ideolojik aygıtlarının ve bunlardan özellikle eğitim kurumlarının bireyleri uzun yıllar bu ideoloji doğrultusunda şekillendirmesi, hafızanın devamında en önemli unsur olarak karşımıza çıkmaktadır. Ayrıca anayasa gibi en temel bir hukuk metninin bu ideolojiyi koruması, Ordu gibi etkin bir kurumun bu ideolojiyi benimsemesi,<span class="dip"><a class="_idFootnoteLink" href="#footnote-225-449" id="footnote-225-449-backlink">449</a></span> yargı gibi önemli bir kurumda bu ideolojinin birçok kişi üzerinde etkili olması, bu ideolojinin güç alanlarını oluşturmaktadır.  </p>
			<p class="paragraf ParaOverride-6">Halkın içerisinde geniş bir tabanı olan bu ideolojinin Meclis’teki en önemli taşıyıcısı olarak Mustafa Kemal’in kurucusu olduğu CHP gözükmektedir. CHP’nin en önemli özelliklerinden biri, laiklik ve demokrasi arasında çıkan paradoksta, laikliğin yanında yer almasıdır. Batı’dan devralınan paradigmanın bir gereği olarak laiklik, demokrasinin önkoşulu olarak kabul edilir. Fakat Müslüman ülkelerin birçoğunda laiklik ve demokrasi arasında bir paradoks yaşanmıştır. “Halk egemenliği” demokrasinin belirleyici ilkesidir, fakat bu ilkenin, İslami değerlerin yükselmesine ve kamusal alanda İslami dünya görüşünü benimseyenlerin gücünün artmasına yol açmasından çekinilmektedir.<span class="dip"><a class="_idFootnoteLink" href="#footnote-225-450" id="footnote-225-450-backlink">450</a></span> Cumhuriyet’in kurucu zihniyeti için demokrasi ilkesinin, laikliğin yanında ikincil kalmasının ve altı kuruluş ilkesi arasında yer almaması da bahsedilen paradoksta, laikliğin demokrasiye tercih edilmesiyle ilişkilidir.<span class="dip"><a class="_idFootnoteLink" href="#footnote-225-451" id="footnote-225-451-backlink">451</a></span> Oliver Roy, Batı’da laikliğin/sekülerliğin, demokrasinin önkoşulu olarak görülmesine karşın, Türkiye’nin de içinde olduğu Müslüman ülkelerin birçoğunda laikleşme/sekülerleşme süreçlerinin demokrasiye aykırı yollarla gerçekleştirildiğine; “özgürlük” ve “demokrasi”nin devlet otoritarizmine karşı İslami kesimden birçok kişinin benimsediği sloganlar olduğuna dikkat çekmiştir.<span class="dip"><a class="_idFootnoteLink" href="#footnote-225-452" id="footnote-225-452-backlink">452</a></span>  </p>
			<p class="paragraf ParaOverride-6">CHP “kurucu ideoloji”nin (eski düzenin) temsilcisi olarak değerlendirilmektedir ve “İslamcı korkusu” ile “Atatürk için oy vermek” isteği bu partiyi ayakta tutan dinamikler olarak gözükmektedir.<span class="dip"><a class="_idFootnoteLink" href="#footnote-225-453" id="footnote-225-453-backlink">453</a></span> Yapılmış anket çalışmaları CHP ve AK Parti seçmenlerini birbirinden ayırt eden en önemli unsurun “dindarlık” olduğunu göstermiştir.<span class="dip"><a class="_idFootnoteLink" href="#footnote-225-454" id="footnote-225-454-backlink">454</a></span> Örneğin TESEV anketinde, AK Parti’lilerin % 60’ı, CHP’lilerin ise % 20.9’u kendilerini “Öncelikle Müslüman” olarak işaretlemişlerdir.<span class="dip"><a class="_idFootnoteLink" href="#footnote-225-455" id="footnote-225-455-backlink">455</a></span> Ayrıca AK Parti seçmenlerinin kendilerini daha dindar olarak tanımladıkları da tespit edilmiştir.<span class="dip"><a class="_idFootnoteLink" href="#footnote-225-456" id="footnote-225-456-backlink">456</a></span> Yine aynı ankette laikliği tehdit altında görenlerin en çok % 49 ile CHP’li seçmen olduğu görülmektedir, bunun ardından ANAP-DYP-GP grubunda bu oran % 32’ye, MHP-BBP grubunda % 20.5’e ve AK Parti seçmeninde % 12’ye düşmektedir. (Türkiye genelinde % 22.1 laikliğin tehdit altında olduğunu, % 73.1 olmadığını söylemiş, % 4.8 ise cevap vermemiştir.)<span class="dip"><a class="_idFootnoteLink" href="#footnote-225-457" id="footnote-225-457-backlink">457</a></span>  </p>
			<p class="paragraf ParaOverride-6">CHP “laiklik tehdidi” üzerinden politika yaparak tabanının eğilimine uygun hareket etmiştir. Fakat bazen enteresan paradoksal durumlar gözlenmiştir. Örneğin Avrupa Birliği’ne giriş sürecine karşı belirlenecek tavır bu konuda ilginç bir örnektir. CHP’nin seçmenlerinin bir bölümünün Avrupa Birliği’ne giriş sürecini desteklediği anketlerden anlaşılmaktadır.<span class="dip"><a class="_idFootnoteLink" href="#footnote-225-458" id="footnote-225-458-backlink">458</a></span> Ayrıca “kurucu ideoloji”nin önemli unsuru olan Batıcılık açısından da bu süreç bulunmaz fırsat olarak gözükmektedir. Fakat –başka bazı sebeplerle beraber– İslami kesimin sivil toplumda güç artırması için demokratikleşmeye, demokratikleşme için ise Avrupa Birliği sürecine (özellikle iktidarlarının ilk dönemlerinde) önem veren AK Parti’ye karşı; bu sürecin, AK Parti’nin istediği sonuçları vereceğinden çekinen CHP –ve tabanının bir bölümü– bu sürece şüpheli yaklaşmıştır. Bir yandan Kemalizm’in Batıcılık ilkesi ve yücelttiği Batılı habituslar açısından Avrupa Birliği’nin desteklenmesi gerekmektedir; diğer yandan İslami kesimin sivil toplumda güç artırımı gibi CHP’nin ve tabanının çoğunluğunun istemediği bir sonuç açığa çıkmaktadır. Bu paradoks karşısında, CHP, açık ve net bir tavır yerine, pragmatist bir tutum takınmıştı. Buna karşı AK Parti, iktidarlarının ilk dönemlerinde Avrupa Birliği’ne giriş sürecinde CHP’den daha istekli bir politika benimsemişti. (AKP’nin, iktidarının sonraki dönemlerinde Avrupa Birliği’ne karşı yaklaşımlarının ayrı olarak değerlendirilmesi, bu konunun daha detaylı bir analizi için gereklidir.)  </p>
			<p class="paragraf ParaOverride-6">CHP’nin Kemalizm’in en önemli siyasi aktörü olması, merkezde bu ideolojinin siyasi parti olarak yegâne taşıyıcısı olduğunu; Kemalist ideolojiye bağlı ve bu ideolojinin etkisi altında olanların, sadece CHP’de oldukları ve CHP’ye blok şekilde oylarını verdiklerini göstermez. 1980 sonrasında Meclis’te etkili olan ANAP, DYP, DSP ve MHP gibi partilerin programlarında ve yönetici kadrolarının söylemlerinde de Kemalist ideolojinin etkileri gözlemlenmiştir. Ayrıca hem bu partilere hem de AK Parti’ye, oy verenler ile bu partilerin milletvekillerinin ve diğer önemli isimlerinin de Kemalist ideolojiyi benimseyen merkezin ideolojik aygıtlarıyla şekillendikleri (özellikle eğitim kurumlarında) hatırlanmalıdır. İslami dünya görüşünü savunanlar arasında yayılan “karışım kimlik” olgusuna sebep olan unsurların en önemlilerinden biri de devletin, Kemalist ideoloji doğrultusunda eğitim veren ideolojik aygıtları olmuştur. Sonuçta günümüzde de “Kemalizm” Türkiye Cumhuriyeti’nin yönetici zihniyetinin önemli unsurlarından birisidir. Fakat merkezdeki ideoloji çeşitlenmesi bu ideolojinin aleyhine olmuş; bu ideoloji, önceki dönemdeki, merkezin baskın ideolojisi olma vasfını kaybetmiştir.  </p>
			<p class="sol" xml:lang="en-GB">b. Türk-İslam Sentezi  </p>
			<p class="paragraf ParaOverride-6">Kemalizm adına benimsenen teleolojik tarih anlayışının gereği olarak toplumun sekülerleşmesinin doğrusal olarak arttığı bir süreç öngörülmüştü. Dinin, Durkheimcı bir rol biçilerek birleştirici unsur olarak kullanılması, zaman zaman Kemalist ideolojiye bağlı kalanların bazı uygulamalarında gözlense de toplumun tutkalı olma vazifesi yüklenen asıl ilke “milliyetçilik” olmuştur. Kemalistlerin birçoğu, klasik modernizm teorilerine uygun olarak “tarihin ileri evreleri”nde dinin rolünün azalmasını beklemişlerdir; bu yüzden İslam’ı ideolojinin bir parçası yapma, milliyetçilikle İslam’ı birleştirip eklektik bir ideoloji oluşturmak, laiklik endişesinin en temel endişe olduğu Kemalistler için kabul edilemeyecek bir yaklaşım olmuştur.  </p>
			<p class="paragraf ParaOverride-6">Kemalizm’in yukarıdan-aşağı toplumu şekillendirme ve teleolojik anlayışla tarihin daha üst merdivenlerine “halkı taşıma” yaklaşımlarına karşı “oyun gücü”nün ortaya çıkmasıyla, halkta taban bulma endişesi önem kazandı. Halkın birçoğunun, benimsediği milliyetçilik ideolojisinin ve kimliğinin önemli bir unsuru olan İslam’ın, ikisinin birden, zıt görülmeden kucaklandığı yaklaşımların siyasette benimsenmesinin taban bulacağı bir ortam doğdu. Demokrat Parti, Adalet Partisi gibi merkez partilerinin ve 1980 askeri darbesini yapanların yaklaşımlarının içinde de böylesine bir anlayışın izleri görülmektedir. Anavatan Partisi’nin lideri Turgut Özal’ın ellerini başının üstünde birleştirerek farklı eğilimleri birleştirdiğini/kucakladığını beyan ettiği eğilimlerden biri milliyetçilik, diğeri ise muhafazakârlıktı (bununla özellikle İslami değerlere atıf yapılmıştır).  </p>
			<p class="paragraf ParaOverride-6">İslam’a, ilk dönemlerdeki Kemalist milliyetçilik anlayışından daha ılımlı bakan, milliyetçiliğe ideolojisinde merkezi bir yer veren, birçok anlayış sonradan yaygınlaşmıştır; fakat Türk-İslam Sentezi’ni parti ideolojisinin merkezi unsuru yapan en önemli siyasi aktör MHP olmuştur. MHP ilk dönemlerinde Turancı ideolojiye daha yakın olmuş ve İslam’la sentezi ön plana çıkarmayan bir milliyetçilik anlayışını benimsemişse de sonradan İslami unsurlara söylemlerinde daha çok yer vermiştir. Bu partinin lideri Alparslan Türkeş’in 1969 yılında söylediği “Biz Tanrı Dağı kadar Türk, Hira Dağı kadar Müslümanız. Her iki felsefe bizim şiarımızdır” sözü parti ideolojisini ifade eden ünlü bir söz olmuştur. Partinin Türk-İslam Sentezi’ne yönelme sürecinde İslamcılık ile sentezi kabul etmeyen bir milliyetçilik anlayışına sahip Nihal Atsız ve arkadaşları ise partiden ayrılmışlardır.<span class="dip"><a class="_idFootnoteLink" href="#footnote-225-459" id="footnote-225-459-backlink">459</a></span> MHP’nin “üç hilali” parti amblemi olarak seçmesi, tarikatlar ve dindar kesimlerle yakınlık kurması ve de onlardan destek alması, MHP’li eylemcilerin hapiste Kuran’ı Kerim kursları düzenlemesi, din eğitimi vermeleri/almaları da milliyetçiliği İslam’la sentezlemelerinin örnekleridir. Türkeş’in “Milliyetçiliği reddeden bir dincilik anlayışı bize yabancıdır, bizim dışımızdadır... Türklükle İslamiyet, bin yıldan beri aynı mukaddes potada kaynaşmış, etle tırnak misali ayrılması imkânsız bir hale gelmiştir” sözü de bahsedilen sentezin bir göstergesidir.<span class="dip"><a class="_idFootnoteLink" href="#footnote-225-460" id="footnote-225-460-backlink">460</a></span>  </p>
			<p class="paragraf ParaOverride-6">MHP 1965’te % 2.2, 1969’da % 3, 1973’te % 3.4, 1977’de % 6.4 oy almıştır.<span class="dip"><a class="_idFootnoteLink" href="#footnote-225-461" id="footnote-225-461-backlink">461</a></span> (1961’de % 14’e yakın oy alınan Cumhuriyetçi Köylü Millet Partisi’nin –CKMP– ideolojisinde Türk-İslam Sentezi değil milliyetçilik ideolojisi hâkimdi.) 1970’lerde kurulan Milliyetçi Cephe hükümetlerinde birkaç tane bakanlık alan ve bürokraside kendi kadrolarını yükselten MHP’nin ideolojisi merkezde etkili olmuştur. 1990’lardan sonra MHP’nin artan oy oranları, 1980’lerden sonra merkezde ideoloji çeşitliliğinin oluştuğu iddiasını desteklemektedir. MHP 1999’da % 18 (129 milletvekili) oy alarak tarihinin en büyük çıkışını yapmış ve iktidarın ortağı olup birçok bakanlık almış, 2002’de % 8,4 oy alıp barajın altında kalmış, 2007’de % 14,3 (71 milletvekili) oy oranıyla barajı geçebilen üç partiden biri olmuştur.<span class="dip"><a class="_idFootnoteLink" href="#footnote-225-462" id="footnote-225-462-backlink">462</a></span> Bundan sonraki AK Parti iktidarlarında da MHP meclise girerek muhalefet partisi olarak çalışmalarını sürdürmüştür. MHP’nin oy artışına sebep olan unsurların başında 1980’li yıllarda başlayan PKK’ya bağlı olayların ve Kürt ayrılıkçı hareketinin geldiği yaygın kanaattir.<span class="dip"><a class="_idFootnoteLink" href="#footnote-225-463" id="footnote-225-463-backlink">463</a></span>  </p>
			<p class="paragraf ParaOverride-6">Modernizmin önemli bir unsuru olan liberalizmle siyasal İslam’ın ittifakını temsil eden AK Parti’ye karşı; MHP, modernizmin önemli bir unsuru olan milliyetçilikle İslam’ın ittifakını temsil etmektedir. AK Parti’nin yönetici kadroları açısından İslami unsurun liberalizme göre ontolojik önceliğine karşı, MHP’deki İslami ve Türk unsurlar arasında böylesi bir ontolojik önceliğin belirgin olmadığı, daha kaynaşmış bir yapı gözükmektedir. MHP’nin DSP ile koalisyon kurmasını mümkün kılan unsurlardan birinin milliyetçilik ortak paydası olduğu söylenebilir. Birçok kişinin AKP iktidarı altında gidilen seçimlerden önce CHP’nin muhtemel koalisyon ortağı olarak MHP’yi görmesinin sebeplerinden birisi de bu milliyetçilik ortak paydasıdır. Diğer yandan MHP’nin, Türk-İslam Sentezi ideolojisindeki İslam unsuruyla AK Parti ile de ortak bir paydaya sahip olduğu da hatırlanmalıdır.  </p>
			<p class="paragraf ParaOverride-6">MHP, Meclis’te grubu olan partiler arasında AB’ye ve küreselleşme sürecine –bunlara karşı apaçık bir karşı pozisyonu benimsemese de– en şüpheci yaklaşan parti görünümü vermiştir. MHP’nin, AB süreci “bahane edilerek” Kürtçe eğitim yapılmasından ve Kıbrıs konusunda “taviz verilmesi” gibi hususlardan tedirginlik duyduğundan AB sürecine karşı eleştirel yaklaştığı düşünülmüştür.<span class="dip"><a class="_idFootnoteLink" href="#footnote-225-464" id="footnote-225-464-backlink">464</a></span> Milliyetçilik, ulus olarak isimlendirilen toplumda bölünmeleri istemeyen; ulus içinde dil, ortak tarih, ülkü gibi ilkeler temelinde birlik öngören, ulus-altı ve ulus-üstü bağlılıkları ortak ulus kimliğinden kopartıcı etkiler olarak değerlendirip tehlikeli bulan bir ideolojidir.<span class="dip"><a class="_idFootnoteLink" href="#footnote-225-465" id="footnote-225-465-backlink">465</a></span> Avrupa Birliği’ne giriş sürecinde Kürtçe ile ilgili açılımların ulusun en önemli birlik ilkelerinden kabul edilen dil birliğini aşındıracağı, ayrıca hem ulus-altı kimlik olarak Kürt kimliğini, hem ulus-üstü kimlik olarak Avrupalılığı güçlendireceği endişeleri; milliyetçi ideoloji adına neden AB sürecine şüpheyle bakıldığını açıklamaktadır. Bu endişeler, MHP’nin “AB’ye teslim olma” söylemiyle AK Parti’ye karşı eleştiriler yöneltmesine sebep olmuştur.<span class="dip"><a class="_idFootnoteLink" href="#footnote-225-466" id="footnote-225-466-backlink">466</a></span> CHP’de AB sürecinin toplumun sekülerleşmesi sürecine zarar vereceği endişesinin ön plana çıkmış olmasına karşı, MHP’de bu sürecin “Kürt sorunu”nu artıracağı endişesi ön plana çıkmıştır.  </p>
			<p class="paragraf ParaOverride-6">MHP, milliyetçiliğin, dine karşı bir ideoloji olarak konumlandırılmasına karşıt bir pozisyonu ve Kemalist yorumun tekelinden kurtarılmasını temsil etmektedir. MHP’nin 1980 öncesi döneme göre artan gücü, merkezdeki ideoloji çeşitlenmesinin bir göstergesidir. Merkezdeki Türk-İslam ideolojisinin en önemli taşıyıcısı olan MHP, bir yönüyle İslam dışında bir ideolojinin temsilcisi, bir yönüyle İslami ideolojinin bir taşıyıcısıdır. İslami değerleri benimsemiş kesimden önemli bir tabanı olan MHP, yaptığı koalisyonlarda, İslami değerleri benimseyen kadrolarının bürokraside görev almalarını sağlamıştır. MHP, bir yönüyle, İslami dünya görüşünün merkeze taşınmasının araçlarından birisi de olmuştur.  </p>
			<p class="sol" xml:lang="en-GB">c. Neo-Liberalizm  </p>
			<p class="paragraf ParaOverride-6">Daha önceden değinildiği gibi Amerika/Reagan ve İngiltere/Thatcher gibi önemli uluslararası aktörlerle yayılan neo-liberalizm, Türkiye’de Özal’la önemli bir çıkış yaptı. Özal için piyasa ekonomisinin gereğince işlemesi en temel konuydu ve yasalara bağlılıktan veya sendikal haklardan da daha önemliydi. Bu konudaki tavrını hem söylemi hem de davranışlarıyla açıkça ortaya koydu.<span class="dip"><a class="_idFootnoteLink" href="#footnote-225-467" id="footnote-225-467-backlink">467</a></span> Özal, benimsediği pragmatizm ile Türkiye’nin ekonomisinin dışa açılmasında ve toplumun “transformasyon” yaşamasında önemli bir aktör oldu. Özal’ın, siyasetin gücünü kullanarak yaptığı değişiklikler, toplumun siyasetten bağımsızlaşma sürecine hız verdi. Sivil toplumu güçlü kılan en önemli unsurlardan biri; aktörlerinin, piyasa ekonomisi aracılığıyla değişimi yönlendirebilmesidir.<span class="dip"><a class="_idFootnoteLink" href="#footnote-225-468" id="footnote-225-468-backlink">468</a></span> Türkiye ekonomisinin küreselleşme sürecinin hızlandığı 1980’li yılların önemli bir dönüm noktası olduğu süreç; ihracat ve ithalatın artırılması suretiyle dış sisteme daha çok entegre olunarak, devletin ekonomideki rolü azaltılarak, özelleşmeler gerçekleştirilerek, özel sektör büyütülerek ve bu süreci destekleyen IMF gibi kurumlarla işbirliği devam ettirilerek 1990’lı ve 2000’li yıllarda da sürdü. IMF ve Dünya Bankası gibi önemli uluslararası aktörlerin neo-liberal politikaları benimsemeleri, bu ideolojinin dünyada yayılmasında önemlidir. 1980’ler ve sonrasında Türkiye’de de IMF, Dünya Bankası ve OECD’den gelen para akışı ve bu kurumların hükümetlerle yaptıkları ekonomik programlar neo-liberal yapılanmaların oluşumunda kritik öneme sahip oldu.<span class="dip"><a class="_idFootnoteLink" href="#footnote-225-469" id="footnote-225-469-backlink">469</a></span>  </p>
			<p class="paragraf ParaOverride-6">Neo-liberalizmin dünyaya yayılmasında önemli aktörler olan Thatcher, Reagan ve Bush hükümetleri ekonomik liberalizmle, din ve aile gibi değerlere atıf yapan neo-muhafazakârlığı harmanlamışlardı.<span class="dip"><a class="_idFootnoteLink" href="#footnote-225-470" id="footnote-225-470-backlink">470</a></span> Türkiye’nin 1980’lerden sonraki tek parti iktidarlarını oluşturan ANAP ve AK Parti hükümetlerinde de aynı harmanlamaya –AK Parti’de muhafazakârlığın oranı daha yüksek bir şekilde– tanık olunmuştur. AK Parti, ANAP gibi, AB sürecini de destekleyerek neo-liberalizme yakın bir çizgiyi sürdürdü. Kemalizm’in rol modeli olan Batı’ya liberal değerler hâkimdi; bu ise Kemalizm’in laiklik/sekülerlik gibi ilkeleri adına sivil toplumu baskı altında tutmak isteyenlere karşı Kemalizm’in de benimsediği rol modele atıf yaparak merkezin baskısından korunmayı mümkün kılıyordu. Kemalistlerin genel tavrı, sekülerleşme endişesini ön plana alarak İslami değerler etrafında örgütlenmiş cemaatler, dernekler, gruplar gibi yapılanmaları baskı altında tutmaktı. Liberaller ise demokrasi endişesini ön plana çıkartarak, sivil toplumun merkezden bağımsızlaşacağı yapıyı oluşturmaya çalıştılar; bunun sonucu ise toplumda etkili olan İslami cemaatlerin güç kazanması oldu. İslami kesimin önemli bir bölümünün, siyasette liberalizmi desteklemelerinde ise kendileri açısından avantajlı bu durumu tespitleri etkili oldu. İslami dünya görüşünü merkeze taşıyan en önemli aktör olarak gözüken AK Parti’nin liberalizmle İslami değerleri harmanlamaya çalışmasının ve İslami kesimlerin “ötekisi” olan Batı ile kaynaşmanın en önemli projesi olan Avrupa Birliği ile yakınlaşma, hatta dahil olmaya çalışma projesini sürdürmesinin önemli sebepleri arasında da liberalizmin İslami kesime sağladığı bahsedilen fırsat alanları vardır. Fakat AK Parti’nin bu politikasının, sivil toplumda İslami cemaatlerin, grupların ve bireylerin güç kazanmasının önünü açmasına karşılık; diğer yandan, devletin, şiddet kullanılarak ele geçirilmesi suretiyle düzenlenmesi projesinden –“devrimci İslam” olarak adlandırılan projeden– Türkiye’yi uzaklaştırdığına dikkat edilmelidir. Sonuçta AK Parti’nin, AB sürecini sürdürmesinin ve diğer liberal politikalarının, devletin hukuki yapısının dine referansla oluşturulmaması gerektiğini söyleyen “laiklik” ilkesini desteklediğini, fakat sivil toplumun dinden uzaklaşarak dünyevileşmesi anlamında “sekülerlik” ilkesine zıt sonuçlar verdiğini söyleyebilirim.  </p>
			<p class="paragraf ParaOverride-6">Liberalizmin benimsenmesi, 1980’lerden sonra iktidar olmuş ANAP veya bu çizgiye yakın DYP gibi neo-muhafazakâr olarak isimlendirilebilecek partilerle veya siyasal İslam’ın tüm Türkiye Cumhuriyeti tarihindeki en etkili aktörü olarak kabul edebileceğimiz AK Parti ile sınırlı değildir. 1990’ların başında Sovyetlerin çöküşünden sonra liberalizmin en önemli rakibi olarak gözüken sosyalizmin büyük ölçüde güç kaybettiği süreç yaşandı; bu olgu 1980’lerdeki liberalizmin yaygınlaşmasıyla birleşince liberalizmle ifade edilen değerler/politikalar yükselişlerini hızlandırdılar. Dünyada ve Türkiye’de yükselen liberal değerler, Kemalizm’in Meclis’teki en önemli aktörü CHP’yi, Türk-İslam Sentezi’nin en önemli aktörü MHP’yi de etkiledi. Bu partiler yapılan özelleştirmelere ve bireysel hakları artıracak yasal düzenlemelere karşı bazı eleştiriler getirdilerse de iktidar ortağı oldukları zaman ne bir devletleştirme hamlesini hayata geçirdiler ne liberal ilkeler aleyhine ciddi yasa düzenlemelerine teşebbüs ettiler ne de AB sürecini durdurmaya kalktılar. Genel olarak bakıldığında CHP’nin liberalizm ideolojisinden çok, bu ideolojinin unsurlarının sekülerleşme sürecine zarar vermesinden, MHP’nin ise Kürt sorununu kendisinin istemeyeceği şekilde geliştirmesinden çekinmiş olduğu, fakat kendi korktukları sonuçlar olmayacak olsa; liberalizmin özelleştirme, serbest ticaret, devletin ekonomideki rolünün küçülmesi gibi ekonomik ve birey haklarının güçlendirilmesi gibi siyasi ilkelerinden rahatsızlık duymayacakları söylenebilir.  </p>
			<p class="paragraf ParaOverride-6">Sonuçta Kemalizm, Türk-İslam Sentezi ve siyasal İslam ideolojilerini benimseyenlerin, liberalizmle ifade edilen ilkelere karşı ontolojik öncelikleri vardır; fakat bu daha derin kaygılarına zarar gelmeyeceğine kanaat getirdikleri zaman liberalizmin birçok ilkesine yönelik açık bir karşıtlıkları da yoktur, özellikle ekonomik liberal değerleri kategorik olarak bir inkâr içinde –sosyalizm gibi– değillerdir. Bunun yanında liberal ilkelerin, geri kalan tüm ideolojilerin ilkelerinden ontolojik önceliği olduğunu savunan bir kesim de vardır. Eğer Türkiye’nin bugünkü durumunda, bu üç ideolojiye yakın olanların, kendilerininki dışında üzerinde konsensüse varacakları bir ideoloji aranacak olsa, bu vasfa sahip tek ideoloji olarak liberalizm gözükmektedir. Sırf bu olgu bile 1980’ler sonrası Türkiye’sinin yönetici zihniyetinde yükselen en önemli bileşenlerden birinin neo-liberalizm olduğunu göstermektedir.  </p>
			<p class="paragraf ParaOverride-6">Birçok ankette “Türkiye’nin en önemli sorunu nedir” diye sorulduğunda birinci cevap “İşsizlik”, ikinci cevap ise “Enflasyon/Hayat pahalılığı” olmuştur.<span class="dip"><a class="_idFootnoteLink" href="#footnote-225-471" id="footnote-225-471-backlink">471</a></span> Yabancı yatırımın getirilmesi veya dış ticaretin artırılması gibi liberalizmle ilişkili söylemler, 1980’lerden sonra iktidara tek parti veya koalisyon ortağı olarak gelen her partinin benimsediği politikalar olmuştur. Kısacası liberal yaklaşımlar, toplumun en önemli sorun olarak gördüklerini çözmekte, geniş bir kesim tarafından doğru reçeteler olarak kabul edilmektedir. Bu sorunların çözümünde bazı partiler özelleştirmelere karşı çıkmak gibi liberalizme uzak gözüken yaklaşımlar benimsemişlerdir, fakat özelleştirmelere karşı çıkan Meclis’te grubu olan partilerin hiçbiri KİT’lerin sayısının artırılması, gümrük duvarlarının yükseltilmesi, yabancı yatırımların zorlaştırılması gibi ekonomik liberalizmin ilkeleri aleyhinde ve birey haklarını devletin lehine kısıtlayan yeni yasal düzenlemeler yapılması<span class="dip"><a class="_idFootnoteLink" href="#footnote-225-472" id="footnote-225-472-backlink">472</a></span> veya AB’nin Kopenhag Kriterleri’nin benimsenmemesi gibi –bu konuyla ilgili sekülerlik ve Güneydoğu ile ilişkili sorunlardan kaynaklı şüpheler ifade edilse de– siyasi liberalizmin perspektiflerine aykırı gözükebilecek görüşler temelinde –bazı istisnalar olsa da– siyaset belirlememiş ve parti programlarını oluşturmamışlardır. Aslında bu olgu bile liberalizmin, Türkiye’deki farklı kesimlerin birçoğu üzerinde –bu dünya görüşünü kimi hususlarda eleştirenleri de dahil edebiliriz– önemli etki oluşturmuş bir ideoloji olduğunu göstermektedir. Türkiye’nin yönetici zihniyetinde bu ideolojinin yükselmesi de önceden merkezin ideolojisinde tekele yakın hâkimiyeti olan Kemalizm’in aleyhine olmuştur. Liberal değerlere atıf yapılarak yapılan uygulamalar, Kemalizm’in laiklik/sekülerlik ilkeleri adına gerçekleşen kontrolcü/baskıcı reflekslerin aşılmasında İslami kesime yardımcı olmuştur. Kısacası önceden bahsettiğim “laiklik ve demokrasi paradoksu”nda, liberalizm ile demokrasiye verilen önemin artırılması, laiklik adına konulan “engeller”in aşılmasını sağlamıştır. Bundan ise İslami kesim istifade etmiştir.  </p>
			<p class="sol" xml:lang="en-GB">d. Siyasal İslam  </p>
			<p class="paragraf ParaOverride-6">1946’da “oyun gücü”nün ortaya çıkmasıyla CHP daha iktidardayken toplumun yönetici kesimlerinin İslam’la ilişkisinde farklılaşmalar başladı. İlahiyat fakültesi dekanlığı yapan Şemseddin Günaltay’ın 1949’da CHP iktidarında başbakan olması da bunun bir göstergesidir. Daha sonra DP ve AP hükümetleri, İslami kesimden cemaatlerle, gruplarla olumlu ilişkiler kurdular ve bunlardan bazı kimseleri Meclis’e taşıdılar. Fakat İslami değerlerle ilgili endişeler temelinde kurulan, birçok kişinin –etkili bir hareket olarak– siyasal İslam’ın başlangıcı olarak nitelediği, bu ideolojiyi merkeze taşımaya odaklanan ve tarihsel süreç içinde bunu başaran girişim 1970’lerde Necmettin Erbakan ve arkadaşlarınca kurulan Milli Nizam Partisi (MNP) oldu. İskender Paşa Cemaati’nin şeyhi Mehmet Zahit Kotku’nun teşvik ve desteği bu hareketin oluşumunda önemlidir.<span class="dip"><a class="_idFootnoteLink" href="#footnote-225-473" id="footnote-225-473-backlink">473</a></span> 1971 yılında, askeri darbenin hemen ardından Anayasa Mahkemesi “laikliğe aykırılık” gerekçesiyle MNP’yi kapattı; daha sonra bu partinin yerine kurulan birçok parti de aynı akıbete uğradı.<span class="dip"><a class="_idFootnoteLink" href="#footnote-225-474" id="footnote-225-474-backlink">474</a></span> Milli Selamet Partisi 1972’de kurulup askeri darbenin ardından 1981’de kapatıldı, Refah Partisi 1983’te kurulup 1998’de kapatıldı, Fazilet Partisi 1997’de kurulup 2001’de kapatıldı, bu partinin devamı niteliğindeki 2001’de kurulan Saadet Partisi ve bu partiden ayrılanların çekirdek kadrosunu oluşturup farklı bir çizgiyi temsil eden AK Parti ise hâlâ siyasi hayatlarını devam ettirmektedirler.<span class="dip"><a class="_idFootnoteLink" href="#footnote-225-475" id="footnote-225-475-backlink">475</a></span>  </p>
			<p class="paragraf ParaOverride-6">MSP, 1973 seçimlerinde toplam oyların % 11,8’ini, 1977 seçimlerinde % 8,6’sını kazandı.<span class="dip"><a class="_idFootnoteLink" href="#footnote-225-476" id="footnote-225-476-backlink">476</a></span> Önce 1974’te CHP ile bir koalisyon kurup altı bakanlık aldı, daha sonra AP Genel Başkanı Süleyman Demirel’in başbakan olduğu ve MHP’nin de içinde yer aldığı Milli Cephe hükümetlerinde yer alarak bazı bakanlıkları elde etti. Daha önceden Kemalist ideolojiye karşı siyasal çıkışlar olmuş olsa da siyasal sistem içinde kalarak İslami değerler temelli siyasi çıkışı ilk kurumsallaştıran ve tabanının oylarıyla siyasal İslam’ı ilk kez merkeze/yönetime taşıyan kurum MSP oldu. Böylece MSP, merkezde/yönetimde bir ideoloji çeşitlenmesine 1970’li yıllarda sebep oldu. Fakat 1980’lerden sonra oluşan ideoloji çeşitlenmesine göre ve özellikle siyasal İslam olarak nitelenen AK Parti’nin yönetimde söz sahibi olma derecesine göre bu hayli düşük orandadır.  </p>
			<p class="paragraf ParaOverride-6">MSP kapatılınca yerine kurulan RP, 1994 yerel seçimlerinde, siyasal İslam olarak nitelenen partilerin ilk büyük çıkışını yaptı; parti, oyların % 19’unu aldı ve İstanbul, Ankara dahil 28 ilde belediye başkanlıklarını kazandı.<span class="dip"><a class="_idFootnoteLink" href="#footnote-225-477" id="footnote-225-477-backlink">477</a></span> 1995 genel seçimlerinde ise RP % 21,4 oy oranıyla birinci parti çıktı.<span class="dip"><a class="_idFootnoteLink" href="#footnote-225-478" id="footnote-225-478-backlink">478</a></span> Böylece ilk defa, Kemalist ideolojinin “ötekisi” olan bir parti bir seçimde birinci çıkmış oldu. RP lideri Erbakan, DYP ile kurulan koalisyonda başbakan oldu. İslami ideolojinin, yönetici zihniyetin önemli bir unsuru olmasına yönelik bu çıkış, merkezin, siyasi partiler dışındaki diğer aktörlerinin de çabalarıyla etkisizleştirildi. Bu aktörler özellikle Ordu, Cumhurbaşkanı Demirel, kapatma davasını açan Yargıtay Başsavcısı ve Anayasa Mahkemesi’ydi. Birçok kişinin “postmodern darbe” ve “28 Şubat süreci” olarak adlandırdığı süreçteki kritik olay 28 Şubat 1997’de Milli Güvenlik Kurulu’nda (MGK), askerlerin, bir ültimatom şeklinde, 18 maddelik iç güvenliğin tehdit edildiğine dair listeyi Erbakan’a imzalatmaya çalışması oldu. Erbakan, biraz direnmesine rağmen 5 Mart 1997’de imzayı attı. Şubat 1997 içinde Ordu’nun, Sincan’da tankları yürüterek “balans ayarı” yapması gibi güç gösterileri de Ordu’nun kararlılığını gösteren, bu sürecin parçası eylemlerdi.<span class="dip"><a class="_idFootnoteLink" href="#footnote-225-479" id="footnote-225-479-backlink">479</a></span> Ordu 19 gazete, 20 televizyon istasyonu, 51 radyo istasyonu, 110 dergi, 800 okul, 2500 dernek ve 1200 öğrenci yurdunun “irticai” yapılanmayı desteklediklerini duyurdu, bunları hedef tahtasına koydu ve basının geri kalanıyla, ayrıca YÖK gibi kurumlarla işbirliğine yöneldi.<span class="dip"><a class="_idFootnoteLink" href="#footnote-225-480" id="footnote-225-480-backlink">480</a></span> Bu arada askeri darbeden çekinen Erbakan, iktidar ortağı partinin lideri Tansu Çiller’e başbakanlığı devredip, iktidar ortağı kalmaya çalıştı ve bu niyetle Haziran 1997’de başbakanlıktan istifa etti. Fakat Cumhurbaşkanı Demirel, hükümeti kurma vazifesini başkasına verdi ve koalisyon partilerinden kopan milletvekillerinin de desteğiyle bu koalisyon bitti/bitirildi. Merkezin diğer önemli bir aktörü olan Anayasa Mahkemesi ise Ocak 1998’de RP’yi laiklik karşıtı eylemlerin odağı olduğu gerekçesiyle kapattı; partinin lideri Erbakan’a ise beş yıl siyaset yasağı getirildi.<span class="dip"><a class="_idFootnoteLink" href="#footnote-225-481" id="footnote-225-481-backlink">481</a></span> RP, genel seçimden birinci çıkarak siyasal İslam’ın en büyük başarısını gerçekleştirmiş ve kadrolarını bürokraside kritik yerlere taşımakta kısmen başarılı olmuş olsa da merkezin yönetici zihniyetinde, seçimdeki başarısıyla orantılı bir ideoloji çeşitlenmesi oluşturamadı.  </p>
			<p class="paragraf ParaOverride-6">28 Şubat sürecinin önemli sonuçlarından biri, siyasal İslam’da bölünmenin yaşanması oldu. Bu bölünme hemen olmadı; önce Erbakan’ın manevi liderliği altında FP kuruldu. Bu parti girdiği 1999 seçimlerinden oy oranlarını düşürerek % 15,4 oy aldı.<span class="dip"><a class="_idFootnoteLink" href="#footnote-225-482" id="footnote-225-482-backlink">482</a></span> Bu partinin yine kapatılması üzerine ise biri yine Erbakan’ın manevi liderliğinde, kapatılan partinin devamı niteliğinde SP ve diğeri kapatılan partinin kadrolarının öncülüğünde, fakat birçok açıdan ciddi farklılıkları da olan AK Parti kuruldu. AK Parti, 28 Şubat sürecinde yaşananlardan ve parti kapatmalarından önemli dersler çıkardı; hükümet kurmanın ülkeyi idare etmek için yetmediğini anladı.<span class="dip"><a class="_idFootnoteLink" href="#footnote-225-483" id="footnote-225-483-backlink">483</a></span> Ordu, Anayasa Mahkemesi, Cumhurbaşkanı gibi merkezin diğer aktörlerinin, hükümet olsalar bile diledikleri düzenlemeleri yapmalarına engel olabilecekleri önceki tecrübelerden belliydi. Buna karşın AB süreci, siyasal liberalizmle ilgili ilkelerin yasallaşmasını ve uygulanmasını, böylece Avrupa tipi bir demokrasiyle Ordu’nun siyasetteki müdahalesinin yok edilmesini ve halkın oylarıyla aşağıdan-yukarı iktidarı taşıyan siyasi partilerin, toplumun yönetiminde daha önemli aktörler olmalarını destekliyordu. Ekonomik liberalizme dair ilkeler ise sivil toplumdaki İslami değerleri benimsemiş aktörlerin daha rahat hareket etmelerine olanak tanıyordu. Bu ilkelerin uygulanması TÜSİAD gibi önemli aktörlerin bu parti hakkındaki kuşkularını da azalttı. Ayrıca ekonomik liberalizme yakın politikaların uygulanmasının halkın zenginleşmesini sağlayacağına, bunun ise en önemli sorunlarının ekonomik olduğunu ifade eden halkın oylarını almakta aracı olacağına da AK Parti kanaat getirmişti. Bunun sonucunda AK Parti, siyasal İslam’ın Batı karşıtı retoriğini terk etti, küreselleşmeyi sorun değil fırsat olarak değerlendirdi; sık sık atıfta bulundukları ve kadrolarından bir kısmını partilerine aldıkları Özal gibi –fakat Özal’dan dozu daha yüksek oranda– muhafazakârlıkla liberalizmin bir sentezini yaptılar. İslami değerlere atıf yaptıkları gibi Batı ile bütünleşmedeki en önemli siyasi proje olan AB sürecini de desteklediler. AK Parti’nin yaklaşımları, birçok kişinin bu partiyi liberal İslam’ın başarılı bir örneği olarak nitelemesine sebep oldu.<span class="dip"><a class="_idFootnoteLink" href="#footnote-225-484" id="footnote-225-484-backlink">484</a></span>  </p>
			<p class="paragraf ParaOverride-6">AK Parti’nin muhafazakârlıkla liberalizmi kendisine has bir şekilde evlendirmesi gerekli etkiyi gösterdi. Ayrıca 28 Şubat sürecinde hapse atılan, eski İstanbul Belediye Başkanı Tayyip Erdoğan’ın mağdurluğu, dinamikliği, etkileyiciliği, siyasal İslam’ın eski retoriğini terk etmesi de önemliydi. Erdoğan, İstanbul Belediye Başkanıyken pragmatizmin ne kadar işe yaradığını deneyerek görmüştü; bu tecrübesini partisine taşıdı.<span class="dip"><a class="_idFootnoteLink" href="#footnote-225-485" id="footnote-225-485-backlink">485</a></span> AK Parti’den önceki üç parti koalisyonunda Cumhuriyet tarihinin en büyük krizlerinden biri olan 2002 ekonomik krizinin yaşanmasından doğan konjonktür, AK Parti’nin büyük seçim başarılarını destekleyen önemli bir faktör oldu.<span class="dip"><a class="_idFootnoteLink" href="#footnote-225-486" id="footnote-225-486-backlink">486</a></span> Sonuçta AK Parti, 2002 seçimlerinde % 34,3 oy alarak tek başına iktidar oldu ve bundan sonra uzun yıllar süren AK Parti’nin tek başına iktidar dönemleri başladı. Partinin Erdoğan’dan sonraki ikinci adamı olan Abdullah Gül Ağustos 2007’de, Erdoğan ise 2014’te cumhurbaşkanı oldu. Böylece İslami dünya görüşüne sahip AK Parti’nin iki tane kurucusu yönetimin diğer önemli bir kurumunun başına geçtiler. Cumhurbaşkanının, Anayasa Mahkemesi ve YÖK gibi kritik kurumların üyelerini atama hususundaki yetkileri; AK Parti’nin ideolojisinin, merkezdeki kadrolar arasında yaygınlaşma sürecini destekledi. RP’nin hükümet olup iktidar olamamasıyla ilgili sorunu AK Parti yaşamadı; liberalizmle yaptığı evlilik, AB sürecini desteklemesiyle aldığı dış destek, kendisini hem Ordu’nun müdahalesinden korudu hem de halkın desteğini almasına katkı sağladı. AK Parti, hem İslami kesimin sivil toplumdaki gücünü artırmayı hem de ekonomik büyümeyi gerçekleştirip iktidarını sağlamlaştırmayı becerebildi. AK Parti ile yönetici zihniyette belirgin bir değişiklik ortaya çıktı; hem Özal’ın merkezin ideolojisi olarak yükselttiği liberalizmin merkezin ideolojisinin bir parçası olmaktaki rolü devam ettirildi hem “İslami” dünya görüşüne sahip kişiler Cumhuriyet tarihinde hiç olmadığı kadar merkezde/yönetimde yer aldılar. Sonuçta İslami dünya görüşü sivil toplumda olduğu gibi merkezde de gücünü artırdı.  </p>
			<p class="sol" xml:lang="en-GB">2. İslami Kesim, “Karışım Kimlikler” ve Kamusal Alanda Çeşitlenme  </p>
			<p class="paragraf ParaOverride-6">Türkiye’deki AK Parti, Mısır’ın Müslüman Kardeşler’i, Hindistan’ın Cemaat-i İslami’si, Afganistan’ın Taliban’ı, Ortadoğu’nun IŞİD’i; hepsi “siyasal İslam” veya “İslam” ortak başlığında incelenseler de birbirlerinden hayli farklıdırlar. Türkiye’nin siyasal İslam’ı, laik bir devletin koyduğu kurallara göre hareket eden, demokratik bir sistem içinde halkın oylarıyla güç elde etmiş, aşağıdan-yukarıya doğru bir harekettir. Halkın oylarından güç alan Türk siyasal İslam’ını faklı kılan dinamiklerin önemli bir bölümü, toplumun geniş bir kesiminde ve İslami kesim olarak anılan kısmında ortaya çıkan “karışım kimlik” olgusuyla bağlantılıdır. Sonuçta “karışım kimlikler” ile olguları tespit etmek; hem toplumun önemli bir kesimini analiz etmek hem de siyasal İslam’ı daha iyi anlamak demektir. Türkiye’deki siyasal İslam’ın en etkili aktörü AK Parti’nin, İslami değerleri liberalizmle; Türk siyasetinin diğer önemli bir aktörü MHP’nin ise İslami değerleri milliyetçilikle harmanlamasının altında toplumda ortaya çıkan “karışım kimlik” olgusunun önemli bir rolü vardır.<span class="dip"><a class="_idFootnoteLink" href="#footnote-225-487" id="footnote-225-487-backlink">487</a></span> “Karışım kimlik” (literatürde “melez kimlik” olarak da anılır) bir kültürün diğeri tarafından özümsenmesi değildir, fakat yeni bir olgudur.<span class="dip"><a class="_idFootnoteLink" href="#footnote-225-488" id="footnote-225-488-backlink">488</a></span> Karışıma, zıt olarak konumlandırılanları (İslami ve modern, milliyetçi ve ümmetçi gibi) beraber içermeye ve uzlaşmaya önem veren; ikili zıtlıklara ve dışlamalara odaklanan –Gadamerci şekilde ifade etmem gerekirse– “engelleyici önyargılar” ile yapılmayan hermenötik yaklaşımlar, “karışım kimlikler” ile ilgili söylemle yapılan hermenötik yaklaşım kadar toplumsal olguları değerlendirmekte başarılı olamaz. Örneğin “karışım kimlikler” ile olguyu göz önünde bulundurmayanlar, AK Parti’nin liberal politikaları benimsemesini salt bir “takiyye” (dinen meşru olduğu iddia edilen hile) olarak görmekle; AK Parti’nin yönetici kadrolarının ve AK Parti tabanının önemli bir bölümü olan İslami kesimin kimliklerinde, ekonomik ve siyasi liberalizmin temel bir unsura dönüşmesinin bundaki etkisini saptayamamaktadırlar.  </p>
			<p class="paragraf ParaOverride-6">Türkiye’deki “karışım kimlik” olgusu; yukarıdan-aşağı modernleştirme projesinin, şehirleşme gibi süreçlerde toplumda ortaya çıkan dinamiklerin, küreselleşme sürecinde küresel kültürle daha çok karşılaşma gibi sebeplerin ve İslami kesimden kanaat önderleriyle cemaat liderlerinin bu konudaki kararlarının/yaklaşımlarının birleşiminin bir sonucudur. “Karışım kimliklere” yol açan başlıca sebepleri (İslami kesimin içindeki yorumların/yaklaşımların dışındaki) dört maddede toplayabilirim:  </p>
			<p class="_0">  </p>
			<p class="paragraf ParaOverride-6"><span class="CharOverride-1">1.</span> Devletin ideolojik aygıtlarının şekillendirmesi  </p>
			<p class="paragraf ParaOverride-6"><span class="CharOverride-1">2.</span> Şehirleşmenin sebep olduğu dinamikler  </p>
			<p class="paragraf ParaOverride-6"><span class="CharOverride-1">3.</span> Başta televizyon ve internet olmak üzere medyanın taşıdığı kültür  </p>
			<p class="paragraf ParaOverride-6"><span class="CharOverride-1">4.</span> Artan yabancı sermaye yatırımları, ithalat, yabancı patentlerle/taklitle yapılan üretimler sonucunda küresel kültürü taşıyan ürünlerle artan karşılaşma  </p>
			<p class="_0">  </p>
			<p class="paragraf ParaOverride-6">Devletin ideolojik aygıtlarının laikliği ve sekülerleşmeyi uzun bir dönem aşılamalarıyla beraber, ailelerinin önemli bir kısmı ve cemaatler gibi ortamlar ise İslami değerleri aşıladılar. Bu konuda makale ve kitap yazan birçok kişinin, birbirlerine taban tabana zıt gördüğü bu değerleri, birçok kişi ise zıt görmeden kimliklerinde birleştirdi. Felsefi açıdan ve İslam ilahiyatının esasları açısından bahsedilen değerlerin birbirleriyle çelişkili olup olmadığı ayrı bir konudur, fakat sosyoloji ve kimliklerle ilgili bir olgu olarak bu zıt olduğu düşünülen değerlerin birçok kişi tarafından beraberce benimsendiğini saptamak önemlidir. 2006’da yayımlanan TESEV anketinde “Seçimlerde bir partiye oy verirken hangi etmenler ne derece rol oynar” sorusuna verilen cevaplardan da bunu gözleyebiliriz: “Laik Cumhuriyet değerlerine sahip çıkıyor olması” şıkkına % 84.2 “Önemli rol oynar” demiştir. (% 7.6 “Kararsız”, % 6.4 “Önemli rol oynamaz” şıklarını seçmiştir). Diğer yandan “İslami değerlere sahip çıkıyor olması” şıkkına % 78.2 “Önemli rol oynar” demiştir (% 9.1 “Kararsız”, %12.1 “Önemli rol oynamaz” demiştir).<span class="dip"><a class="_idFootnoteLink" href="#footnote-225-489" id="footnote-225-489-backlink">489</a></span> Felsefi ve teolojik açıdan laikliğin ve İslami değerlerin uzlaşıp uzlaşmayacağı tartışması bir yana, sosyolojik fenomen olarak halktan çoğunluğun zihin ve kimliklerinde, bu değerleri bir şekilde uzlaştırdıkları ve oy verme davranışlarını da bu uzlaştırmanın etkilediği gözükmektedir. Seyyid Kutubcu çizgideki şiddetçi-devrimci sistem-dışı grupların, halktan neden teveccüh görmediğinin; buna karşın laik Cumhuriyet’in sistemi içerisinde seçime katılarak İslami değerleri savunan RP ve AK Parti’nin seçim galibi olarak çıkabilmelerinin açıklanmasında, tabanın zihinlerinde ve kimliklerinde bahsedilen değerlerin uzlaştırılması önemli bir yere sahiptir.  </p>
			<p class="paragraf ParaOverride-6">Devletin ideolojik aygıtlarının halkın tutkalı olma vazifesi yüklenen “Türk milliyetçiliği”ni aşılamalarıyla beraber, aileler ve cemaatlerin aşıladığı İslami değerlere “ümmet” anlayışının içkin olması da birçok kişi için sorun olmamıştır. Cumhuriyet’in yeni nesillerinin önemli bir kısmı, yeni kimliklerinde modern bir ideoloji olan milliyetçiliği ve İslam’ı aynı potada eritebilmişlerdir. İslami dünya görüşünün merkeze taşınmasındaki araçlardan birisinin Türk-İslam sentezi olduğunu düşünürsek; toplumda oluşan bu sentezin önemi anlaşılır. Nitekim Türk-İslam Sentezi’nin en önemli aktörü olan MHP’nin milliyetçilikten Türk-İslam Sentezi’ne doğru yöneldiği yıllarda, Mardin’in, İzmir’deki Sümerbank işçileriyle yaptığı bir araştırma (1968’de) da halkın bu sentezini göstermektedir. İşçilerin % 50.3’ü kendilerini “Türk”, % 37.5’i “Müslüman” olarak tanımlanmış; diğer yandan politikacıların dindar olup olmamalarının ne kadar önemli olduğuyla ilgili soruya ise kendilerini Müslüman olarak tanımlayanların % 88.6’sı, Türk olarak tanımlayanların ise % 77.2’si “Mühim” ve “Çok Mühim” cevaplarını vermişlerdir.<span class="dip"><a class="_idFootnoteLink" href="#footnote-225-490" id="footnote-225-490-backlink">490</a></span> Halkın geniş bir kesiminde oluşmuş olan bu Cumhuriyet ürünü kimliğe sahip olanların bir kısmı, 1980’lerin Güneydoğu ve Kürt kimliğiyle ilgili sorunlarıyla karşılaşınca, daha önceden değinilen Türk-İslam Sentezi ideolojisini de bir hareket noktası olarak benimsediler.  </p>
			<p class="paragraf ParaOverride-6">“Karışım kimlikler”in ortaya çıkmasında diğer önemli bir dinamik şehirleşme olmuştur. Şehirleşme, daha çok ideolojik aygıtlarla karşılaşma anlamına geldiği gibi kafe, sinema, kuaför salonları gibi kültür taşıyıcısı olan kamusal alanlarla ve gerek ithal gerek Batılı zevke uygun yerli sanayi üretimi modaya uygun giyim malzemeleri gibi kültürel anlamları da olan ürünlerle daha çok karşılaşma demektir. 1980 yılından sonra artan şehirleşme, artan “karışım kimlikler”in önemli sebeplerindendir. 1980’de şehirde nüfusun % 43,9’u yaşıyorken, bu oran 2012’de % 77,3’e çıkarak önemli bir sıçrama yapmıştır. Kırsal nüfus ise % 56,1’den % 22,7’ye düşmüştür. Bu dönemde Türkiye’nin elektrik üretim miktarı ve iletim hatlarında da müthiş bir gelişme yaşanarak kırsal bölgelere elektrik gitmiş;<span class="dip"><a class="_idFootnoteLink" href="#footnote-225-491" id="footnote-225-491-backlink">491</a></span> bunun sonucunda televizyon ve internet gibi dünya kültürüyle karşılaşmaya aracı olan aletler kırsalda da yayılmıştır. Günümüzde kırsalda yaşayan birçok kişinin, televizyon ve internet gibi aletler aracılığıyla küresel kültürle, 1980 öncesi birçok kentliden daha çok karşılaştığı rahatlıkla söylenebilir.  </p>
			<p class="paragraf ParaOverride-6">Baudrillard’ın dikkat çektiği gibi medya iktidar ilişkilerini altüst etmiştir.<span class="dip"><a class="_idFootnoteLink" href="#footnote-225-492" id="footnote-225-492-backlink">492</a></span> Önceki sayfalarda medyayla iktidar ilişkilerindeki altüst oluştan Türkiye’deki İslami kesimin faydalandığını belirtmiştim. Diğer yandan medyanın sebep olduğu değişimden, “karışım kimliklere” yol açmasından, İslami kimliklerin saflığının bozulduğu endişesini taşıyanlar da vardır. Böylesi bir endişeyle yazılmış bir yazıda, yazar; İslami kesimin bir radyosunda, bir hanım dinleyicinin Kuran ayetiyle mektubuna başladığını, sonra bir aşk şiiri istediğini, rumuz olarak da “Çarşaflı Barbie” yazdığını aktarır.<span class="dip"><a class="_idFootnoteLink" href="#footnote-225-493" id="footnote-225-493-backlink">493</a></span>  </p>
			<p class="paragraf ParaOverride-6">Marcuse, ailenin medyayla rekabet etmesinin zorluğuna dikkat çekmişti.<span class="dip"><a class="_idFootnoteLink" href="#footnote-225-494" id="footnote-225-494-backlink">494</a></span> Medya, ailelerin bireylerin toplumsallaşma sürecindeki etkilerini azalttığı gibi dini cemaatlerin de etkisini azaltmaktadır. Bireylerin üzerindeki etkisinin kaybolmasından endişe eden ve yeni toplumsal ortamın fırsatlarından faydalanmak isteyen dini cemaatlerse, yeni tüketim ve yaşam biçimlerine açılmakta; “karışım kimliklere” giden sürece birçok zaman adapte olmaktadırlar. Sonuçta “karışım kimliklere” giden süreçte, cemaatlerin güç artırma ve güç kaybetmeme endişelerinin çok önemli belirleyici bir unsur olduğu gözükmektedir. Nietzsche’nin bireylerin motivasyon, güdülenme kaynağı olarak gördüğü “güç istenci”nin (der wille zur macht),<span class="dip"><a class="_idFootnoteLink" href="#footnote-225-495" id="footnote-225-495-backlink">495</a></span> cemaatlerin eylemlerine yön veren en önemli motivasyon/güdülenme kaynaklarından biri olduğunu söyleyebilirim. Bu “güç istenci”, cemaatlere hâkim ideolojinin “din-ü cemaat” ideolojisi –Osmanlı’daki “din-ü devlet”ten esinlenerek bu ifadeyi kullanıyorum– olmasına sebep olmaktadır. Cemaatlerin birçoğunun geleneksel tekke benzeri mekânlar yerine dershaneler oluşturmaları; geleneksel cüppeli, sarıklı, sakallı görüntülü bireyler yerine modern kıyafetli, tıraşlı bireyleri teşvik etmeleri cemaatlerin “güç istenci” ile açıklanabilir. Fakat bu “güç istenci” Nietzsche’de olduğu gibi tek temel motivasyon kaynağı değildir; daha derinlerde Allah merkezli bir ontoloji ve ahiret merkezli bir eskatoloji de eylemlere yön vermektedir. Cemaatler “güç istenci”ne bağlı olarak “alternatif-kamusallıklar” kurmakta ve bağlılarının yeni görüntülerine “cevaz” vererek, hatta teşvik ederek, kamusal alanlara çıkışlarını kolaylaştırmaktadırlar. Fakat bu yenilikler, bu kişilerin hayatlarının bir parçası da olmakta, dönüştürmek için yola çıkanlar dönüşmekte, yeni habituslara sahip olmakta ve “karışım kimlik” olgusu yayılmaktadır.  </p>
			<p class="paragraf ParaOverride-6">1980’ler ve sonrasında liberal ekonomi gereği yabancı sermaye yatırımlarıyla, ithalatla, yabancı patentli ve taklit üretimlerle karşılaşmalar arttı. Küreselleşen kültüre ve Batılı habituslara uygun kamusal alanlar yayıldı. Artan tatil köyleri ve Starbucks gibi kafe zincirleri bunun örnekleridir. Diğer yandan İslami kesimin “alternatif-kamusal alanlar” oluşturduğu da gözlendi. Caprice Hotel, İslami kimlik ile modern tüketim kalıplarının birlikte olduğu “alternatif-kamusal alanlara” bir örnektir; burada bir yandan İslami endişelerden kaynaklanan ayrılmış plajlar, diğer yandan Batılı kültürden ithal edilmiş bir tüketim biçimi buluşturuldu.<span class="dip"><a class="_idFootnoteLink" href="#footnote-225-496" id="footnote-225-496-backlink">496</a></span> Birçok örneğin içinden diğer bir “alternatif-kamusal alan” örneği; kadınların ve erkeklerin karışık bir şekilde yer aldığı, Batılı kafe yapısı formunda, fakat İslami sohbet ve tefsir (Kuran yorumu) çalışmalarının yapıldığı “İslami” kafelerdir.<span class="dip"><a class="_idFootnoteLink" href="#footnote-225-497" id="footnote-225-497-backlink">497</a></span>  </p>
			<p class="paragraf ParaOverride-6">“Alternatif-kamusal alanlar” İslami kesimin dönüşümünü anlamak için önemli olgulardır. Fakat bundan daha önemlisi herkesin paylaştığı kamusal alanlardaki karşı karşıya gelişlerdir. Okulların sınıfları veya kantinleri, belli kesimle ilişkilendirilemeyecek (“alternatif-kamusal alan” tanımlamasının dışındaki) sinemalar, lokantalar, kafeler gibi mekânların; “alternatif-kamusal alan” olarak nitelendirilebilecek Caprice Hotel, İslami kafeler gibi mekânlara oranla sayıları çok daha fazla ve insanları bir araya getirme kapasiteleri çok daha yüksektir. Merkezde ideoloji çeşitlenmesiyle paralel bir ideoloji çeşitlenmesi “ortak kamusal alanlar”da da oluşmuştur. (Zaten bu ikisi ilişkilidir.) Ortak kamusal alanlardaki bu karşılaşmalar birçok zaman gerilim sebebi olmuştur; kimi zaman kamusal alanlardaki gerilimler merkezde gerilime sebep olmuş (başörtülülerin bu alana girmesiyle ilgili sorunlarda gözlendiği gibi), kimi zaman merkezdeki gerilim ortak kamusal alanları paylaşanlar arasındaki gerilime dönüşmüş (AK Parti-CHP arası gerilimlerin halkta tartışmalara yol açması gibi), kimi zaman da bu durum fasit daire oluşturmuştur. Sonuçta merkez de ortak kamusal alanlar da ideoloji çeşitlenmesinin ve bunun sonucu olarak yarışın ve karşılaşmaların sahneleri olmuş vaziyettedir.  </p>
			<p class="paragraf ParaOverride-6">Şeyla Benhabib’in sözünü burada bir kez daha hatırlamak faydalı olacaktır; gerçek “öteki” kendi kimliğimizi tanımlamada ve inşa etmede önemli bir referans noktasıdır ve uzaklarda aranmamalıdır, gerçek “öteki” yakınımızda olup onu “ötekileştirerek” kendimizi tanımladığımızdır.<span class="dip"><a class="_idFootnoteLink" href="#footnote-225-498" id="footnote-225-498-backlink">498</a></span> Yakına gelerek saflığı bozma tehlikesi oluşturan “öteki” olmakta ve hatta “düşman” olarak konumlanmaktadır.<span class="dip"><a class="_idFootnoteLink" href="#footnote-225-499" id="footnote-225-499-backlink">499</a></span> Önceden Kemalist ideolojinin egemen olduğu ve “İslami” semboller ile söylemden önemli ölçüde arınmış olan kamusal alanın, dönüşümü ve güç kazanan İslami kesimin burada gücünü hissettirmesi, statükonun bozulmasından rahatsız olanların tepkisini doğurdu. Bu durum içerisinde, Türkiye’deki siyasal İslam’ın kendine biçtiği en önemli misyonlardan biri, kamusal alanda İslami kesime güç kazandırmak ve önündeki engelleri aşmasını sağlamak oldu. 28 Şubat’ın hedeflerinden önemli bir tanesi de kamusal alanda Kemalizm lehine düzenlemeler yapıp, “İslami” semboller ve söylemin, bu alanlardaki gücünü kırmak olmuştu.<span class="dip"><a class="_idFootnoteLink" href="#footnote-225-500" id="footnote-225-500-backlink">500</a></span> AK Parti iktidarında ise liberalizmle yapılan ittifakın ve melezleşmelerin de yardımıyla 28 Şubat’tan öncesinden daha da fazla “İslami” sembol ve söylem kamusal alanda görünürlüğünü artırmıştır.  </p>
			<p class="paragraf ParaOverride-6">Kamusal alanın geçirdiği bu değişimle beraber, İslami kesim, liberalizm gibi ideolojilerle ittifak yaptıkça, kamusal alanda gücünü ve görünürlüğünü artırmak için kendini değiştirdikçe, yeni mekânlara girip yeni tüketim alışkanlıkları edindikçe, piyasa kurallarına göre hareket ettikçe; kendisi de dönüştü, yeni habituslar kazanıp kimliklerinde farklılıklar yaşadı. Bu süreçte, madalyonun bir yüzü –daha önce dikkat çektiğim gibi– “öteki” ile yakınlaşıp gerilimin artmasıyken; madalyonun diğer yüzü “öteki” ile karşılaşmalardan dolayı ortak bir anlayış geliştirme şansı yakalama, birbirine daha çok benzeme, mekân-birliği, dil-birliği gibi fırsatlara dönüştürülebilecek birlikler elde etme oldu. Aynı toplumsal olgunun hem fırsatlarla hem de gerilimlerle ilgili potansiyeli içinde barındırması; mevcut yapının gerilimi mi, uyum içinde çoğulcu bir topluma evrilmeyi mi getireceğinin tahminini zorlaştırmaktadır.  </p>
			<p class="sol" xml:lang="en-GB">3. Bilişsel Zıtlığın Karizmatik Otoriteyle Aşılması: Said Nursi Örneği  </p>
			<p class="paragraf">“Karışım kimlikler” ile ilgili olgular, daha önceden (1. bölüm C’de) Lakatos’un bilim felsefesindeki yaklaşımıyla İslami kimlikler arasında yaptığım analojiyle de irtibatlandırılabilir. İslami kesimin içindeki kanaat önderlerinin “katı çekirdeği” nasıl tanımladığı, İslami kimlikleri benimsemiş kimselerin oluşturdukları “karışım kimlikler” açısından önemlidir. Örneğin İslami kesim içerisinde kendini hisseden bir pop müzik grubu veya sivil toplum kuruluşlarında çalışan aktivist kadınlar –önceki nesillerdeki kadınlardan farklı– modern olgulardır ve İslami kimlik dışlanmadan bunlar gerçekleştiğine göre “karışım kimliklere” örnektirler. Fakat kimliğinin “katı çekirdeği”nde müziği veya kadınların kamusal alana aktif katılımını “haram” görenler, bu tip olguları tutarlı olarak –bilişsel çelişki yaşamadan– sun(a)mazlardı. Bu yüzden, İslami kesimin “içindeki” İslami kimliği –çekirdeği ve dış kuşağıyla– tanımlama biçimlerinin de “karışım kimlikler” ile ilgili olgular açısından bahsedilen şehirleşme, medyanın etkisinin oluşturduğu yeni durumlar tarzındaki dış olgular gibi hayati önemde olduğu bir kez daha hatırlanmalıdır.  </p>
			<p class="paragraf ParaOverride-6">Bilişsel çelişki yaşamadan kimliklerde yaşanan değişimle ilgili ilginç bir örnek; Türkiye’nin en etkili cemaat ve kanaat önderlerinden biri olmuş olan Said Nursi’nin yorumlarının ve “iman hakikatleri” uğruna belirlediği taktiklerin, “Nurcular” olarak bilinen takipçilerinin ve kendisinden etkilenenlerin görünüm ve kimliklerinde ortaya çıkardığı değişimdir. Eğer bir Ehli Sünnet çizgide olduğunu söyleyen Nursi’nin talebelerinin sergiledikleri görüntülere, bir de yine Ehli Sünnet çizgide olduğunu söyleyen İsmail Ağa Cemaati’nin sergilediği görüntülere bakılırsa, meydana gelen değişimin büyüklüğü daha iyi anlaşılabilir. Cüppeli, sarıklı, sakallı İsmail Ağa Cemaati’nin üyeleri, iki asır önce Osmanlı’daki geleneksel grupların görünüm ve habituslarıyla çok daha benzerdir. Nurcular, kimliklerinde İslam ile ilgili temel birçok özelliği devam ettirirken, görünüm ve habituslarında önemli farklar oluşturarak “karışım kimlik” olgusunun enteresan bir örneği olmuşlardır. Nurculuk, tarikat zikri yerine <span class="CharOverride-6">Risale-i Nur</span> okumayı, tekke yerine Nurcu evlerini –dershaneleri– geçirerek geleneksel uygulamaların ve mekânların dönüşümünde rol sahibi oldu. Görünüm, eylem ve mekân ile ilgili bu kadar önemli farklılaşmalarsa kimlikle ilgili önemli farklılaşmalara ve modernite ile küreselleşme sürecinde ortaya çıkan olgulara bu farklılaşmaları yaşamayanlardan daha değişik tepki vermeye sebep olmaktadır.  </p>
			<p class="paragraf ParaOverride-6">Burada yine sosyal psikolojideki tutarlılık kuramları ve de özellikle Festinger’in “bilişsel çelişki” teorisi aklıma gelmektedir.<span class="dip"><a class="_idFootnoteLink" href="#footnote-225-501" id="footnote-225-501-backlink">501</a></span> Kabul edilen teoriyle (Ehli Sünnet) yaşanan hayat tarzı (sarıksız, cüppesiz, sakalsız) arasındaki farklılık, Ehli Sünnet inancı paylaştığını söyleyen bireylerin zihnini rahatsız edecek ve bir çözüm isteyecek düzeydedir. Bu hususla ilgili olarak, Weber’in “karizmatik otorite” terminolojisini kullanarak Festinger’in teorisine bir katkıda bulunabilirim. Özellikle dini konularda, inanılan teoriyle yaşanan hayat arasında oluşan çelişkinin oluşturacağı zihinsel rahatsızlık durumu, birçok durumda “karizmatik otorite”nin yorumlarıyla (aslında bir çelişki durumu olmadığını göstermesi gibi) aşılabilir/aşılmıştır. Burada “karizmatik otorite”, Festinger’in veya Rosenberg ve Abelson’un gösterdiği bilişsel çelişkileri giderme yöntemlerinden birini kullanır; fakat burada farklı olan, bireylerin kendilerinin, doğan ihtiyaçları neticesinde bu yöntemleri doğrudan kullanmamaları, otoritesine güvendikleri karizmatik kişinin bunu onlara sunması, onların da ondan bunu alarak “bilişsel dengeyi” kurmalarıdır. Nursi’nin sakalsız, cüppesiz, sarıksız bir Ehli Sünnet pratiği, “iman hakikatleri için yapılan fedakârlık” olarak yorumlayan (bunların “çekirdek” ile değil “dış kuşak” ile ilgili olduğu yönündeki tanımlaması) ve “bilişsel çelişkiler”den doğacak rahatsızlık durumunun önünü kesen yorumları buna örnektir. Görünümdeki moderniteyle uyumlu bu hal, sadece kıyafetle ilgili bir unsur olarak da kalmamakta, kimlikleri de etkilemekte; “karışım kimlikler”de geleneksel olan ile modern olan bir şekilde kaynaşmaktadır.  </p>
			<p class="paragraf ParaOverride-6">Burada bir kez daha, İslami dünya görüşünü benimseyen bireylerin kültür ve kimliklerindeki değişimin, yani geleneksel birçok unsurdan vazgeçmeden modern olana da yer açmalarını ifade eden “karışım kimlik” olgusunu sergilemelerinin, sadece küreselleşme gibi dıştan –veya dışarıyla bütünleşmeden– gelen etkilerle veya merkezin ideolojisini yukarıdan-aşağı empoze etmesiyle anlayamayacağımızı belirtmek istiyorum. Bunlarla beraber, İslami dünya görüşünü benimseyenlerin iç süreçlerini analiz etmek de değişime yol açan süreçleri kavramak açısından zaruridir, bunların birleşiminin oluşturduğu sinerji, günümüz İslam’ına şekil vermiştir.  </p>
			<p class="sol" xml:lang="en-GB">4. Kamusal Alanda İslami Kesimden Kadınlar ve Başörtüsü/Türban Sorunu  </p>
			<p class="paragraf ParaOverride-6">Kamusal alanda İslami sembollerin ve söylemin artmasıyla ilgili tartışmanın merkezini çoğu zaman kadın konusu oluşturmaktadır. İslami kesimden erkeklerin büyük bir bölümü, kamusal alanda ideolojilerinin sorun oluşturduğu dönemlerde, kamusal alana; İslami kimliklerini görünür kılacak sakal, cüppe gibi simgelerden arınmış bir şekilde, İslami kimliklerini görüntüleriyle belli etmeden dahil olabildiler. Genelde İslami görünür sembollerden arınmış erkeklerin kamusal alana girişine engel olmak mümkün ol(a)mamıştır. (Başörtüsü/türban yasağı sonucunda, eş durumu gibi sebeplerle bazı engellemelerin olduğu da hatırlanmalıdır.) Kemalist ideolojinin kamusal alanda etkisinin güçlü olduğu yıllarda –özellikle AK Parti öncesini kastediyorum– erkeklerin kendilerini görünür kılan sembollerden arınmaları, İslami kesime birçok avantaj sağlamıştır. Fakat kadınların başörtüsü/türbanı, İslami kesimden kadınları anında görünür kılmaktadır; İslami kesimi güç ilişkilerinin de alanı olan kamusal alandan uzak tutmak isteyenler için kadınlara başörtü/türban yasağı getirmek bir seçenek olarak gözükmüş ve kullanılmıştır. Bunun sonucunda ise Türkiye’deki İslami kesimin, “ötekileri” ile yaşadığı en sıcak tartışmaların başında bu yasak gelmiştir.  </p>
			<p class="paragraf ParaOverride-6">Başörtüsü/türban takmayı “siyasal bir vurgu yapma” veya “farklılığı sergileyerek kimliği vurgulamak” üzerinden tarif eden hermenötik yaklaşımlar, eksik/yanlış kavrayışlara sebep olmaktadır. Örneğin Göle, “...örtünme siyasi anlamların ifade edilmesine yardımcı olan çok yönlü bir semboldür” veya “Günümüzdeki şekliyle örtünme genelde İslamcılığın siyasal bir vurgusunu... ifade etmektedir”<span class="dip"><a class="_idFootnoteLink" href="#footnote-225-502" id="footnote-225-502-backlink">502</a></span> derken bahsettiğim eksik/yanlış kavrayışlara örnek teşkil etmektedir. Burada yanlış anlaşılmaya yol açan unsur; bunlara benzer ifadelerin, başörtüsü/türban takan kadınların, bu hareketleriyle siyasi mesaj vermeye veya kimliklerini vurgulamaya çalıştıkları fikrinin uyandırılmasıdır. Oysa Türkiye’nin en çok takipçiye sahip dini cemaati olan Nurcular ve daha birçok İslami grup, kamusal alana çıkışta sorun yaşanan dönemlerde, İslami kesimin kimliklerini vurgulamasını değil, kimliklerini saklayarak kamusal alanda ve devletin ideolojik aygıtlarında –Althusserci ifadeyle– “mevzi kazanma”larını teşvik etmişlerdir. Bence bu yaklaşım, İslami kesimin kamusal alanda bugünkü gücünü kazanmasına sebep olan en önemli unsurlardan birisidir. İslami kesimden erkeklerin –Ehli Sünnet İslamca “sünnet” kategorisinde değerlendirilen– sakal, cüppe, sarık gibi sembollerden arın(dırıl)maları olmasaydı bugünkü kamusal alandaki güçlerinin yarısına bile sahip olamayacakları kanaatindeyim.  </p>
			<p class="paragraf ParaOverride-6">Burada şu soruya cevap vermek önemlidir: “Madem İslami kesimin önemli bir kısmının taktiksel paradigması görünme/vurgulamadan daha ziyade görünmeme/vurgulamama üzerine kurgulanmıştı; neden kamusal alana çıkışlarını artıran ve artırmaya çalışan İslami kesimden kadınlar, başörtüsü/türban gibi kendilerini anında görünür kılan bir sembol takmaktaydılar?” Ehli Sünnet’in kavram ve inançlarına nüfuz etmeye hermenötik yaklaşımla yönelinirse bunun cevabı bulunulacaktır. Öncelikle Ehli Sünnet yaklaşımın temel paradigmasının 8. ve 9. yüzyıllarda, yaygın dört mezhebin oluşum döneminde şekillendiğini, sonraki yorumların bu paradigmaya kimi etkilerine rağmen, birçok kararlaştırılmış unsurun değişmez kılındığını hatırlamalıyız. Ehli Sünnet açısından erkekleri görünür kılan sakal, cüppe, sarık gibi semboller “farz” (dinen kesin mecburi) kategorisinde değerlendirilmemektedir, bu yüzden birçok İslami grup güç artırımı için bunların terkini teşvik edebilmiştir. Fakat başörtüsü/türban takmak “farz” olarak değerlendirildiği için temel istek “görünmez olmak” olmasına rağmen, kadınları görünür kılan bu sembolden vazgeçil(e)memiştir. Ancak Ehli Sünnet paradigmaya bağlı kalmadan “İslam”ı yorumlayanların içinden başörtüsünün/türbanın farz olmadığını söyleyenler çıkmıştır. Fakat Türkiye’deki İslam’da yaygın, güçlü ve etkin olan Ehli Sünnet paradigmaya bağlı olan cemaatlerdir. Örtünmenin gerekçesinde, siyasal veya kimliksel vurgu yapma gibi unsurların önemli olmadığını Ehli Sünnet kavramları ve inancı irdeleyen hermenötik bir yaklaşımla dile getirdim. Fakat bu yaklaşımımı TESEV anketinin matematiksel verileri de desteklemektedir. Örtünen kadınlara niye örtündükleri sorulduğunda sıfıra yakın bir yüzde, sadece % 0,4’lük bir kesim “Bu benim için siyasi bir harekete dahil olmak anlamına geldiğinden” şıkkını işaretlemiştir. <span class="dip"><a class="_idFootnoteLink" href="#footnote-225-503" id="footnote-225-503-backlink">503</a></span>  </p>
			<p class="paragraf ParaOverride-6">Kamusal alana çıkan kadınların “modern mahrem” görüntüsü, yani İslami kimliklerinden dolayı örtünerek “mahremiyeti” benimsemeleri, fakat bu örtünmeyi geleneksel biçimde yapmamaları; vatkalarıyla, kumaşlarıyla, desen seçerken modayı takip etmeleriyle “modern” de olmaları ise Göle’nin yerinde bir tespitidir.<span class="dip"><a class="_idFootnoteLink" href="#footnote-225-504" id="footnote-225-504-backlink">504</a></span> “Modern mahrem”in ortaya çıkışı, daha önceden saydığım ideolojik aygıtlarla değişim, şehirleşme, medya gibi unsurların kimliklere etkisiyle İslami kimliğin aynı kimlik yapısında kaynaşmasının bir eseridir. Burada, dikkatli bir gözlemle, “modern mahrem”in İslami kesimin kamusal alanda “görünmeme” ve “kamusal alanda güç elde etme” stratejileriyle ilişkisi anlaşılabilir. Örtünen kadınlar, kendileri için imkânsız olan tamamen “görünmeme” olgusuna mukabil “mahremi modernleştirerek” görünürlüklerini –geleneksel örtünme şekillerine nazaran– azaltmışlar ve kamusal alana çıkışlarını kolaylaştırmışlardır; böylece de kamusal alanda daha çok yer alabildiklerinden –paradoksal olarak– görünürlükleri artmıştır. (Burada “görünürlük” ifadesinin, İslami kimliği dışa vurma anlamında olduğunu hatırlatırım.)<span class="Dipnot-Başvurusu CharOverride-8"> </span>İslami kesimin örtünen kadınları, kamusal alandaki örtünmeyen kadınlar ile benzer renkler, benzer kumaşlar tercih ederek ve modayı takip ederek; renk, kumaş ve modaya aykırılık yüzünden “görünürlüğü” elimine etmektedirler.<span class="dip"><a class="_idFootnoteLink" href="#footnote-225-505" id="footnote-225-505-backlink">505</a></span> Herhalde Osmanlı’da olduğu gibi çarşaflı ve peçeli gelenek devam ettirilseydi İslami kesimden kadınların kamusal alana çıkışlarındaki bu artış yaşan(a)mazdı.  </p>
			<p class="_0">  </p>
			<p class="paragraf ParaOverride-6">Ehli Sünnet kaynaklarda kadınların kamusal alana çıkışlarını engelleyici izahlarla beraber Hz. Muhammed döneminde kadınların savaşta, ticarette ve türlü aktivitelerde erkeklerle beraber yer aldıklarına dair izahlar vardır.<span class="dip"><a class="_idFootnoteLink" href="#footnote-225-506" id="footnote-225-506-backlink">506</a></span><span class="Dipnot-Başvurusu CharOverride-8"> </span>Kadınların oy hakkı kazanmaları, eğitimli ve iş hayatına katılan kadınların bir güç unsuru olmalarıyla; siyasal İslam ve İslami cemaatler, kadınların sağlayacağı güçten ve “davaya katkı”dan faydalanmak istediler. Örneğin RP’nin ve AK Parti’nin aldıkları yüksek oy oranlarının ardında, kendileri için çalışan, toplumsal yaşama aktif olarak katılan kadınların büyük etkisi oldu.<span class="dip"><a class="_idFootnoteLink" href="#footnote-225-507" id="footnote-225-507-backlink">507</a></span> Cemaatler de eğitim alan ve çalışan kadınlarla daha çok güç artırdılar. Kadınların yeni rollerinin bu “davaya katkısı” ve ortaya çıkan yeni toplumsal dinamikler, kadınların kamusal alana katılmasını engelleyen geleneğin ve Ehli Sünnet kaynaklardaki bazı izahların, Ehli Sünnet kaynaklardaki diğer izahlarla aşılmasının zeminini oluşturdu. Fakat Ehli Sünnet içinde kadınların başını kapamasının “farz” olduğu konusundaki ittifak, kadınların kamusal alana katılmasının onaylanması gibi bir durumun başın açılmasının onaylanmasında ortaya çıkmasına olanak vermedi. Ancak eğitim için başın açılabileceği gibi izahlarla, kapanmanın “farziyeti” reddedilmeden, fırsat alanlarının değerlendirilmesine yönelik girişimler, Ehli Sünnet kesim içinde de oldu. Bir TESEV anketinde “Eğer üniversite çağında türban takan, tesettürlü bir kızınız varsa ya da olsaydı, onun üniversiteye devam edebilmesi için başını açmasını onaylar mıydınız” sorusuna “Evet onaylardım” diyenlerin % 65,2 oranında olması da eğitim için başın açılabileceğinin yaygınlaşmış bir görüş olduğunu göstermektedir. (% 24,5 “Hayır, onaylamazdım” demiş, % 10,3 yanıt vermemiştir.) ANAP-DYP-GP grubu, MHP-BBP grubu, CHP-DEHAP-DTP grubuna göre en az “Evet, onaylardım” diyenler AK Parti seçmeni olmuştur; onlar da % 55,5 oranında “Evet onaylardım” demiş, % 10,8’i cevap vermemiştir.<span class="dip"><a class="_idFootnoteLink" href="#footnote-225-508" id="footnote-225-508-backlink">508</a></span>  </p>
			<p class="paragraf ParaOverride-6">İslami kesimin gücünü artırdığının yaygın bir kabul olduğu dönemde, 1999-2006 arasında, örtülü kadınların sayısında, birçok kişinin beklentilerine zıt bir şekilde düşüş olmuştur. Türkiye genelinde başını örten kadın sayısı 1999’da % 72,5 iken (örtmeyen % 27,3; cevap yok % 0,3), bu sayı 2006’da % 61,3’e düşmüştür (örtmeyen % 36,5; cevap yok % 2,2). Yedi yıl içinde başı örtülü kadınlardaki % 11,2’lik düşüş, hayli yüksek ve beklenmeyen bir orandır. Diğer yandan araştırmadaki sonucun aksine bu dönemde örtülü kadınların sayısının arttığı algısı yaygındır; toplumun % 25’i örtünenlerin sayısında büyük artış olduğu, % 39,1’i biraz artış olduğu kanaatindedir, sadece % 21,8 artmadığı kanaatindedir (% 14,1 cevap vermemiştir).<span class="dip"><a class="_idFootnoteLink" href="#footnote-225-509" id="footnote-225-509-backlink">509</a></span> Olan olguyla halkın algısı arasındaki zıtlığın sebebi, önceki sayfalarda yazılanlarla ilgilidir. Örtülü kadınlar daha çok kamusal alanda görünür oldukları için sayılarının arttığı zannedilmektedir ama bu zan olgusal durumla uyumlu değildir. Siyasal İslam’ın gücünü artırdığı bir dönemde örtünmenin azalmasına sebep olan en önemli etkenin küreselleşme süreci olduğu kanaatindeyim.  </p>
			<p class="paragraf ParaOverride-6">Sonuçta İslami kesimden kadınlar, örtülü veya örtüsüz daha çok kamusal alana çıkmakta; bir yandan kamusal alanın değişimine sebep olurken, yeni rolleriyle aile içindeki ve cemaatler ile siyasi partiler içindeki güçlerini artırarak, oluşan yeni güç ilişkileri ve habituslarla İslami kesimin dönüşümüne de sebep olmaktadırlar. İslami kesimden birçok kadın –birçok erkek gibi– modernleşme ve küreselleşme süreçlerinden tecritle korunmayı değil, bu süreçlerde oluşan fırsat alanlarından faydalanmayı öncelemektedirler. Kadınlar, mevcut sistemin içinde siyasal mücadele veren siyasal İslam’ın ve ortak kamusal alanlar ile devletin ideolojik aygıtlarında güç kazanma hedefindeki cemaatlerin aktif aktörleri olmuşlardır. Kadınların ön plana çıkması ve aktif katılımcılıklarının artması; hem siyasal İslam’ın ve cemaatlerin, kadınların aktif katılımındaki potansiyel gücü keşfetmeleriyle ve kadınları daha aktif kullanmalarının “güç istençleri” ile kesişmesiyle hem de modernleşme ve küreselleşme süreçleri sonunda kadınların –ve ailelerinin– karşılaştıkları kültürel yapıdan etkiler almaları sonucunda kimliklerinde dönüşümler yaşamalarıyla ilişkilidir. Siyasal İslam, ortak kamusal alanlar, alternatif-kamusal alanlar ve aile ile ilgili olguların hepsinin çözümlenmesinde; İslami kesimden kadınların yeni rollerini, artan güçlerini, ve “karışımlaşan kimlikleri”ni analiz odağı yapmak merkezi öneme sahiptir.  </p>
			<p class="paragraf ParaOverride-6">Küreselleşmeyle yayılan kültür, merkezin toplum üzerindeki egemenliğinin azalması, medyanın iktidar ilişkilerini değiştirmesi, devletin ideolojik aygıtlarının dönüştürmesi, şehirleşme, kadınların güç ilişkilerinde değişen rolü, merkezdeki ideoloji çeşitlenmesi ve İslami kesimden entelektüellerle cemaat liderleri gibi kamuoyu önderlerinin görüşlerinin hepsi büyük bir<span class="CharOverride-6"> </span>yapbozun parçalarıdır. Yapbozun hangi parçası eksik olursa olsun, bu eksiklik İslami kesimle ilgili olguları anlamamıza engel olacak veya anlayışımızı eksik kılacaktır.  </p>
			<p class="sol" xml:lang="en-GB">Sonuç  </p>
			<p class="paragraf ParaOverride-6">Küreselleşme sürecinin dünyadaki ekonomik, sosyal, kültürel ve siyasi yapıda önemli ölçüde belirleyici olduğu içinde bulunduğumuz dönemde, İslam dininin bağlılarıyla ilgili sosyoloji ve siyasal bilimlerle alakalı olgular dünya gündeminin önemli bir konusudur. Bu kitapta, küreselleşme sürecindeki Türkiye’ye odaklanılarak Türkiye’deki İslam dininin bağlılarıyla ilgili ortaya çıkan olgular ele alındı. Bu olguların nasıl ortaya çıktığının saptanması ve zaman sürecindeki farklılaşmanın tespit edilerek değişimin boyutlarının açığa çıkarılması için kitabın üç bölümünde üç farklı dönem incelendi. İlk bölümde Osmanlı, ikinci bölümde 1980’lere kadar Türkiye, üçüncü bölümde ise küreselleşmenin etkilerinin yoğun şekilde hissedildiği 1980’lerden günümüze kadar olan dönem irdelendi. Asıl hedefim üçüncü bölümün konusu olan günümüzdeki Türkiye’deki İslam’la ilgili olguları anlamak olduğu için bu bölüm öncekilerden daha ayrıntılı ele alındı. Önceki dönemler, tarihsel kökeni anlama ve mukayese unsuru olmaları sebebiyle incelendi. Türkiye’deki İslam’la ilgili olguları, kritik önemde olduğuna inandığım üç konuya odaklanarak çözümlemeye çalıştım; bahsedilen üç dönemi, simetrik olarak, şu üç konu çerçevesinde başlıklara ayırarak inceledim:  </p>
			<p class="_0">  </p>
			<p class="paragraf ParaOverride-9"><span class="CharOverride-1">A.</span> Siyaset/merkez ile toplum/çevre arasındaki ilişki ve bu yapıdaki değişimler  </p>
			<p class="paragraf ParaOverride-9"><span class="CharOverride-1">B.</span> Devletin ideolojik aygıtlarıyla ideolojisini yaymadaki ve karşıt ideolojilerin bu aygıtlarda “mevzi kazanma”daki başarı oranı ve bu orandaki değişimler  </p>
			<p class="paragraf ParaOverride-6"><span class="CharOverride-1">C.</span> Devleti yöneten zihniyet yapısı ve bu yapıdaki değişimler  </p>
			<p class="_0">  </p>
			<p class="paragraf ParaOverride-6">Bu üç hususa odaklanarak, Türkiye’deki İslam’la ilgili sosyal ve siyasi olguları, değişimin boyutlarını ve buna sebep olan dinamikleri göstermeye çalıştım. Ayrıca burada ele alınmayan, İslami kesimin “içinden” olanların yaptıkları dinle ilgili yorumların ve geliştirdikleri taktiklerin, bahsedilen olguların açığa çıkmasındaki yerinin de belirlenerek burada anlatılanlarla beraberce değerlendirmesi gerektiğini bir kez daha hatırlatmak istiyorum. Bahsedilen üç husus çerçevesinde vardığım sonuçları şöyle özetleyebilirim:  </p>
			<p class="_0">  </p>
			<p class="paragraf ParaOverride-6"><span class="CharOverride-1">A. </span>Türkiye’deki İslam ile ilgili olguları ve değişimi anlamak için merkez/siyaset ve çevre/toplum arasındaki ilişkilerdeki evrilmeyi mutlaka göz önünde bulundurmamız gerekir. Osmanlı’da, devletin merkezini güçlü tutmak için çevrede güçlenmeyi engelleyecek şekilde bir sosyal yapı kurulmuş ve siyasi politikalar uygulanmıştı. Türkiye Cumhuriyeti’ne geçildiğinde, ideolojideki radikal değişikliğe karşın siyasetin/merkezin toplumu kontrol edebilmesi için toplumun/çevrenin güçlenmesini engelleyecek politikaların benimsenmesiyle ilgili eğilim devam ettirildi. Bu patrimonyal yapının devamı Cumhuriyet’in yeni ideolojisinin toplumun geniş bir kesimine yukarıdan-aşağı benimsetilmesinde yardımcı oldu. 1- Merkezde ciddi boyutta bir değişiklik yapacak çok partili sistemin olmaması, 2- önemli bir güç odağı olma potansiyeli taşıyacak düzeyde burjuva sınıfının bulunmaması ve 3- merkeze direnç gösterme kabiliyeti bulunan sivil toplum kuruluşlarından yoksunluk; siyasetin topluma egemenliğinin ve ciddi bir güce sahip muhalefetle karşılaşılmadan radikal değişiklikler yapılmasının sosyal ve siyasi yapıdaki temel etkenleri olmuştur. Zamanla, bahsedilen bu hususlarda ortaya çıkan değişiklikler, siyaset ve toplum arasındaki ilişkilerin niteliğini de dönüştürmüş; böylece merkezden çevreye, siyasal olandan toplumsal olana güç transferi olmuş, merkezin çevreyi kontrol gücü azalmıştır. Sosyal ve siyasi yapıdaki bu değişiklik, merkezin sekülerlik ideolojisinin “ötekisi” olan ve çevrede önemli bir yeri bulunan, dini gruplar ile İslami kesimden bireylerin güç kazanmasının önemli nedenlerinden birini oluşturmaktadır.  </p>
			<p class="paragraf ParaOverride-6">II. Dünya Savaşı’ndan sonraki uluslararası ortamın koşullarının, o dönemdeki Türkiye’deki iç dinamiklerle birleşmesi sonucunda –1946 yılında– çok partili sisteme geçilmesi; “oyun gücü”nün ortaya çıkarak, çevrenin merkezde önemli değişiklikler yapabileceği dönemlere geçilmesinde ve merkez-çevre ilişkilerinin farklılaşmasında önemli bir dönemeç oldu. Bu tarihten itibaren hem CHP hem de DP iktidarları dönemlerinde dinsel baskılar azalmaya başladı. 1947’de CHP iktidarındaki Kalkınma Planı ve DP iktidarındaki ekonomik değişimler, aynı dönemden itibaren merkezin ekonomideki denetiminin azalmasında ve çevrenin merkezden ekonomik yönden de bağımsızlaşmasında geçilen aşamalar oldu. II. Dünya Savaşı’ndan sonra Türkiye’deki merkez-çevre ilişkilerindeki bahsedilen dönüşümü, aktör olarak DP’nin eylemlerinden çok uluslararası sistemin ve iç dinamiklerin birleşiminden kaynaklanan “sistemsel değişime” bağlamanın daha doğru olduğuna özellikle vurgu yaptım.  </p>
			<p class="paragraf ParaOverride-6">Siyasetten topluma güç kaymasıyla ilgili süreç küreselleşme sürecinin arttığı 1980’lerde hızlandı. Uluslararası sistemde yükselişte olan neo-liberalizm, Özal hükümetlerinin de desteğiyle geniş bir kesimce benimsendi. Özel sektörün rolünün azaltılmasının savunulduğu ve devlet müdahaleciliğinin eleştirildiği neo-liberal ekonomi politikaları, Özal ve sonrasındaki birçok hükümetçe uygulandı. Ayrıca AB sürecinin, Özal hükümetlerinden günümüze kadar olan birçok hükümet tarafından desteklemesi gibi önemli etkenlerle, ekonomik liberalizmin yanında siyasal liberalizm de eskisine oranla yaygınlaştı. Bunların sonucunda, önceki dönemlere göre devletin sermaye üzerindeki kontrolü azaldığı gibi, devletin ideolojisinden bağımsız sivil toplum kuruluşları şeklindeki örgütlenmeler de arttı. Bu süreçlerin desteğiyle İslami kesim olarak nitelenen gruplar; hem daha çok finansal destek bulma olanağı elde ettiler hem vakıf ve dernek gibi kuruluşlar kurma olanağı bularak daha özgür ve legal mücadele edebilecekleri kurumsal yapılara kavuştular. Sonuçta küreselleşme sürecinde devlet, önceden olduğu gibi yukarıdan-aşağı düzenlemeyle toplumu şekillendirme ve kurucu ideoloji doğrultusunda alternatif ideolojileri güçsüzleştirme imkânını yitirdi. Bundan en çok istifade eden ise bu kitapta göstermeye çalıştığım gibi kurucu ideolojiye zıt ideolojiye sahip İslami yapılanmalar oldu. Bunlar Batılı anlamda sivil toplum kuruluşlarının fonksiyonunu görmeye yaklaştıkça, sistemin içinde daha çok güç odakları oldular. Batı’da sivil toplumun gücünü artırması ile sekülerleşme arasında doğrusala yakın bir ilişki bulunmasına karşı Türkiye’de; Batılılaşma ve sekülerleşme ideolojisinin benimsendiği Cumhuriyet’in başlangıcında İslami kesimler güç kaybetmiş, fakat kurumların ve sosyal yapının Batılı tarza yakınlaştırılması sonucunda sivil toplumun güç kazanmasıyla İslami kesimler de güç artırımına geçmiştir. Sonuçta Türkiye’deki modernleşme ve küreselleşme süreçleriyle sekülerlik arasındaki bağlantı doğrusal değildir ve Batı’daki genel eğilimden farklıdır. Bu da evrensel bir modernleşme ve küreselleşme süreci olmadığını; evrenselci modernleşme kuramlarının yanlışlığını gösteren verilerden birisidir.  </p>
			<p class="paragraf ParaOverride-6">Yukarıdan-aşağıya etkinin belirleyici olduğu yapıdan, özellikle 1980’lerden sonra aşağıdan-yukarıya etkinin belirleyiciliğinin arttığı yapıya doğru geçildiğiyle ilgili söylemimin; Türkiye’deki İslami kesimin, devleti şiddet kullanarak ele geçirmeye ve yukarıdan-aşağı düzenleme yapmaya yönelik bir stratejiden, 1980’lerden sonra sivil toplumda faaliyete yönelik aşağıdan-yukarı bir yapıya geçildiği iddiasıyla karıştırılmaması gerektiğini bu kitapta –özellikle– vurguladım. Türkiye Cumhuriyeti’ndeki İslami kesimin içinde şiddet uygulayarak merkezi ele geçirme ve toplumu yukarıdan-aşağı düzenleme stratejisinin hiçbir zaman ciddi bir taraftar kitlesi olmadığını savundum. Bunun temel nedenlerini; 1- bu yaklaşımın gelenekten miras alınmaması, 2- dışarıdan ithal edilen –Seyyid Kutubcu yaklaşımlar gibi– bu yöndeki fikri üretimin Türkiye’de ciddi bir etkiye sahip olmaması ve 3- içerideki etkili hiçbir dini grubun (Nurcular, Süleymancılar ve Nakşibendi-Kotku Cemaati gibi) bu yönde bir stratejiyi benimsememeleri ve uygulamamaları şeklinde üç maddede açıkladım.  </p>
			<p class="_0">  </p>
			<p class="paragraf ParaOverride-6"><span class="CharOverride-1">B. </span>Türkiye’deki İslam’la ilgili olguların anlaşılması için devletin ideolojik aygıtlarıyla topluma ne kadar nüfuz edebildiğinin, bunlardaki değişimlerin ve devletin ideolojisine muhalif olanların bu aygıtlarda ne ölçüde “mevzi kazandığı”nın saptanmasının da hayli önemli olduğu kanaatinde olduğumdan, bu kitapta bu hususu detaylı bir şekilde irdeledim. Bunu yaparken, özellikle Althusser’in bu konuda kullandığı terminolojiden faydalandım. Türkiye Cumhuriyeti kurucu ideolojisini; kurulan yeni eğitim kurumlarıyla, yeni sosyal-siyasi yapının imkânlarıyla, 20. yüzyıl teknolojisinden faydalanarak ve 1950’lerden sonra artan şehirleşmenin getirdiği imkânlar gibi sebeplerle Osmanlı’dan daha yüksek bir seviyede çevreye nüfuz ettirme imkânına sahip oldu. Cumhuriyet’in en önemli ideolojik aygıtı –hemen hemen her ulus devlette olduğu gibi– eğitim kurumları olmuştur. Bunların içinde Halkevleri, Halkodaları ve Köy Enstitüleri gibi kurumlar olsa da; DP iktidarında kaldırılan bu kurumlara karşı, Cumhuriyet’in kuruluşundan günümüze dek doğrusala yakın bir grafikte artan ilköğretim okulları, ortaokullar (sonradan ilköğretimle birleştirildi), liseler ve üniversiteler asıl önemli olanlardır. 1950’lerden sonra sürekli artan şehirleşme de bu aygıtlarla topluma ulaşma oranını artırmıştır. Fakat küreselleşme sürecinin en önemli unsurlarından olan kitle iletişim araçlarının yaygınlaşmasının devletin ideolojik aygıtlarının önemini azalttığı; bu kitapta en çok dikkat çektiğim ve çok önemli bulduğum olgulardan birisidir. Daha önceden devletin ideolojik aygıtları bilgi ve kültür aktarmada aileden rol çaldığı gibi bu sefer de –özellikle 1990’lardaki özelleşme sürecinden sonrasını kastediyorum– kitle iletişim araçları (özellikle günde ortalama dört saatten fazla seyredilen televizyon ve gittikçe yaygınlaşan internet); hem devletin ideolojik aygıtlarından hem de aileden rol çalmıştır.  </p>
			<p class="paragraf ParaOverride-6">1980’lerden sonra elektriğin en ücra köylere kadar ulaşması; radyo ve televizyon gibi kitle iletişim araçlarının yaygınlaşması; 1990’lardan sonra radyo ve televizyonların özelleşmesiyle kanal sayısının ve programların cazibesinin çoğalması; internetin büyük bir hızla her yıl daha çok kullanıcı tarafından benimsenmesi gibi sebepler kitle iletişim araçlarının etkisini artırmıştır. McLuhan, Baudrillard ve Marcuse gibi düşünürler çağdaş toplumun mevcut durumunun, medyanın etkisi göz önünde bulundurulmadan anlaşılamayacağına dikkat çekmişlerdir. Medya insanları eğlendirirken dönüştürmekte, birçok kişi adeta “uyuşmuş” bir şekilde bu dönüşümü anlayamamaktadır. Kitle iletişim araçlarının yaygınlaşmasıyla, merkezin devletin ideolojik aygıtlarını kullanarak topluma ideolojisini empoze etme kabiliyetini azaltmış ve böylece İslami kesim merkezin kurucu ideolojisinin nüfuz gücünden önemli ölçüde bağımsızlaşmıştır. Fakat diğer yandan bu kitle iletişim araçlarının taşıdıkları küresel kültürün, İslami kesimi de dönüştürdüğüne (İslami kesim için hayli çetrefilli sorunlara yol açtığına) ve toplumun dönüşümünün analizinin daha karmaşık bir hal aldığına dikkat edilmelidir. İslami kesimden birçok kişinin, yayılan bu küresel kültürle İslami kimlikleri aynı potada eritip, kitapta örnekleri verilen “karışım kimlikler”in açığa çıkmasında kitle iletişim araçları –bence– en etkili unsur olmuştur.  </p>
			<p class="paragraf ParaOverride-6">Althusser’in dikkat çektiği gibi devlet, ideolojik aygıtlarına, baskıcı aygıtına olduğu kadar hâkim değildir; alternatif ideolojiler bu aygıtlarda daha rahat “mevzi kazanabilir”. Devletin ideolojik aygıtlarının küreselleşme sürecinde azalan öneminin yanında, İslami dünya görüşünü benimseyenlerin bu aygıtlarda kazandığı “mevzileri” ve bu aygıtların önemini azalttığına dikkat çektiğim kitle iletişim aygıtlarından bir kısmının sahibi olmaları da İslami kesimin değişimi ve güç artırımı analiz edilirken hesaba katılmalıdır. İslami kesimin içinden cemaat liderleri ve kanaat önderleri de yaptıkları yorumlar ve geliştirdikleri taktiklerle bu süreçte etkili olmuşlardır. İslami kesimin sahip olduğu birçok radyo ve televizyon, bu kesimin, topluma kültür ve bilgi aktarırken farklı ideolojilerle yarışlarında yardımcı olmaktadır. Bu süreçlerin kurucu ideoloji açısından sonucu; devletin ideolojik aygıtlarıyla topluma nüfuz etme, bilgi aktarma ve kültür belirleme sürecinde eski gücünü yitirmesi olmuştur. İslami kesim, kurucu ideolojinin devletin ideolojik aygıtlarıyla empoze edilmesi sürecinden eskisine oranla bağımsızlaşmıştır; fakat diğer yandan, küresel kültürün kitle iletişim araçlarıyla evlerin içine kadar giren yoğun etkisiyle nasıl başa çıkacağı gibi zor bir sorunsalla karşı karşıyadır.  </p>
			<p class="paragraf ParaOverride-6">Konumuz açısından devletin dinsel ideolojik aygıtlarının yerini ve etki gücünü tespit etmek de önemlidir. Osmanlı’da, Ehli Sünnet İslam’ın en üst siyasi-dinsel makamı olan halifeliği elinde bulunduran merkez; bu makamı elinde bulundurmanın ve ideolojisindeki dini unsurların yardımıyla dinsel ideolojik aygıttan faydalanıyordu. Osmanlı’da dinsel ideolojik aygıtın, toplumun tüm kesimlerine nüfuz edememesine rağmen, en önemli ideolojik aygıt olduğunu söyleyebilirim. Cumhuriyet dönemine geçildiğinde ise dinsel kurumlara karşı gücünü yok etme, kontrol etme ve ideolojik aygıt olarak kullanma gibi farklı tavırlarla yaklaşılmıştır. Camilerin, hutbelerin, imamlar ve müezzinlerin kontrol altında tutulması, buraların cemaatlerin kontrolüne geçmemesi ve gereğinde devletin ideolojisi ile menfaatleri doğrultusunda kullanılmaları yönünde bir yaklaşım benimsendi. Diyanet geniş kadrosu ve kabarık bütçesi ile bu amaç doğrultusunda kullanıldı. Diyanet’in hazırladığı hutbelerde “vatan sevgisi, millet, Türklük, milli hasletler” gibi kavramları yoğun bir şekilde kullanmış olması da devletin temel ilkelerini halka taşımadaki fonksiyonunu göstermektedir. Diyanet’in hâlâ oldukça etkili bir kurum olmasına karşın ideolojik aygıt olarak öneminin ve etkinlik gücünün azaldığını savunuyorum. Bunun nedenlerini şu yedi maddede özetleyebilirim: 1-İslami grupların kurdukları radyo ve televizyonlarla dini bilgi aktarmaktaki rolleri artmıştır.<span class="CharOverride-1"> </span>2-Her kesimin sahibi olduğu kitle iletişim araçlarında; Diyanet’ten bağımsız, İslami kesimden ilahiyatçı ve entelektüeller –özellikle televizyonlarla– dini konularda halka ulaşmaktadırlar. 3-Medyanın ulaştığı kişi sayısı ve kişilere ulaştığı zaman süresi, Diyanet’in kontrol ettiği camilerdeki cemaatin sayısından ve camilerde kalma süresinden çok yüksektir. 4-Diyanet’in kontrolündeki camilerde, hutbelerdeki kısa süreler dışında Arapça ibadetler yapılmakta, fakat medyayla, konuşulan/düşünülen dilde etkide bulunulmaktadır. 5-İslami konularda bilgi veren binlerce internet sitesi yayınlarıyla bilgi aktarmaktadır. Diyanet’in internet sitelerinin önemi bunlara göre hayli düşüktür. 6-İslami kesimin Diyanet’in yayınlarından çok daha fazla yayınevi ve yayını mevcuttur. 7-1980’lerden sonraki iktidarlarda Diyanet’in kurucu ideoloji yönünde kullanılması eğiliminde azalma olmuştur.  </p>
			<p class="paragraf ParaOverride-6">Dinsel ideolojik aygıt olarak fonksiyon görme bakımından imam hatipler ve ilahiyat fakülteleri de değerlendirilmelidir. Cumhuriyet’in başlangıcında bu okulları ideolojik aygıt olarak kullanmaktan çok bunlardan doğabilecek tehlikeleri önleme anlayışı hâkimdi. 1930’ların başlarında ortadan kalkan bu kurumlar, “oyun gücü”nün ortaya çıktığı 1940’ların sonundan itibaren açılmaya başlandı ve ondan sonraki yıllarda büyük bir artış gösterdi. Bu kurumlar ideolojik aygıt olarak kullanılma amacından çok toplumun taleplerine bağlı bir şekilde kuruldular. Fakat bu kurumlar, Milli Eğitim Bakanlığı ve YÖK gibi devletin kurumlarının denetimindeki müfredatları ve eğitim sistemleriyle, devrimlerin ideolojisini öğrencilere ulaştıran dersleri diğer okulların aynı kitaplarıyla öğretmeleriyle ideolojik aygıt olarak da işlev gördüler. Diğer yandan, kurucu ideolojiye muhalif ideolojilerin “mevzi kazanma” alanları da oldular. Eğitim sistemleri, Cumhuriyet’in koyduğu ilkeler gözetilerek organize edilmeye çalışılmış bu kurumlardan yetişmiş din adamlarının, Osmanlı’daki seleflerinden ne kadar farklı oldukları gözden kaçmamalıdır. Bu okulların sadece din adamı yetiştirmediği; doktor, hâkim, avukat, işadamı ve siyasetçi –en etkili örneğinin Başbakan ve Cumhurbaşkanı olan Tayyip Erdoğan’ın olduğu– yetiştirdiği de hatırlanmalıdır. Bu okullar, Türkiye’deki siyasal İslam gibi, bir yandan merkezin ideolojisinin ve idealleştirdiği kültürün birçok öğesine alternatif bir ideolojinin ve kültürün sözcüsü ve kaynağı olmuşlardır. Diğer yandan, bunu yaparken, sistemin içinde kalmak ve sistemin olanaklarını kullanmak gibi hususlarda Türkiye’deki siyasal İslam’la benzer davranış kalıplarına göre hareket etmişlerdir.  </p>
			<p class="_0">  </p>
			<p class="paragraf ParaOverride-6"><span class="CharOverride-1">C. </span>Türkiye’deki İslam ile ilgili olguları anlamak için devleti yöneten zihniyeti ve bundaki değişimleri de mutlaka analizimize dahil etmek zorundayız. Osmanlı’nın yönetici zihniyetine “din-ü devlet” görüşü hâkimdi; devletin sürekliliği ve menfaatlerini sağlamakla beraber, İslam’a referanslarla temel ilkeleri oluşturmak ve dine hizmet etmek merkezin ideolojisiydi. Buradaki “din” kavramının özellikle “Ehli Sünnet İslam”a karşılık geldiğine dikkat edilmelidir. “Ehli Sünnet İslam” merkezin yöneticilerinin ve toplumun geniş bir kesiminin fikri kalıplarını etkilemiş olan; ontolojilerini, eskatolojilerini, egzistansiyel yaklaşımlarını ve güncel birçok pratiklerini belirlemiş inanç ve pratiklerden oluşan sistemdi. Devletle ilgili endişelerin “din”in önüne geçirildiği örnekler olsa da “din” merkezin yönetici zihniyetinin temel unsurlarındandı. Cumhuriyet’e geçildiğinde merkez-çevre ilişkilerinde ve “muhalefete tahammülsüzlük” gibi olgularda ciddi devamlılıklar oldu. Fakat en radikal paradigmal değişiklik “din”in devletin yönetici zihniyetinden çıkarılması oldu.  </p>
			<p class="paragraf ParaOverride-6">Cumhuriyet’le beraber ideolojide yaşanan paradigmal değişiklikte Tanzimat’tan beri yaşanan Batılılaşma, Batı’nın yapısıyla ve felsefi fikirleriyle karşılaşma gibi unsurların da etkisi bulunmaktadır. Önceden karşılaşılan ve Cumhuriyet’in yönetimine hâkim olan zümrede etkili fikirler; Osmanlı’nın yıkılışı sonucu ortaya çıkan yeni devlette uygulanma imkânına kavuştu ve Cumhuriyet’in kurucu ideolojisini oluşturdu. Batıcılık, Pozitivizm, laiklik, ilerlemecilik ve milliyetçilik yeni yönetici zihniyetin temel unsurları oldu. Kurucu ideolojiye hâkim olan teleolojik tarih anlayışına göre toplum mühendisliği yapıldı; ileri aşama olan “Batı’ya/moderniteye” toplumu ulaştırmak için “halk için halka rağmen” politikaları benimsendi. Teleolojik zihniyetle uygulanan politikalarla “bugünler” “aydınlık yarınlar” için feda edildi. Din ile girilen sorunlu ilişkiler döneminde; dinin kurumsal gücünü yok etme, dini kontrol etme ve ideolojik aygıt olarak kullanma yaklaşımlarından kimi zaman biri, kimi zaman öbürü tercih edildi. Yeni ideolojinin geniş bir kesime kabul ettirilmesinde daha önceki maddelerde ele alınan hususlar etkili oldu: A-Osmanlı’dan devralınan, merkezin güçlü tutulmasına ve çevrede güç odaklarının oluşmamasına çalışılan sosyal-siyasi yapı muhafaza edildiği için çevreden ideolojideki radikal değişikliği önleyebilecek bir muhalefet çık(a)madı. B-Cumhuriyet döneminde, en önemlisinin eğitim kurumları olduğu devletin ideolojik aygıtlarıyla, çevreye nüfuz gücünün sürekli artırılmasıyla, yeni ideoloji geniş bir taraftar kitlesi bulup, geniş bir kesimin zihninde meşruiyet kazandı.  </p>
			<p class="paragraf ParaOverride-6">Cumhuriyet Türkiyesi, radikal değişimler yaptığı ideolojisine ve devraldığı mirasına bağlı olarak çeşitli paradokslarla karşılaştı. Bu paradoksların kimisi Türkiye’nin kendisine mahsus durumuyla ilişkiliyken, kimisi Batı’dan devralınan paradigmaya içkindi. Türkiye’nin kendine mahsus durumunu, kurucu karmaşıklığı ve yüzleşilen paradoksları analiz eden hermenötik yaklaşımlar kullanılmadan Türkiye’deki İslam ile ilgili birçok olguya nüfuz edilemeyeceği kanaatindeyim. Türkiye’nin kendine mahsus durumundan kaynaklanan paradokslarını; 1-Din adına yapılan Kurtuluş Savaşı’ndan sonra radikal bir sekülarizasyon politikasının uygulanması, 2-Batı ile savaştan sonra Batı’nın varılması gerekli ideal olarak sunulması, 3-Batı’da toplumsal dinamikler ve tarihe yayılan süreçle gerçekleşen modernizm sürecinin yukarıdan-aşağı hızlı bir şekilde gerçekleştirilmeye çalışılması, 4-Osmanlı’da yetişmiş siyasetçi ve bürokratlarla Osmanlı’yı aşma, olarak sayabilirim. Türkiye’ye özel bu paradokslarla beraber Batı düşüncesinde de var olan; 1-devlet ile birey, 2-teleolojik düşünce ile bireysel haklar arasındaki paradokslarla baş edilmeye çalışıldı. Ayrıca diğer İslam ülkelerinde de bulunan demokrasi ile laiklik/sekülerlik arasındaki paradoks özel önemde olmuştur. Bu paradokslarda devlet, teleolojik tarih anlayışı ve laiklikten/sekülerlikten yana politikalar uygulamak Cumhuriyet’in başlangıç dönemlerindeki baskın tavır olmuştur.  </p>
			<p class="paragraf ParaOverride-6">II. Dünya Savaşı sonrası uluslararası sisteminin de etkisiyle, bahsedilen paradokslarda bireysel haklar ve demokrasi yönünde yapılan düzenlemeler, 1980’ler ve sonrasındaki süreçte devam etti. 1980’ler ve sonrasının yeni konjonktüründe çevredeki ideoloji çeşitliliği merkeze de taşındı; bu dönemin yönetici zihniyetini belirleyen en temel unsurlardan biri merkezdeki bu ideoloji çeşitliliğidir. Daha önceden de belli bir oranda merkezde ideoloji çeşitliliği olmuş olsa da bu dönemde, farklı ideolojilerin merkezdeki gücü ve devlet politikalarındaki etkinliği iyice hissedilmiştir. Bu çeşitliliğin 1980’ler ve sonrasında ortaya çıkmasında önemli bir dönüm noktası, Türkiye’nin stratejik ortağı Amerika ve İngiltere gibi devletlerde neo-liberalizmin yayılması ve Türkiye’deki ANAP hükümetleriyle bu ideolojinin yaygınlaştırılması oldu. Sonuçta günümüze gelindiğinde; a-Kemalizm, b-Türk-İslam Sentezi, c-Neo-liberalizm, 4-Siyasal İslam şeklinde dört tane ideolojinin merkezde etkili olduğunu söyleyebilirim. Bu ayrım, bu ideolojilerden sadece birine bağlı olacak şekilde toplumun veya siyasi partilerin kompartımanlaştığı anlamına gelmez. Birçok kez bu ideolojiler arasında senteze ve sentezin gereği olan yorumlamalara, yani benimsenen ideolojinin yeniden tanımlanması, otantikliğinin bozulması veya “gerçek temsilcisi”nin olduğunun iddia edilmesine rastlanır. Merkezdeki bu ideoloji çeşitlenmesi, çevredeki ideolojilerin merkeze taşınması ve merkez-çevre arası ayrımın azalması anlamını taşıdığı için de önemlidir. Ayrıca devletin kurucu ideolojisinin eskisi kadar devletin ideolojik aygıtlarıyla nüfuz ettirilmesini durduran etkenlerden biri de bu merkezdeki ideoloji çeşitlenmesidir. Merkezdeki farklı ideolojilerin sahipleri, devletin ideolojik aygıtlarında kendi dünya görüşlerine uygun kadrosal ve programsal düzenlemeler getirmektedirler. Bu ise kurucu ideoloji –Kemalizm– çerçevesinde ideolojik aygıtlarla toplumun dönüştürülme sürecinde farklılaşma oluşturmuştur. İslami dünya görüşünü benimseyenlerin devletin ideolojik aygıtlarıyla sekülerleştirilmesi ve kurucu ideoloji yönünde dönüştürülmesi böylece eskisine oranla azaldığı için İslami kesimin güç artırımında bu olgu da rol oynamıştır.  </p>
			<p class="paragraf ParaOverride-6">Bunların birincisi merkezde etkin ideolojilerin biri olan Kemalizm, kurucu statükoyu ve kuruluştan beri devam eden hafızayı temsil etmektedir. Cumhuriyet döneminde kurulan birçok kurum, devletin ideolojik aygıtlarınca şekillenmiş birçok birey, anayasadaki bu ideolojiye atıflar, Ordu’nun bu ideolojiye bağlılığı, bu görüşün doğrultusunda üretilen kitaplar, sanat eserleri ve bu ideolojiyi önemseyen siyasi partiler –özellikle Mustafa Kemal’in kurucusu olduğu CHP– bu ideolojinin güç alanlarıdır. Bu ideolojinin Cumhuriyet’in başlangıcında merkezdeki tekele yoğun hâkimiyeti kaybolsa da bu ideolojinin bahsedilen güç alanları, merkezdeki devam eden önemini göstermektedir. Bunların ikincisi en etkili aktörünün MHP olarak gözüktüğü Türk-İslam Sentezi ise milliyetçiliğin dine karşı bir ideoloji olarak konumlandırılmamasını temsil eder ve merkezdeki ideoloji çeşitlenmesinin bir unsurudur. Bu ideolojiyi benimseyenler –özellikle MHP– bir yönleriyle siyasal İslam’ın rakibi, bir yönleriyle İslami değerleri benimseyen kadroların merkeze taşınmasının aracıdırlar. Bunların üçüncüsü merkezdeki ideoloji çeşitliliğinin önemli bir unsuru olan neo-liberal ideolojidir. 1980’lerde bu ideolojinin dünyanın etkili ülkelerinde benimsenmesinin Türkiye’de yaptığı etki, Özal hükümetlerinin bu ideoloji yönünde düzenlemeleri ve AB süreci, bu ideolojinin Türkiye’deki merkezde önemini artırdı. AB’ye girme yönünde yapılan kanuni düzenlemeler ve bu topluluğun bir parçası olmak için gösterilen siyasi irade, ekonomik ve siyasi liberalizm yönünde düzenlemelere sebep oldu ve sivil toplum güçlendi. (AB süreci bir gün tamamen sonlandırılsa bile yaşanan bu sürecin toplum üzerinde kalıcı etkileri olmuştur.) Bu süreçten en çok istifade eden ise siyasal İslam ve İslami gruplar oldu. AK Parti’nin siyasal İslam’ın Batı karşıtı retoriğini terk edip AB sürecini desteklemesinin sebeplerinden birisi de budur. Bunun yanında tüm diğer değerlerden önce liberal değerlerin ontolojik önceliğini savunan liberal ideolojiye pragmatist tutum takınmadan bağlı bir kesim de vardır. Bunların dördüncüsü ise merkezde etkisi 1980’lerden sonraki süreçte artmış ve bu kitabın konusu olması açısından odakta olan ise siyasal İslam’dır. Liberal değerlere atıfla yapılan uygulamalar, Kemalizm’e atıfla gerçekleştirilen, İslami ideolojinin önünü kapayan uygulamaların aşılmasında avantaj sağlamıştır. RP’nin 1994 yerel seçimlerinde % 19 oy alarak 28 ilde kazandığı belediye başkanlıkları siyasal İslam’ın ilk önemli çıkışı olarak kabul edilebilir. Fakat asıl önemli çıkış, siyasal İslam’ın –kendilerini “muhafazakâr demokrat” olarak tanımlamayı tercih etmişlerdir– Cumhuriyet tarihindeki en önemli aktörü olan AK Parti’nin 2002’den beri süren tek parti iktidarıdır. AK Parti, İslami dünya görüşüne sahip kişilerin, Cumhuriyet tarihinde hiç olmadığı kadar merkezde görev almalarının ve kamusal alanda güçlenmelerinin önünü açtı.  </p>
			<p class="paragraf ParaOverride-6">Siyasal İslam ve İslami gruplar, neo-liberalizmle ittifak yaptıkça ve karşılaştıkça kimliklerinde dönüşümler de yaşadılar. Bu dönüşümlerin çoğunda İslami kimlik terk edilmedi ama liberalizmle karşılaşmaların etkisi, kimliklerde kendini gösterdi ve “karışım kimlik” olarak nitelendirdiğim olguların ortaya çıkmasında belirleyici faktörlerden biri oldu. İslami kesimde ortaya çıkan karışım kimliklere yol açan başlıca sebepleri dört maddede sıralayabilirim: 1-Devletin ideolojik aygıtlarının şekillendirilmesi; 2-Şehirleşmenin sebep olduğu dinamikler; 3-Başta televizyon olmak üzere medyanın yaydığı kültür; 4-Küresel kültürü taşıyan ürünlerle artan karşılaşma. Yeni tüketim biçimlerinin birçoğunu “karışım kimlikleri” ile özümseyen İslami kesim, alternatif kamusallıklar oluşturdu. “İslami plajlar” ve “İslami kafeler” bu alternatif kamusal alanlara; İslami değerler sisteminin gözetilmesiyle beraber modern tüketimin benimsenmesine örnektir. Alternatif kamusal alanlardan daha önemli olan ise okulların sınıfları veya kantinleri gibi ortak kamusal alanlarda İslami kesimin diğer kesimlerle karşılaşmasıdır. Benhabib’in, gerçek “öteki”nin kendi kimliğimizi tanımlamada ve inşada referans noktası olduğuna ve uzakta aranmaması gerektiğine; gerçek “öteki”nin yakında, kendisini “ötekileştirerek” kendimizi tanımladığımız olduğuna ve saflığı bozmasından endişe edilen “ötekiler”in “düşman” olarak görülebildiğine dair hatırlatmasının bir kez daha altını çiziyorum. İslami ideoloji ve İslami kesim merkezdeki ideoloji çeşitlenmesinin olduğu gibi, kamusal alanın çeşitlenmesinin de önemli bir unsuru olmuştur. “Ötekiler” ile hem merkezde hem de kamusal alandaki bu karşılaşmalar –halihazırda açığa da çıkmakta olan– birçok gerilimin potansiyelini içinde taşımaktadır. Diğer yandan, bu karşılaşmalardan; ortak bir anlayış geliştirme, mekân-birliği ve dil-birliğini kullanarak uzlaşımı artırma yönünde faydalanmak da mümkündür. Aynı sosyal-siyasi durumun, hem gerilimle hem de uzlaşımla ilgili çelişkili potansiyelleri barındırması mevcut yapının hangisine evrileceğini tahmin etmemizi engellemektedir.  </p>
			<p class="paragraf ParaOverride-6">Gerek siyasal İslam gerek ortak kamusal alanlar gerek alternatif kamusal alanlar gerekse aile ile ilgili olguların hepsinin çözümlenmesinde; İslami kesimden kadınların artan güçlerini, daha çok kamusal alana çıkışlarını, yeni rollerini ve “karışım kimlikleri”ni göz önünde bulundurmak zorundayız. Osmanlı’da kamusal alana çıkışı “Ehli Sünnet İslam”a referansla engellenen kadınların, kamusal alana daha aktif katılımı –okullardaki başörtüsü yasağının kalkmasının bir sonucu budur– siyasal İslam’ın en önemli hedeflerinden biri olmuştu. Kadınların kamusal alanda daha çok yer alması ve aktifliklerinin artması; siyasal İslam’ın ve İslami grupların, kadınların aktif katılımındaki potansiyel gücü keşfetmeleriyle ve “güç istençleri” ile bu olgunun çakışmasıyla, ayrıca kadınların modernleşme ve küreselleşme sürecinden aldıkları etkiler sonucunda kimliklerinde yaşadıkları değişimlerle alakalıdır. İslami kesimden kadınlar, kamusal alana örtülü veya örtüsüz daha çok çıkmakta; hem kamusal alanın değişiminde rol almakta hem aileleri ile içinde oldukları siyasal parti, cemaat ve sivil toplum kuruluşlarında güçlerini artırmakta, sonuçta oluşan yeni güç ilişkileri ve habituslarla İslami kesimi de dönüştürmektedirler. İslami kesimin erkekleri ile kadınlarında, siyasal İslam’da ve cemaatlerde “kadın” ile ilgili algının değişikliği ve güç ilişkilerinde kadınların rolünün değişimi; bu kesimin –merkezde etkinliğinin arttığına dikkat çektiğim– ideolojisinin/zihniyetinin kimi unsurlarında da farklılaşmalara yol açmıştır.  </p>
			<p class="paragraf">Türkiye’deki İslam’la ilgili olguları anlamada, bu kitapta üç maddede incelenen hususların irdelenmesinin zaruri olduğu, fakat bunlara ilaveten, halkın geniş bir kesimi üzerinde etkili İslami kesimden kanaat önderlerinin, entelektüellerin ve cemaat liderlerinin kararlarına ve uyguladıkları taktiklere de odaklanmamız gerektiği kanaatindeyim. İslami kesimde farklı ve birbirlerinden bağımsız birçok cemaat lideri, kanaat önderi ve entelektüel olması; bunların hepsinin analizinin tek bir çalışmada yapılamayacak olması demektir. Muhammed Abduh ve Said Nursi ile ilgili kısa analizlerimiz bu konuda örnektirler. Fakat bu çalışmada, bu konuyla ilgili detaylı bir analiz mevcut değildir. Türkiye’deki İslami kesimi daha iyi anlamak isteyenlerin, burada anlatılan hususlarla beraber Türkiye’deki farklı İslami kesimleri analiz eden çalışmaları birleştirmeleri gerektiğine dikkat çekmek istiyorum.  </p>
			<p class="paragraf">İslami kesimden olanların kimliklerini anlamada, Lakatos’un bilim felsefesindeki yaklaşımından esinlenerek; özcü yaklaşımlar ile bağlamsalcı ve inşacı yaklaşımlardan farklı ve de bunların sentezi olan bir yaklaşım önerdim. Buna göre İslami kesimin kabul ettiği metinsel kaynaklar temelinde yükselen ortak ontoloji, eskatoloji ve pratiklerle kendini gösteren “değişmeyen özü” olduğu kadar sosyoekonomik şartlardan oluşan “bağlamı” ve de yeni süreçlerde ortaya çıkan “inşalar”ın kimlikteki rolünü hep beraber “yapısal bütünlüğü” ile değerlendirmeliyiz (Lakatos’un “bilimsel araştırma programları”nı “yapısal bütünlüğü” ile değerlendirdiği gibi). İslami kesimin kimliklerindeki “değişmeyen özü” Lakatos’un yaklaşımındaki “katı çekirdek” gibi; yeni bağlamlardan etki alan ve yeni inşalarla şekillenen kısmı ise Lakatos’un yaklaşımındaki değişime açık “koruyucu kuşak” gibi düşünebiliriz. İslami kesimin “içinden” olan kanaat önderlerinin, cemaat liderlerinin ve entelektüellerin rolü bu analojimle birleştirilebilir. Buna göre İslami kesimin “içinde” olan bu kişiler; neyin “katı çekirdek” içinde, neyin “koruyucu kuşak” içinde veya İslami kimliğin tamamen dışında olduğunu tarif ediş şekilleriyle –İslam ile ilgili hermenötik yaklaşımları/tefsirleri ile– İslami kesimin modernleşme ve küreselleşme süreçlerine verecekleri tepkilerde, bunun sonucunda ortaya çıkacak kimliklerde belirleyici olmuşlardır. Lakatos’un yaklaşımından bu esinlenmem, çok büyük çeşitliliği barındıran İslami kimliklerle ilgili tüm olgulara nüfuz etmemize olanak sunamaz ama bu yaklaşımımın özcü ve özcülük-karşıtı yaklaşımlardan “ideal tip”e daha uygun bir modeli sunduğu kanaatindeyim.  </p>
			<p class="paragraf">Tek tanrılı dinler; ontolojilerinde Allah üzeri veya Allah’a denk bir varlık, epistemolojilerinde kendi kutsal metinlerinin üzerinde veya ona denk bir bilgi kaynağı kabul etmezler. Böylesine güçlü ontolojik ve epistemolojik inançları olan tek tanrılı dinlerin bağlıları için eğer modernleşme ve küreselleşme süreçleri sonucunda karşılaşılan unsurlar –ki bunlar insanidir– dinleriyle –ki inananlar için İlahidir– çelişiyorsa, “insani olan”ın reddi gerekir. Eğer çelişkili gibi gözüken duruma rağmen modernleşme ve küreselleşme ile yayılan unsur uygulanırsa “bilişsel çelişki” kaçınılmazdır. Bu “bilişsel çelişki”, “içeriden” birilerinin dinsel yorumuyla, çelişkili gözüken durumda aslında sorun olmadığının gösterilmesi; “katı çekirdek”te olduğu zannedilen unsurun “koruyucu kuşak”ta veya bunun bile dışında olduğunun gösterilmesi gibi yaklaşımlarla giderilebilir. Sonuçta modernleşme ve küreselleşme süreçleriyle değişimin hızlandığı içinde bulunduğumuz dönemde, psikolojinin tutarlılık kuramları –en ünlüsünün Festinger’in “bilişsel çelişki” kuramı olduğu– İslami kesimin, kendi içindeki seslere kulak kabartacaklarını ve bunların değişimin şeklinde belirleyici unsurlardan olacağını işaret etmektedir. Böyle düşünülünce, İslami kesimin “içinde” ne kararlar verildiğine, ne taktikler uygulandığına ve ne yorumlar yapıldığına odaklanmamız gerektiği konusundaki vurgumu, psikolojideki tutarlılık kuramları da desteklemektedir.  </p>
			<p class="paragraf ParaOverride-6">İslami kesimdeki bazı bağımsız entelektüellerin küreselleşme süreciyle adaptasyonu yüksek, Ehli Sünnet’ten bağımsız İslam anlayışları; Diyanet’in, devletin hassasiyetleriyle Ehli Sünnet görüşü birleştiren İslam anlayışı; Nurcu grupların kurumlar kuran, devletin ideolojik aygıtlarında “mevzi kazanan” Ehli Sünnet çizgideki İslam anlayışı; birbirlerinden önemli farklılıklarıyla beraber Türkiye’deki İslam’ı anlamak için nüfuz edilmesi gerekli fenomenlerdir. Bunlar bir yanıyla birbirleriyle yarış halindeyken; bir yandan, hepsinin yarıştaki temel rakipleri sekülerleşme sürecidir. Diğer bir yandan sekülerleşme süreci de bunları etkileyebilmekte ve dönüştürmektedir. Türkiye’deki İslam’ın “içindeki” kurumların, kanaat önderlerinin, entelektüellerin ve cemaat liderlerinin İslam hakkındaki yorumları ve taktiksel yaklaşımları; bu kitapta üç başlıkta incelenen hususlarla birleşmiş ve Türkiye’deki İslam’la ilgili olguları oluşturmuştur. Tüm bu sayılanlar, bir yapbozun parçaları gibi Türkiye’deki İslam’ın neden gözlemlenen durumda olduğunu ve değişimin boyutları ile dinamiklerini göstermektedirler. Bu yapbozun hangi parçası eksik olursa olsun, bu eksiklik Türkiye’deki İslam’la ilgili olguları anlamamamıza veya eksik anlamamıza sebep olacaktır. Burada irdelediğim hususların, Türkiye’deki İslam’la ilgili her hususa nüfuz etmemize olanak vermesi elbette mümkün değildir. Fakat bunlara odaklanmanın, Türkiye’deki İslam’la ilgili olgulara nüfuz edilmesi hususunda aydınlatıcı olacağı kanaatindeyim.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-439-backlink" id="footnote-225-439">439</a>. Partilere oy verme davranışı ideoloji dışında başka unsurlarla da ilgilidir. Örneğin liderlerin hitabet kabiliyetleri ve karizmaları, partilerin gösterdiği adayların kim olduğu, dürüstlük algısı, seçim barajından dolayı yapılan tahminler, mağduriyetle ilgili algılar gibi unsurlar da verilen oyu etkiler. Partilerin söz konusu edildiği yerlerde, bu tip unsurlar değerlendirilmeden, partilerin sadece ideolojileriyle ele alınacaklarını hatırlatmakta fayda görüyorum.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-440-backlink" id="footnote-225-440">440</a>. Birsen Örs, “Postmodern Dünyada İdeolojinin Dönüşümü”, <span class="CharOverride-1">İstanbul Üniversitesi Siyasal Bilgiler Fakültesi Dergisi</span>, no: 40, Mart 2009, s. 2-4.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-441-backlink" id="footnote-225-441">441</a>. Fatmagül Berktay, “Liberalizm”, s. 96; Birsen Örs, <span class="CharOverride-1">age</span>, 7-8.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-442-backlink" id="footnote-225-442">442</a>. Kindi, “İlk Felsefe Üzerine”, <span class="CharOverride-1">İslam Filozoflarından Felsefe Metinleri</span>, 2. bs., Ed. ve Çev. Mahmut Kaya, İstanbul, Klasik, 2005, s. 10-11.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-443-backlink" id="footnote-225-443">443</a>. Kant, <span class="CharOverride-1">age</span>, s. 14-22.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-444-backlink" id="footnote-225-444">444</a>. Wittgenstein, <span class="CharOverride-1">Tractatus Logico-Philosophicus</span>, 4. bs., Çev. Oruç Aruoba, İstanbul, Yapı Kredi Yayınları, 2003, s. 171.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-445-backlink" id="footnote-225-445">445</a>. Hakan Yavuz, <span class="CharOverride-1">Islamic Political Identity in Turkey</span>, s. 255.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-446-backlink" id="footnote-225-446">446</a>. Murat Belge, “Sol”, Çev. Nail Satlıgan, <span class="CharOverride-1">Geçiş Sürecinde Türkiye</span>, 3. bs., Der: İrvin Cemil Schick ve Ertuğrul Ahmet Tonak, Belge Yayınları, 1998, s. 185.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-447-backlink" id="footnote-225-447">447</a>. Sosyalist görüşleri temsil eden parti olarak en büyük başarıyı Türkiye İşçi Partisi (TİP) 1960’larda gösterdi, sonra bu başarıyı tekrar eden hiçbir parti olmadı. TİP’in aldığı oyların büyük kısmı da yoksul işçi semtlerinden çok orta sınıfın oturduğu semtlerden geldi: Murat Belge, “Sol”, s. 169-172.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-448-backlink" id="footnote-225-448">448</a>. “Hafızadaki devamlılığa” ve bu devamlılığın kurulan binalar, basılan kitaplar ve yetiştirilen bireyler gibi unsurlarla devamının önemine Şerif Mardin yaptığımız bir sohbette dikkatimi çekti: Caner Taslaman, <span class="CharOverride-1">Şerif Mardin ile Görüşme,</span> İstanbul, 4 Nisan 2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-449-backlink" id="footnote-225-449">449</a>. Pınar Tank, “Political Islam in Turkey: A State of Controlled Secularity”, <span class="CharOverride-1">Turkish Studies</span>, Vol. 6, No:1, Mart 2005, s. 11.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-450-backlink" id="footnote-225-450">450</a>. Nilüfer Göle, <span class="CharOverride-1">Melez Desenler</span>, s. 53. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-451-backlink" id="footnote-225-451">451</a>. <span class="CharOverride-1">Age</span>, s. 63-64.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-452-backlink" id="footnote-225-452">452</a>. Oliver Roy, <span class="CharOverride-1">Globalized Islam</span>, New York, Columbia University Press, 2004, s. 1-5.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-453-backlink" id="footnote-225-453">453</a>. Michael M. Gunter, Hakan Yavuz, “Turkish Paradox: Progressive Islamists versus Reactionary Secularists”, <span class="CharOverride-1">Middle East Critique</span>, London, Routledge, No: 16-3, 2007, s. 299.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-454-backlink" id="footnote-225-454">454</a>. Ali Çarkoğlu, Ersin Kalaycıoğlu, <span class="CharOverride-1">Turkish Democracy Today</span>, London, I. B. Tauris, 2007, s. 216. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-455-backlink" id="footnote-225-455">455</a>. Ali Çarkoğlu, Binnaz Toprak, <span class="CharOverride-1">Değişen Türkiye’de Din, Toplum ve Siyaset</span>, s. 42.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-456-backlink" id="footnote-225-456">456</a>. <span class="CharOverride-1">Age</span>, s. 40.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-457-backlink" id="footnote-225-457">457</a>. <span class="CharOverride-1">Age</span>, s. 75-76.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-458-backlink" id="footnote-225-458">458</a>. Ali Çarkoğlu, Ersin Kalaycıoğlu, <span class="CharOverride-1">age</span>, s. 184.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-459-backlink" id="footnote-225-459">459</a>. Mehmet Ali Ağaoğulları, “Aşırı Milliyetçi Sağ”, <span class="CharOverride-1">Geçiş Sürecinde Türkiye</span>, 13. bs., Der: Irvin Cemil Schick ve Ertuğrul Ahmet Tonak, İstanbul, Belge Yayınları, 1998, s. 222-223.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-460-backlink" id="footnote-225-460">460</a>. <span class="CharOverride-1">Age</span>, s. 223.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-461-backlink" id="footnote-225-461">461</a>. <span class="CharOverride-1">Age</span>, s. 226.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-462-backlink" id="footnote-225-462">462</a>. TÜİK “Milletvekili Genel Seçim Sonuçları”, T. C. Başbakanlık Türkiye İstatistik Kurumu, (Çevrimiçi) <span class="Köprü CharOverride-7">http://www.tuik.gov.tr/secimdagitimapp/secim.zul, 20.06.2010</span>.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-463-backlink" id="footnote-225-463">463</a>. Ali Çarkoğlu, “Ideology or Economic Pragmatism?: Profiling Turkish Voters in 2007”, <span class="CharOverride-1">Turkish Studies</span>, Vol. 9, No: 2, 2007, s. 324.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-464-backlink" id="footnote-225-464">464</a>. Filiz Başkan, “At The Crossroads of Ideological Divides: Cooperation Between Leftists and Ultranationalists in Turkey”, <span class="CharOverride-1">Turkish Studies</span>, Vol. 6, No:1, Mart 2005, s. 61-62.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-465-backlink" id="footnote-225-465">465</a>. Haldun Gülalp, “Kimlikler, Toplum ve İktidar”, <span class="CharOverride-1">İstanbul Üniversitesi Siyasal Bilgiler Fakültesi Dergisi</span>, No: 40, Mart 2009, s. 138.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-466-backlink" id="footnote-225-466">466</a>. Michael M. Gunter, Hakan Yavuz, <span class="CharOverride-1">age</span>, s. 296; Cüneyt Dinç, ‘Societal Cleavages and the Formation of the Turkish Party System since 1950’, <span class="CharOverride-1">CEU Political Science Journal</span>, Vol. 7, No: 4, 2012, s. 475.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-467-backlink" id="footnote-225-467">467</a>. Ziya Öniş, “Turgut Özal and His Economic Legacy: Turkish Neo-Liberalism in Critical Perspective”, <span class="CharOverride-1">Middle Eastern Studies</span>, Vol. 40/4, 2004, s. 114-121,122.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-468-backlink" id="footnote-225-468">468</a>. Nilüfer Göle, <span class="CharOverride-1">Mühendisler ve İdeoloji</span>, s. 30.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-469-backlink" id="footnote-225-469">469</a>. Ziya Öniş,<span class="CharOverride-1"> Post-War Development Performance of the Turkish Economy: A Political Economy Perspective</span>, s. 7.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-470-backlink" id="footnote-225-470">470</a>. Zeynep Gambetti, “İktidarın Dönüşen Çehresi: Neoliberalizm, Şiddet ve Kurumsal Siyasetin Tasfiyesi”, <span class="CharOverride-1">İstanbul Üniversitesi Siyasal Bilgiler Fakültesi Dergisi</span>, No: 40, Mart 2009, s. 152.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-471-backlink" id="footnote-225-471">471</a>. Ali Çarkoğlu, Binnaz Toprak<span class="CharOverride-1"> age</span>, s. 45.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-472-backlink" id="footnote-225-472">472</a>. Örneğin eskinin 141, 142 ve 163. maddeleri gibi yasalarının geri getirilmesi gibi temel düzenlemeler yapılması Meclis’te grubu olan hiçbir partinin temel politikası olmamıştır; fakat Güneydoğu’da olan olaylar gibi olgulardan dolayı birey haklarının kısıtlandığı birçok örnek bulmak mümkündür.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-473-backlink" id="footnote-225-473">473</a>. Kotku’nun vefatından sonra yerine geçen damadı Esad Coşan döneminde partiyle cemaatin arası açıldı. Partinin liderliği ve kontrolü tamamen Erbakan’a geçti: Ruşen Çakır, <span class="CharOverride-1">Ayet ve Slogan</span>, s. 223-224.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-474-backlink" id="footnote-225-474">474</a>. İhsan Dağı, “Turkey’s AKP in Power”, <span class="CharOverride-1">Journal of Democracy</span>, Vol. 19, No: 3, The Johns Hopkins University Press, Temmuz 2008, s. 26.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-475-backlink" id="footnote-225-475">475</a>. Pınar Tank, <span class="CharOverride-1">age</span>, s. 7.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-476-backlink" id="footnote-225-476">476</a>. TÜİK, “Milletvekili Genel Seçimi”, 1973 ve 1977 Genel Seçim Sonuçları, T. C. Başbakanlık Türkiye İstatistik Kurumu, (Çevrimiçi) <span class="Köprü CharOverride-7">http://tuikrapor.tuik.gov.tr/reports/rwservlet?secimdb2=&amp;report=tablo1_5077.RDF&amp;p_il=0&amp;p_s1=1&amp;p_s2=2&amp;p_s3=3&amp;p_s4=4&amp;p_s5=5&amp;p_s6=6&amp;p_s7=7&amp;p_kod=1&amp;desformat=html&amp;ENVID=secimEnv</span>, 20.06.2010. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-477-backlink" id="footnote-225-477">477</a>. İhsan Dağı, “Transformation of Islamic Political Identity in Turkey: Rethinking the West and Westernization”, <span class="CharOverride-1">Turkish Studies</span>, Vol. 6, No:1, Mart 2005, s. 25.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-478-backlink" id="footnote-225-478">478</a>. TÜİK, “Milletvekili Genel Seçimi”, 1995 Genel Seçim Sonuçları, T. C. Başbakanlık Türkiye İstatistik Kurumu, (Çevrimiçi) <span class="Köprü CharOverride-7">http://tuikrapor.tuik.gov.tr/reports/rwservlet?secimdb2=&amp;report=tablo1.RDF&amp;p_il=0&amp;p_s1=1&amp;p_s2=2&amp;p_s3=3&amp;p_s4=4&amp;p_s5=5&amp;p_s6=6&amp;p_s7=7&amp;p_s8=8&amp;p_s9=9&amp;p_kod=1&amp;desformat=html&amp;ENVID=secimEnv</span>, 20.06.2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-479-backlink" id="footnote-225-479">479</a>. Hakan Yavuz, <span class="CharOverride-1">Modernleşen Müslümanlar</span>, s. 328.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-480-backlink" id="footnote-225-480">480</a>. <span class="CharOverride-1">Age</span>, s. 330-333.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-481-backlink" id="footnote-225-481">481</a>. İhsan Dağı, <span class="CharOverride-1">age</span>, s. 27.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-482-backlink" id="footnote-225-482">482</a>. TÜİK, “Milletvekili Genel Seçimi”, 1999 Genel Seçim Sonuçları, T. C. Başbakanlık Türkiye İstatistik Kurumu, (Çevrimiçi) <span class="Köprü CharOverride-7">http://tuikrapor.tuik.gov.tr/reports/rwservlet?secimdb2=&amp;report=tablo1.RDF&amp;p_il=0&amp;p_s1=1&amp;p_s2=2&amp;p_s3=3&amp;p_s4=4&amp;p_s5=5&amp;p_s6=6&amp;p_s7=7&amp;p_s8=8&amp;p_s9=9&amp;p_kod=1&amp;desformat=html&amp;ENVID=secimEnv</span>, 20.06.2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-483-backlink" id="footnote-225-483">483</a>. İhsan Dağı, “Turkey’s AKP in Power”, s. 27.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-484-backlink" id="footnote-225-484">484</a>. Graham E. Fuller, <span class="CharOverride-1">Siyasal İslam’ın Geleceği</span>, Çev. Mustafa Acar, İstanbul, Timaş Yayınları, 2004, s. 9, 119, 319.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-485-backlink" id="footnote-225-485">485</a>. İhsan Dağı, <span class="CharOverride-1">age</span>, s. 28.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-486-backlink" id="footnote-225-486">486</a>. Ziya Öniş, <span class="CharOverride-1">The Political Economy of Turkey’s Justice and Development Party</span>, (Çevrimiçi) http://home.ku.edu.tr/~zonis/publications.htm, 20 Ağustos 2010. s. 3-4.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-487-backlink" id="footnote-225-487">487</a>. AK Parti’nin liberal politikaları benimsemesini; Kemalist ideolojiden toplumun bağımsızlaşabilmesi ve ordunun siyasete müdahalesinden korunma ile açıklayan önceki yaklaşımım buna zıt değildir. Tüm bu dinamiklerin (siyasal stratejilerle beraber partinin yöneticilerinin ve tabanının durumunun) bir araya gelmesi, siyasal İslam ile -özellikle ekonomik- liberalizmin birlikteliğine sebep olmuştur. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-488-backlink" id="footnote-225-488">488</a>. Gordon Marshall, “Kimlik”, <span class="CharOverride-1">Sosyoloji Sözlüğü</span>, Ed. Gordon Marshall, Çev. Osman Akınhay, Derya Kömürcü, Ankara, Bilim ve Sanat, 1999, s. 407.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-489-backlink" id="footnote-225-489">489</a>. Ali Çarkoğlu, Binnaz Toprak, <span class="CharOverride-1">age</span>, s. 81.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-490-backlink" id="footnote-225-490">490</a>. Geri kalanların % 6’sı kendini “İşçi”, % 18’i geldiği şehirle, % 3,6’sı “İzmirli” olarak tanımlamıştır. Şerif Mardin, <span class="CharOverride-1">Din ve İdeoloji</span>, s. 121-122.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-491-backlink" id="footnote-225-491">491</a>. TEİAS, “Türkiye Elektrik Üretim İletim İstatistikleri 2008”, (Çevrimiçi) <span class="Köprü CharOverride-7">http://www.teias.gov.tr/istatistik2008/index.htm</span>. 06.06.2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-492-backlink" id="footnote-225-492">492</a>. Steven Best, Douglas Kellner, <span class="CharOverride-1">Postmodern Teori</span>, s. 154. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-493-backlink" id="footnote-225-493">493</a>. Murat Ural, “Bir Toplumsal Röntgen: Radyo”, <span class="CharOverride-1">Haksöz Dergisi</span>, No: 73, Nisan 1997.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-494-backlink" id="footnote-225-494">494</a>. Douglas Kellner, “Kültür Endüstrileri”, s. 238.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-495-backlink" id="footnote-225-495">495</a>. Friedrich Nietzsche, <span class="CharOverride-1">The Will To Power</span>, Çev. Anthony M. Ludovici, New York, Barnes and Noble, 2006.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-496-backlink" id="footnote-225-496">496</a>. Mücahit Bilici, “İslam’ın Bronzlaşan Yüzü: Caprice Hotel Örnek Olayı”, <span class="CharOverride-1">İslam’ın Yeni Kamusal Yüzleri</span>, İstanbul, Metis Yayınları, 2000, s. 216-236.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-497-backlink" id="footnote-225-497">497</a>. Uğur Kömeçoğlu, “New Sociabilities: Islamic Cafes in Istanbul”, <span class="CharOverride-1">Islam in Public</span>, Ed. Nilüfer Göle, Ludwig Ammann, İstanbul, İstanbul Bilgi University Press, 2006, s. 163-188.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-498-backlink" id="footnote-225-498">498</a>. Şeyla Benhabib, <span class="CharOverride-1">Critique, Norm and Utopia</span>, s. 11.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-499-backlink" id="footnote-225-499">499</a>. Nilüfer Göle, <span class="CharOverride-1">Melez Desenler</span>, s. 17.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-500-backlink" id="footnote-225-500">500</a>. Nilüfer Göle, <span class="CharOverride-1">Toplumun Merkezine Yolculuk</span>, Hazırlayan: Zafer Özcan, İstanbul, Ufuk Kitapları, 2002, s. 179.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-501-backlink" id="footnote-225-501">501</a>. Festinger “bilişsel çelişki” teorisinin özünü basitleştirerek şöyle özetler: 1-Zihinsel unsurlar arasında çelişik veya uyumsuz ilişkiler olabilir. 2-Çelişkinin varlığı, bu çelişkileri azaltmaya ve çelişkileri çoğaltmaktan kaçınmaya yönelik baskıya sebep olur. 3- Bu baskının etkisi davranış değişikliğine, bilişsel değişikliğe ve yeni bilgilerle fikirlere ihtiyatlı bir şekilde açılmaya sebep olur. Festinger, teorinin özünün basit olmasına karşın, birbirinden çok farklı gözüken çeşitli durumlarla ilgili implikasyonlarının ve uygulama alanlarının hayli geniş olduğunu vurgular: Leon Festinger, <span class="CharOverride-1">A Theory of Cognitive Dissonance</span>, s. 31.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-502-backlink" id="footnote-225-502">502</a>. Nilüfer Göle, <span class="CharOverride-1">Modern Mahrem</span>, s. 16.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-503-backlink" id="footnote-225-503">503</a>. Ali Çarkoğlu, Binnaz Toprak, <span class="CharOverride-1">age</span>, s. 62.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-504-backlink" id="footnote-225-504">504</a>. Nilüfer Göle, <span class="CharOverride-1">age</span>, s. 20-21.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-505-backlink" id="footnote-225-505">505</a>. Benzer hususlarla ilgili bir çalışma olarak bakınız: Cüneyt Dinç, Veiling and (Fashion-) Magazines - ALÂ Dergisi, as a case for a new consumer image of a new devout middle class in Turkey, <span class="CharOverride-1">The Journal of International Social Research</span>, Vol. 7, No: 34, 2014, s. 650- 665.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-506-backlink" id="footnote-225-506">506</a>. Kuran’da ise kadınların kamusal hayata, siyasete, ticarete katılmalarıyla ilgili hiçbir yasaklayıcı ifade yoktur. Kendisi de bir hadis profesörü olan Mehmed Said Hatiboğlu, erkeklerin ilim hayatına hâkim olmasının -hadis kitabı yazarları ve mezhep kurucularının hepsi erkektir- kadınlarla ilgili “gerçek İslam” ile bağdaşmayan izahların dinselleşmesinin sorumlusu olduğunu söylemekte; bilimsel iktidarı ellerinde tutmuş olanların cinsiyetlerinin unutulmaması gerektiğini hatırlatmaktadır: Caner Taslaman, <span class="CharOverride-1">Mehmed Said Hatiboğlu ile Görüşme</span>, 12 Nisan 2010. Doktorasını hadis alanında yapan Hidayet Şefkatli Tuksal, Peygamber dönemindeki kadınların aktif, hicret eden, savaşa katılan, mücadele eden, siyasi süreçlerde etkin ve sorumluluk sahibi olduklarını, fakat sonradan, “uydurulan hadislere” de verilen referanslarla kadınların hayatın aktif yönünden tecrit edildiklerini söylemektedir: Caner Taslaman, <span class="CharOverride-1">Hidayet Şefkatli Tuksal ile Görüşme</span>, 12 Nisan 2010.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-507-backlink" id="footnote-225-507">507</a>. Binnaz Toprak, “Islam and Democracy in Turkey”, <span class="CharOverride-1">Turkish Studies</span>, Vol. 6, No: 2, Haziran 2005, s. 181.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-508-backlink" id="footnote-225-508">508</a>. Ali Çarkoğlu, Binnaz Toprak, <span class="CharOverride-1">age</span>, s. 61.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-509-backlink" id="footnote-225-509">509</a>. Age, s. 58-60.</p>
				</div>
			</div>
		</div>
	</body>
</html>