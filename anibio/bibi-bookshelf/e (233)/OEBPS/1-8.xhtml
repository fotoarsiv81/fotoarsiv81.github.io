<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:d407296b-0950-4a32-9457-1fac228c725b" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-5">B. Osmanlı’nın İdeolojik Aygıtları  </p>
			<p class="paragraf ParaOverride-6">Merkezin ideolojisinin ne olduğu kadar, bu ideolojisini çevreye ne kadar aşılayabildiği de Osmanlı ve Türkiye’deki İslami kesimin durumunu ve değişimini anlamada önemlidir. Merkezin topluma ideolojisini taşıyan ve böylece çevreye nüfuzunu sağlayan somut kurumları ve bunlarla ilgili değişimleri incelememiz; siyasetin topluma nüfuz gücünü anlamakta, merkezle çevre arasındaki ilişkilerin durumunu ve değişimini tespit etmekte önemlidir. Bu başlıkta bu konu irdelenmeye çalışılacaktır.  </p>
			<p class="sol" xml:lang="en-GB">1. İdeoloji, Althusser ve Devletin İdeolojik Aygıtları  </p>
			<p class="paragraf ParaOverride-6">“İdeoloji” kavramı 18. yüzyılın sonunda üretilmiştir ve siyaset felsefesinde tartışılan birçok kavram gibi bu kavramın kullanımında da konsensüs yoktur. Bu kitapta, bu kavramı, hayli geniş bir şekilde; yol haritası veren, tercihleri belirleyen inançlar, normlar, değerler bütünü anlamında, kısa şekilde ifade etmek gerekirse dünya görüşü anlamında kullanıyorum.<span class="dip"><a class="_idFootnoteLink" href="#footnote-225-52" id="footnote-225-52-backlink">52</a></span> Zamanla bu kavram dogmatiklik, aşırılık, bilimsellikten uzaklık gibi anlamlarda kullanılmıştır, hâlâ da birçok kişi böylesi olumsuz anlamlarıyla bu kavramı kullanmaktadır.<span class="dip"><a class="_idFootnoteLink" href="#footnote-225-53" id="footnote-225-53-backlink">53</a></span> Fakat bu kitapta, bu kavramı, hiçbir olumlu veya olumsuz anlam yüklemeden kullandığımı –Gramsci gibi–<span class="Dipnot-Başvurusu CharOverride-8"> </span>hatırlatırım. “Devletin ideolojik aygıtları” terimini sosyal bilimlere kazandıran Fransız filozof Louis Althusser (1918-1990) olmuştur. Althusser, klasik Marksist yaklaşımın, kapitalist üretim ilişkilerinin nasıl korunup yeniden üretildiklerini göstermekte yetersiz kaldığı kanaatine varmış ve “devletin ideolojik aygıtları” ile ilgili yaklaşımıyla buradaki eksikliği tamamlamaya çalışmıştır.<span class="dip"><a class="_idFootnoteLink" href="#footnote-225-54" id="footnote-225-54-backlink">54</a></span> Althusser’e göre devletin, baskı aygıtının yanı sıra eğitimsel, dinsel, hukuksal, sendikal, iletişimsel, kültürel gibi farklı ideolojik aygıtları vardır. Althusser, devletin, baskı aygıtını ve ideolojik aygıtlarını, iktidarıyla bir arada tuttuğunu; baskı aygıtıyla doğrudan, ideolojik aygıtlarıyla ise dolaylı olarak etkin olduğunu söyler.<span class="dip"><a class="_idFootnoteLink" href="#footnote-225-55" id="footnote-225-55-backlink">55</a></span> Althusser’den bu terimi ödünç almama karşılık, “devletin ideolojik aygıtları”nı Althusser gibi, sınıf mücadelesiyle ilgili bir analiz için kullanmadığımı baştan belirtmekte fayda görüyorum.<span class="dip"><a class="_idFootnoteLink" href="#footnote-225-56" id="footnote-225-56-backlink">56</a></span>  </p>
			<p class="paragraf ParaOverride-6">Burada bizim için önemli olan devletin polis, asker, hapishane gibi baskıcı aygıtının unsurları dışında, ideolojik aygıtlarıyla da etki ettiğine dikkat çekilmesidir. Her iktidar kendisini meşrulaştırmak ister; Althusser’in yaklaşımı, merkezin çevreye etkisinin sadece baskı aygıtıyla olmadığını, iktidarı muhafaza etmenin bir yönteminin de ideolojik aygıtların kullanımı olduğunu değerlendirmemize, analizimizde bu aygıtlara da yer vermemize olanaklar sunar. Osmanlı’da ve Türkiye Cumhuriyeti’nde, gerek statükonun korunması gerek değişimin sağlanması ile ilgili kararların uygulanmasında, devletin çevreye nasıl nüfuz ettiğini anlamamıza yardımcı olacak “devletin ideolojik aygıtları”nı analiz etmek önemlidir. Bu yüzden bu aygıtlar, dönemlere göre artan veya azalan etki dereceleriyle beraber bu kitabın her üç bölümünde de incelenecektir.  </p>
			<p class="sol" xml:lang="en-GB">2. İdeolojik Aygıtlar ve Millet Sistemi  </p>
			<p class="paragraf ParaOverride-6">Osmanlı’nın farklı dinlerin mensuplarını ayrı milletler olarak değerlendiren siyasal ve hukuksal sisteminde, Müslümanların haricindeki milletler din, eğitim ve kısmen hukuk gibi alanlarda özerk bir yapıya sahip olduklarından;<span class="dip"><a class="_idFootnoteLink" href="#footnote-225-57" id="footnote-225-57-backlink">57</a></span> bu milletler, merkez tarafından, en önemli ideolojik aygıtlar olan eğitimsel ve dinsel kurumlarla Müslüman nüfus gibi etki altına alınamamaktaydı. (Devşirme usulü gibi yollarla diğer milletlerin bir kısım fertlerine yapılan etki gibi istisnalar da hatırlanmalıdır.) Müslüman olmayan milletler, ideolojik aygıtlardan çok güç ilişkileriyle ve tanınan haklarla kontrol ediliyorlardı ve İnalcık’ın temel Osmanlı devlet politikası olarak gördüğü “hazine-iktidar-hazine”<span class="dip"><a class="_idFootnoteLink" href="#footnote-225-58" id="footnote-225-58-backlink">58</a></span> politikasına verdikleri vergilerle hizmet ediyorlardı. Balkan Savaşları’nda ve I. Dünya Savaşı’nda, bu milletlerin birçok üyesinin Osmanlı’nın karşı safına geçmesi ve Osmanlı’dan kopmaları da “devletin ideolojik aygıtları” yaklaşımıyla anlaşılmaya çalışılabilir. Buna göre Osmanlı’dan bu milletlerin kopma sebeplerinden biri, Osmanlı’nın bunlara Müslüman nüfusa olduğu oranda ideolojik aygıtları ile –II. Mahmut döneminden başlayan tüm çabalara ve kısmi başarılara rağmen– gereğince nüfuz edememesi, Osmanlı’nın en güçlü ideolojik aygıtı olan “dinsel ideolojik aygıt”ının ise farklı dinlerden olan milletler için bir önemi olmamasıdır.  </p>
			<p class="paragraf ParaOverride-6">“Osmanlılık” ideolojisinin uygulanması yoluyla Müslüman olmayan bireylere de nüfuz edilmeye çalışılmış ve bunun için Galatasaray Lisesi’nin kurulması gibi somut adımlar atılmıştır<span class="dip"><a class="_idFootnoteLink" href="#footnote-225-59" id="footnote-225-59-backlink">59</a></span> fakat bu tip girişimlerle daha çok merkezde bürokratlık gibi vazifesi olacak sınırlı sayıda bireye ulaşmak mümkün olmuştur. Güç ilişkileri ve tanınan haklar temelinde duran bir bağlılığın, Osmanlı’nın gücü azaldığında ve uluslaşma süreçleri başladığında sona ermesi normaldi. Müslümanlar dışındaki milletlere de nüfuz etmeyi amaçlayan Osmanlılık ideolojisi karşısındaki zorluklar, Galatasaray Lisesi’ne gösterilen tepkiler üzerinden okunabilir; bu okula sadece medrese mensupları değil, aynı zamanda cemaatleri üzerindeki otoritelerini kaybedecekleri endişesiyle Rum Ortodoks Patrikhanesi, Musevi Hahambaşılık ve Vatikan’daki Papalık da muhalefet etmişlerdi.<span class="dip"><a class="_idFootnoteLink" href="#footnote-225-60" id="footnote-225-60-backlink">60</a></span>  </p>
			<p class="paragraf ParaOverride-6">Osmanlı’nın diğer milletler dışında kalan Müslüman halkın hepsine ideolojik aygıtlarıyla nüfuz edebildiğini söylemek de mümkün değildir. Osmanlı’da halkın % 90’dan fazlası tarımla uğraşıyordu.<span class="dip"><a class="_idFootnoteLink" href="#footnote-225-61" id="footnote-225-61-backlink">61</a></span> Bu kesimin (çevrenin) büyük bir kısmı ya çok az eğitim alıyordu ya da hiç eğitim almıyordu. Bu yüzden en önemli ideolojik aygıtlardan biri olan eğitimle, çevreye çok fazla nüfuz edildiği söylenemez. (Osmanlı’nın ancak sonlarında, Abdülhamid döneminde –1876-1908– bu hususta kayda değer bir değişiklik olduğuna ilerleyen satırlarda değineceğim.) Osmanlı döneminde radyo, televizyon gibi iletişim araçları da olmadığından, Türkiye Cumhuriyeti’nde olduğu gibi, eğitim aygıtıyla ulaşılamayan kesimlere ulaşmak için böylesi alternatifler de mevcut değildi; Osmanlı’nın en önemli ideolojik aygıtı –ulaşılamayan önemli bir kitleye rağmen– “dinsel ideolojik aygıtı” idi.  </p>
			<p class="sol" xml:lang="en-GB">3. Osmanlı’da Dinsel İdeolojik Aygıt  </p>
			<p class="paragraf ParaOverride-6">Thomas Hobbes’a göre Leviathan’ın<span class="dip"><a class="_idFootnoteLink" href="#footnote-225-62" id="footnote-225-62-backlink">62</a></span> gereğince güçlü olması için siyasi otoriteyle dinsel otorite aynı yerde olmalıdır.<span class="dip"><a class="_idFootnoteLink" href="#footnote-225-63" id="footnote-225-63-backlink">63</a></span> Hobbes’un Leviathan için öngördüğü ideale Osmanlı, kendi tebaasının en büyük kısmını oluşturan Müslümanların, en büyük kısmını oluşturan Ehli Sünnet toplumun, kurumsal liderliği olan halifeliği elinde bulundurmakla yaklaşıyordu. Halifelik müessesesinin getirdiği güç, şeyhülislamlık, medreseler gibi kurumların varlığı ve aynı dinin aynı mezhebinin üyesi olmanın verdiği bütünleştirici duygu, hep beraber; merkezin, Ehli Sünnet inancı benimseyen geniş bir kesime nüfuzunda avantaj sağlıyordu. Merkezin –özellikle Yavuz Sultan Selim döneminden itibaren iyice belirginleşen– Ehli Sünnet kimliği; halifeliğin sadece Ehli Sünnet için geçerli bir kurum olması ve Ehli Sünnet fıkhının hukukta referans kaynağı olması gibi temel göstergelerden, padişahların ülkeyi yönetmek için hükmü devralmasını sembolize eden kılıç kuşanma töreninde en sık kullanılan kılıçlardan birisinin ikinci halife Hz. Ömer’in kılıcı olmasına kadar detaylarda kendini gösterir.<span class="dip"><a class="_idFootnoteLink" href="#footnote-225-64" id="footnote-225-64-backlink">64</a></span> Hatırlanacağı gibi Aleviler, Hz. Ömer’in, haksız olarak halife olduğunu düşünür ve bu yüzden çocuklarına ismini koymazlar. Aynı şekilde Aleviler, Hz. Osman’ı da Hz. Ali’ye karşı haksızlık eden bir kişi olarak görürler ve çocuklarına onun adını da koymazlar, ama “Osmanlı” Alevilerin içinde yaşadıkları imparatorluğun adıydı. Osmanlı merkezinin siyaseti, genelde, Ehli Sünnet dışı mezhepleri –Alevilik gibi– görmezden gelme yönünde olmuştur ve Ehli Sünnet dışı grupların, Hıristiyan mezhepler gibi örgütlenmeleri ve merkezce onaylanan idari bir hiyerarşi içinde kendi liderlerini belirlemeleri söz konusu olmamıştır.<span class="dip"><a class="_idFootnoteLink" href="#footnote-225-65" id="footnote-225-65-backlink">65</a></span> Ancak Aleviler, kendi içlerinde kurdukları hiyerarşiyle, dedelik gibi müesseselerle ve kendi gelenek göreneklerinin yaptırımlarıyla, düzenlerini muhafaza etmiş ve sistemlerini sürdürmüşlerdir.<span class="dip"><a class="_idFootnoteLink" href="#footnote-225-66" id="footnote-225-66-backlink">66</a></span>  </p>
			<p class="paragraf ParaOverride-6">Osmanlı topraklarındaki birçok Ehli Sünnet olmayan gruba, hatta Ehli Sünnet çizgisindeki bazı tarikatlara dahi, devletin, dinsel ideolojik aygıtıyla nüfuzu mümkün olmuyordu. Ehli Sünnet dışındaki Kızılbaşlık/Abdallık gibi mezheplerle/ideolojilerle Türkmenler gibi bazı topluluklar, devlete karşıt bir tutum takınabiliyorlardı. Kutb-ül Aktablık veya Mehdilik gibi inançları kullanan tarikat liderleri, bireyleri kendilerine bağlı tutarak, devletin merkezinin nüfuz alanının dışına çıkarıyorlar ve gerekirse bireyleri devlete karşı harekete geçirebiliyorlardı.<span class="dip"><a class="_idFootnoteLink" href="#footnote-225-67" id="footnote-225-67-backlink">67</a></span> 11 Eylül olayında yer alan önemli isimlerin Vehhabi mezhebine bağlılıkları anlaşıldıktan sonra Vehhabilik dünya kamuoyunda geniş ilgi uyandırmıştır. Vehhabiler de Osmanlı’ya dinsel konularda muhalefet eden, Osmanlı ile çatışmaya giren, Osmanlı merkezinin, Müslüman olmasına rağmen dinsel ideolojik aygıtla arzu edilen şekilde nüfuz edemediği topluluklara bir örnektir.<span class="dip"><a class="_idFootnoteLink" href="#footnote-225-68" id="footnote-225-68-backlink">68</a></span>  </p>
			<p class="paragraf ParaOverride-6">Alevilik, Vehhabilik gibi mezheplere ve kimi tarikatlara bağlı bireylere, Osmanlı merkezinin dinsel ideolojik aygıtıyla nüfuz edememesi; Osmanlı’daki bu ideolojik aygıtın etkisiz olduğu anlamına gelmez. Osmanlı’da dinsel ideolojik aygıtın nüfuz gücü –nüfuz edemediği diğer milletlerin ve bahsedilen grupların varlığına rağmen– Osmanlı’yı mukayese ettiğimiz 1980’ler öncesi ve sonrası Türkiye Cumhuriyeti’nden daha güçlüydü. Diyebiliriz ki Osmanlı’nın, kendinden sonraki bu dönemlerden ideolojik aygıtları daha az etkili olmasına rağmen, bir tek dinsel ideolojik aygıt noktasında daha etkili olduğu söylenebilir. Merkezin ideolojisinin önemli bir unsuru Ehli Sünnet inançtı; merkez, Cumhuriyet’ten farklı olarak dine referanslarla meşruiyetini sağlıyordu ve de bu unsur Osmanlı’nın, Cumhuriyet döneminden daha güçlü bir şekilde dinsel ideolojik aygıtla bireylere etki edebilmesine olanak tanıyordu. Çevrede Ehli Sünnet görüşü paylaşanlar, Hıristiyan veya Alevi unsurlardan (“ötekiler”den) “Müslüman” ve “Ehli Sünnet” kimlikleriyle ayrılıyorlardı. “Öteki” kendi kimliğimizi tanımlamada ve inşa etmede önemli bir referans noktasıdır; genelde, uzakta olup irtibatımız zayıf olanlardan ziyade, gerçek “öteki” yakınımızda olup onu ötekileştirerek kendimizi tanımladıklarımızdır.<span class="dip"><a class="_idFootnoteLink" href="#footnote-225-69" id="footnote-225-69-backlink">69</a></span> Çevredekilerin çoğunluğunun kimliğinin önemli bir unsuru olan Ehli Sünnet İslam’ın, merkezin resmi ideolojisi olması; İslam’ın bu mezhebine bağlı bireyler ile merkez arasında oluşan bağda önemli bir unsurdu.  </p>
			<p class="paragraf ParaOverride-6">Bunlar, ideolojik anlamda merkezin, çevredeki özellikle Ehli Sünnet tebaasına –ki çoğunluktu– nüfuz edebilen bir bağı olduğunu gösterir. Bu nüfuz etmeyi gerçekleştirmede medreseler, hem dinsel hem eğitimsel ideolojik aygıt olarak önemli fonksiyonlar icra ediyorlardı. Fakat merkezin, ideolojisini yeniden ürettiği aygıtlardan biri olan medreselerde, Tanzimat döneminde bile ciddi bir modernleştirme çabası olmadığını hatırlamak gerekir.<span class="dip"><a class="_idFootnoteLink" href="#footnote-225-70" id="footnote-225-70-backlink">70</a></span> İslami kesimin habituslarını ciddi şekilde değiştirme potansiyeli olan tek güç, yukarıdan-aşağı etki potansiyeli ile merkezdi; fakat merkezin bu yönde etkin bir politikası olmamıştır ve medreseler gibi Osmanlı için önemli bir ideolojik aygıtta önemli bir değişikliğe gidilmemesi de bunun bir örneğidir. Bu gibi sebepler yüzündendir ki kadınların kamusal alana çıkmalarının engellenmesi ve görünmez kılınmalarıyla ilgili geleneğin devamı gibi –daha önce değinilen– konumuz açısından önemli olgular, Osmanlı’nın modernleşme dönemi olarak kabul edilen dönemde de devam etmiştir.  </p>
			<p class="sol" xml:lang="en-GB">4. Osmanlı’da Eğitimsel İdeolojik Aygıt  </p>
			<p class="paragraf ParaOverride-6">Osmanlı’nın modernleşme döneminde temel hedefler; askeri ve teknolojik alanlarda modernleşerek savaşlarda yenilmemek, bürokrasiyi modernleştirerek çevreye daha etkin şekilde nüfuz edebilmekti. II. Abdülhamid kurduğu okulları ideolojik aygıt olarak da değerlendirdi ve bunlarla, merkezin çevreye nüfuz gücünü geliştirmeye ve bürokrasi, askeriye gibi merkezin gücünü sağlayan kurumlara eleman yetiştirmeye çalıştı. II. Abdülhamid’in 10 bin yarı-dinsel özellikli sıbyan mektebi açtığı, 200 ilkokul (iptidai) sayısını 4000’e, 250 ortaokul (rüştiye) sayısını 600’e, 5 lise (idadi) sayısını 104’e, muallim mekteplerinin sayısını 4’ten 32’ye çıkardığı söylenir.<span class="dip"><a class="_idFootnoteLink" href="#footnote-225-71" id="footnote-225-71-backlink">71</a></span> Mehmet Alkan’ın dikkat çektiği gibi, II. Abdülhamid’in eğitim konusunda sağladığı gelişmeleri olduğundan daha büyük göstermek için, önceki dönemdeki okul sayısının düşük gösterilmiş olması mümkündür,<span class="dip"><a class="_idFootnoteLink" href="#footnote-225-72" id="footnote-225-72-backlink">72</a></span> fakat II. Abdülhamid döneminde okul sayısında büyük bir artış olduğu tartışılmamaktadır. Birçok kimsenin Osmanlı’da sekülerleşmenin göstergesi olarak gördüğü bu okulların ders programları incelenirse, aslında bu okulların eğitimsel ideolojik aygıt olmanın yanı sıra medreseler gibi dinsel ideolojik aygıt vazifesini de yerine getirdiği anlaşılır. Benjamin Fortna, bu okulların kurucularının, gençliğin; dinlerinden, düşünce yapılarından, giyimleri gibi yaşam tarzlarından, yabancı etkilerle uzaklaştırılacakları endişesini taşıdıklarını ve buna göre okulların eğitim programını şekillendirdiklerini ifade eder.<span class="dip"><a class="_idFootnoteLink" href="#footnote-225-73" id="footnote-225-73-backlink">73</a></span> Fortna, bu okulların İslam ahlakını aşılamaya çalıştıklarını, Hz. Peygamber’in ve yakınlarının ve Ehli Sünnet din bilginlerinin hayat hikâyelerini, İslam hukukunu (fıkıh), Arapçayı, Kuran tefsiri ve hadis bilgisini öğretmeye çalıştıklarını söyler; bu okulları seküler okullar olarak değerlendirenlerin, bu okullardaki ders programlarını incelemediklerini belirtir.<span class="dip"><a class="_idFootnoteLink" href="#footnote-225-74" id="footnote-225-74-backlink">74</a></span> Tanzimat döneminde okulların ders programlarında azaltılan dini içerik, II. Abdülhamid döneminde önemli ölçüde artırılmıştır.<span class="dip"><a class="_idFootnoteLink" href="#footnote-225-75" id="footnote-225-75-backlink">75</a></span>  </p>
			<p class="paragraf ParaOverride-6">Bu okullar bir yönüyle dinsel bir eğitim programına sahipken, diğer yandan Batılı birçok öğeyi de barındırmaktaydılar.<span class="dip"><a class="_idFootnoteLink" href="#footnote-225-76" id="footnote-225-76-backlink">76</a></span> Cumhuriyet döneminde görülecek ciddi boyuttaki habitus değişimlerine bu dönemde rastlanmaz, fakat Batılı ve İslami olanın bir arada, öncesine nazaran genişçe bir kesime ulaştırıldığı bir zemin olan Abdülhamid okulları –Tanzimat döneminde bu döneme kıyasla okul sayısı hayli azdı– ilerleyen sayfalarda üzerinde duracağım “karışım kimlikler”in ortaya çıkmasında önemli bir basamaktır. Osmanlı’da olduğundan daha şiddetli yukarıdan-aşağı değişim gerçekleştirecek olan ve bunun için daha fazla ideolojik aygıta sahip olan Cumhuriyet’in merkezinin yöneticilerinin de Abdülhamid’in bu okullarında yetişmiş olmaları, bu okulların önemini artırmaktadır.  </p>
			<p class="paragraf ParaOverride-6">Althusser, devletlerin ideolojik aygıtlarına baskı aygıtına olduğu kadar hâkim olamayacaklarını; devletlerin ideolojik aygıtlarının alternatif ideolojilerin “mevzi kazanma” alanları da olabileceğini söylemiştir.<span class="dip"><a class="_idFootnoteLink" href="#footnote-225-77" id="footnote-225-77-backlink">77</a></span> Osmanlı’nın modernleşme döneminde merkez, modernleştirdiği eğitim kurumlarını devletin dinsel aygıtı olarak da kullanmaya çalışmıştır; diğer yandan, modernleşme sürecindeki eğitim faaliyetleriyle materyalizm ve Sosyal Darwinizm gibi devletin ideolojisine zıt felsefeler de Osmanlı’ya taşınmıştır.<span class="dip"><a class="_idFootnoteLink" href="#footnote-225-78" id="footnote-225-78-backlink">78</a></span> Osmanlı’da “devletin bekası” için silah teknolojilerinde veya tıp gibi alanlarda Batılı bilgiye sahip olmak, tıp fakültesi gibi okullara hoca yetiştirmek gerektiği fikri hâkim olunca başta Fransa olmak üzere Avrupa ülkelerine öğrenciler gönderildi.<span class="dip"><a class="_idFootnoteLink" href="#footnote-225-79" id="footnote-225-79-backlink">79</a></span> Modernleşmeyle ilgili Osmanlı merkezinin baştaki ideali, hiç şüphesiz Batılı olanı, kendi menfaatsel ve ahlaki süzgeçlerinden geçirerek kullanmak yönündeydi. Fakat bahsedilen süreçlerin sonunda Avrupa’dan Osmanlı’ya, merkezin ideolojisine aykırı fikirler de taşındı. Özellikle Tıbbiye’de, bu okulun ders programlarının farklılığı, buraya Fransa’dan getirilen pozitivist-materyalist kitaplar ve buradaki eğitimcilerin etkisiyle, Osmanlı’daki değerler sistemiyle çatışan bir aydın tipi ortaya çıktı.<span class="dip"><a class="_idFootnoteLink" href="#footnote-225-80" id="footnote-225-80-backlink">80</a></span> Tıbbiye’yi gezen yabancılar bile buradaki materyalist yazarların –Baron d’Holbach, Diderot ve Cabanis gibi ünlü Fransız materyalistlerin– kitaplarının çokluğu ve bu kitaplardaki fikirlerin yaygınlaşması karşısında hayretler içinde kaldılar.<span class="dip"><a class="_idFootnoteLink" href="#footnote-225-81" id="footnote-225-81-backlink">81</a></span> İttihat ve Terakki Cemiyeti’nin ilk olarak İttihad-ı Osmani adıyla Askeri Tıbbiye’de kurulduğunu hatırlarsak, Tıbbiye’deki bu gelişmelerin önemi daha da iyi anlaşılır.<span class="dip"><a class="_idFootnoteLink" href="#footnote-225-82" id="footnote-225-82-backlink">82</a></span> Bu tip olgular, sosyolojide sıkça dikkat çekilen, eylemlerin amaçlanmamış sonuçları olabileceğiyle ilgili vurguyu hatırlatmaktadır. Osmanlı’nın son dönemlerinde yukarıdan-aşağı değiştirme gücüyle eğitimde önemli modernleştirme faaliyetlerinde bulunulmuştur, fakat başta Askeri Tıbbiye olmak üzere bazı yeni eğitim kurumları, devletin ideolojik aygıtı olmak bir yana “devlete karşı ideolojik aygıt” vazifesini görmeye başlamışlar, Osmanlı sisteminin hep engellemeye çalıştığı muhalefetin ideolojik merkezi rolünü üstlenmişlerdir.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-52-backlink" id="footnote-225-52">52</a>. H. Birsen Örs, “İdeoloji: Karmaşık Dünyayı Anlaşılır Kılmak”, <span class="CharOverride-1">19. Yüzyıldan 20. Yüzyıla Modern Siyasal İdeolojiler</span>, 2.bs., Der: H. Birsen Örs, İstanbul, İstanbul Bilgi Üniversitesi Yayınları, 2008, s. 6, 9-10.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-53-backlink" id="footnote-225-53">53</a>. <span class="CharOverride-1">Age,</span> s.14-15, 22-23. Gramsci’nin bu kavramı kullanımı için bakınız: Antonio Gramsci, <span class="CharOverride-1">Selections from the Prison Notebooks</span>, Çev. Quintin Hoare, New York, International Publishers, 1971.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-54-backlink" id="footnote-225-54">54</a>. Louis Althusser, <span class="CharOverride-1">İdeoloji ve Devletin İdeolojik Aygıları</span>, s. 113-118, 173-182.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-55-backlink" id="footnote-225-55">55</a>. <span class="CharOverride-1">Age,</span> s. 54-58.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-56-backlink" id="footnote-225-56">56</a>. Althusser “devletin ideolojik aygıtları”nı sınıf mücadelesinin hem sahnesi hem de nesnesi olarak görüyordu. Analizinin temelinde de Marxist yaklaşımın odak noktası olan sınıf mücadelesi vardı. Ayrıca Althusser, Marxist yaklaşımın eylemi yücelten söyleminin etkisindeydi ve burjuva egemenliğinden kurtulmak için “burjuva devletin ideolojik aygıtlarını parçalamak için uzun süreli bir mücadele vermeyi” öğütlüyordu.<span class="Dipnot-Başvurusu CharOverride-10"> </span>Oysa burada, Althusser’den ödünç aldığım bu terminoloji, eylem reçeteleri yazmak için değil, sadece belli dönemlerdeki sosyolojik ve siyasi yapıları, bunların muhafaza ve değişimlerini daha iyi analiz edebilmek için kullanılmaktadır: <span class="CharOverride-1">Age,</span> s. 19, 83.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-57-backlink" id="footnote-225-57">57</a>. İlber Ortaylı, <span class="CharOverride-1">İmparatorluğun En Uzun Yüzyılı</span>, s. 177.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-58-backlink" id="footnote-225-58">58</a>. Halil İnalcık, “Tarihsel Bağlamda Sivil Toplum ve Tarikatlar”, s. 75.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-59-backlink" id="footnote-225-59">59</a>. Niyazi Berkes, <span class="CharOverride-1">Türkiye’de Çağdaşlaşma</span>, s. 242-243.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-60-backlink" id="footnote-225-60">60</a>. Mehmet Ö. Alkan, “İmparatorluk’tan Cumhuriyet’e Modernleşme ve Ulusçuluk Sürecinde Eğitim”, <span class="CharOverride-1">Osmanlı Geçmişi ve Bugünün Türkiyesi</span>, Ed. Kemal H. Karpat, İstanbul, İstanbul Bilgi Üniversitesi Yayınları, 2004, s. 97.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-61-backlink" id="footnote-225-61">61</a>. Halil İnalcık, <span class="CharOverride-1">age.</span>, <span class="CharOverride-1">s.</span> 77.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-62-backlink" id="footnote-225-62">62</a>. Leviathan, Eski Ahit’te bahsedilen bir deniz canavarıdır. Hobbes, devleti bu canavara benzetir ve devletin bireyler karşısında güçlü olması gerektiğini ifade etmek için bu metaforu kullanır.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-63-backlink" id="footnote-225-63">63</a>. Thomas Hobbes, <span class="CharOverride-1">Leviathan</span>, 3.bs., Çev. Semih Lim, İstanbul, Yapı Kredi Yayınları, 2001, s. 263-304.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-64-backlink" id="footnote-225-64">64</a>. Bu törende en çok kullanılan kılıçlardan birinin Hz. Ömer’in kılıcı olduğuyla ilgili olarak bakınız: Hakan T. Karateke, <span class="CharOverride-1">Padişahım Çok Yaşa: Osmanlı Devletinin Son Yüzyılında Merasimler</span>, İstanbul, Kitap Yayınevi, 2004, s. 52-56.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-65-backlink" id="footnote-225-65">65</a>. İlber Ortaylı, <span class="CharOverride-1">Batılılaşma Yolunda</span>, 4. bs., İstanbul, Merkez Kitapçılık, 2007, s.162-163.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-66-backlink" id="footnote-225-66">66</a>. Bu hususun vurgulanması gerektiğine Prof. Dr. İzzettin Doğan dikkatimi çekti.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-67-backlink" id="footnote-225-67">67</a>. Halil İnalcık, <span class="CharOverride-1">age.</span>, s. 82-84.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-68-backlink" id="footnote-225-68">68</a>. Kemal H. Karpat, <span class="CharOverride-1">İslam’ın Siyasallaşması</span>, Çev. Şiar Yalçın, İstanbul, İstanbul Bilgi Üniversitesi Yayınları, (2004), s. 39-45.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-69-backlink" id="footnote-225-69">69</a>. Şeyla Benhabib, <span class="CharOverride-1">Critique, Norm and Utopia</span>, New York, Columbia University Presss, 1986, s. 11.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-70-backlink" id="footnote-225-70">70</a>. Niyazi Berkes, <span class="CharOverride-1">age.</span>, s. 231.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-71-backlink" id="footnote-225-71">71</a>. Hakan Yavuz, <span class="CharOverride-1">Modernleşen Müslümanlar</span>, Çev. Ahmet Yıldız, İstanbul, Kitap Yayınevi, 2005, s. 68.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-72-backlink" id="footnote-225-72">72</a>. Mehmet Ö. Alkan, “İmparatorluk’tan Cumhuriyet’e Modernleşme ve Ulusçuluk Sürecinde Eğitim”, s. 110.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-73-backlink" id="footnote-225-73">73</a>. Benjamin C. Fortna, “Morality in Late Ottoman ‘Secular’ Schools”,<span class="CharOverride-1"> International Journal of Middle East Studies</span>, Cambridge University Press, Vol. 32, No: 3, Ağustos, 2000, s. 374.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-74-backlink" id="footnote-225-74">74</a>. <span class="CharOverride-1">Age, </span>s. 375-378, 382-387. Fortna’nın belirttiği bu “dini ilimlerin” Ehli Sünnet anlayışıyla özdeş olduğuna dikkat etmek önemlidir. Bu yüzden Fortna’nın “ulema” ifadesini “Ehli Sünnet din bilginleri” diye çevirdim. Çünkü farklı mezhepler farklı kişileri dinde otorite olarak görürler; Osmanlı için “ulema” Ehli Sünnet din bilginleridir. “İslami bir eğitim” tanımlaması “Hangi İslam” sorusunu da beraberinde getirmelidir. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-75-backlink" id="footnote-225-75">75</a>. Mehmet Ö. Alkan, <span class="CharOverride-1">age.</span>, s. 80-81, 107, 121, 126, 161.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-76-backlink" id="footnote-225-76">76</a>. Benjamin C. Fortna, <span class="CharOverride-1">age.</span>,<span class="CharOverride-1"> </span>s. 388-389.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-77-backlink" id="footnote-225-77">77</a>. Louis Althusser, <span class="CharOverride-1">age.</span>, s. 172.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-78-backlink" id="footnote-225-78">78</a>. M. Şükrü Hanioğlu, <span class="CharOverride-1">The Young Turks in Opposition</span>, New York, Oxford University Press, 1995, s. 208-216.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-79-backlink" id="footnote-225-79">79</a>. Atila Doğan, <span class="CharOverride-1">Osmanlı Aydınları ve Sosyal Darwinizm</span>, İstanbul, İstanbul Bilgi Üniversitesi Yayınları, 2006, s. 149.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-80-backlink" id="footnote-225-80">80</a>. M. Şükrü Hanioğlu, <span class="CharOverride-1">Bir Siyasal Düşünür</span> <span class="CharOverride-1">Olarak Doktor Abdullah Cevdet ve Dönemi</span>, İstanbul, Üçdal Neşriyat, 1981, s. 8.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-81-backlink" id="footnote-225-81">81</a>. Niyazi Berkes, <span class="CharOverride-1">age.</span>, s. 232-233.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-82-backlink" id="footnote-225-82">82</a>. Şerif Mardin, “19. Yüzyılda Düşünce Akımları ve Osmanlı Devleti”, <span class="CharOverride-1">Türk Modernleşmesi,</span> 14. bs., Der: Mümtaz’er Türköne ve Tuncay Önder, İstanbul, İletişim Yayınları, 2004, s. 98.</p>
				</div>
			</div>
		</div>
	</body>
</html>