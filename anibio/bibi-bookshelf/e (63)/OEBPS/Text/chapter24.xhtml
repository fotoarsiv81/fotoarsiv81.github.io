<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Poetika</title>
  <link href="../Styles/main.css" rel="stylesheet" type="text/css" />
</head>

<body class="epub-type_chapter" id="chapter24">
  <div class="html5_section">
    <h1>XXIV</h1>

    <p>Öte yandan destan da tragedyayla aynı türlere ayrılabilir; o da yalın ya da karmaşık olabilir; karakterlerin ya da heyecan verici bir olayın çevresinde dönebilir.<a class="si-noteref epub-type_noteref" href="#f124" id="ref_f124">124</a> Şarkı ve sahneleme dışında onu oluşturan öğeler de aynıdır; çünkü onun da hem olayların akışını değiştiren anlara, tanınmalara ve heyecan verici olaylara hem de düşünce ve anlatımda ustalığa gereksinimi vardır. Homeros bütün bunları ilk kez ve kusursuz bir biçimde kullanan ozan olmuştur. Her iki şiirinin de kendine özgü bir düzeni vardır. <em>İlyada,</em> heyecan verici bir olay çevresinde kurulmuştur ve yalındır; buna karşılık <em>Odysseia</em> karmaşıktır (baştan sona tanınmadır çünkü) ve karakterler çevresinde döner. Dahası, anlatım ve düşüncede de tüm ötekilerden üstündür.</p>

    <p>Destan, kurgusunun uzunluğu ve kullandığı ölçüyle tragedyadan ayrılır. Uzunluk için uygun sınırlamayı daha önce tanımlamıştık: Yapıtın başı sonu, bir bakışta kavranabilmelidir. Eski şiirlerden biraz daha kısa, dize sayısı açısından da bir seferde sunulan tragedyaların toplamına yaklaşan bir uzunlukta yazılmış bir destan bu tanıma uyacaktır.<a class="si-noteref epub-type_noteref" href="#f125" id="ref_f125">125</a> Destanın önemli bir özelliği ona zaman içindeki yayılışını genişletme olanağını sağlar: Tragedyada bir olayın aynı anda olup biten birkaç bölümünü göstermek olanaksızdır ve yalnızca oyuncuların sahnede oynadığı bölüm gösterilebilir; buna karşılık destanda –bir anlatı söz konusu olduğu için– eşzamanlı birkaç bölümü art arda kurgulamak olasıdır ve bunlar iyi düzenlenirlerse şiire oylum kazandırırlar. Demek ki yüceliğe ulaşmak ve işin içine birbirine benzemeyen yan öyküler katarak dinleyiciye bir çeşitlilik sunma açısından iyi bir olanağa sahiptir destan; tragedyaların başarısızlığına neden olan şey de çoğu kez, insanı çabuk doyuran, birbirine benzer şeylerdir.</p>

    <p>Ölçüye gelince, deneyler göstermiştir ki en uygun dize <em>heroikon</em>’dur.<a class="si-noteref epub-type_noteref" href="#f126" id="ref_f126">126</a> Anlatı aracılığıyla taklitte başka bir ya da birkaç ölçü kullanmaya kalkışmak dinleyeni rahatsız eder; çünkü <em>heroikon</em> hepsinin en ağır ve en görkemlisidir (bu nedenle yaban adları ve eğretilemeleri kolay kabul eder ve anlatı yoluyla taklit bu açıdan ötekilerden üstündür). Oysa <em>iambos</em>’lu ölçü ve <em>tetrametros</em> kıpır kıpırdır; birincisi eyleme, ikincisi de dansa uygun düşer. Khairemon’un yaptığı gibi bu ölçüleri birbirine karıştırmak, daha da saçma olur. İşte bu yüzden kimse uzun anlatılarda <em>heroikon</em> dışında bir dize kullanmamıştır; önce de söylediğimiz gibi işin doğası bize uygun ölçüyü seçmeyi öğretir.</p>

    <p>Homeros’u övgülere değer kılan sayısız erdemlerden biri de, tüm ozanlar arasında anlatıya kişisel katkılarının ne olması gerektiğini yalnızca onun bilmesidir. Ozan, kendi adına olabildiğince az konuşmalıdır; tersini yaptığında taklit etmez olur artık. Öteki ozanlar baştan sona sahnede kalır; az ve ender taklit ederler. Oysa Homeros, üç beş sözcükten oluşan bir girişten sonra hemen bir erkek, bir kadın ya da başka bir karakter çıkarır sahneye; kişilerinden hiçbiri karakter yoksunu değildir, hepsinin bir karakter özelliği vardır.</p>

    <p>Tragedyalarda “şaşırtıcı”yı yaratmak gerekir; oysa destan, eylem içindeki kişileri görmediğimiz için, akla aykırı şeyleri çok daha kolay kabul eder – ki bu da şaşırtmanın en iyi yoludur. Örneğin Hektor’un kovalanması sahne üstünde gülünç kaçabilir. Bir yanda kovalamayı bırakmış, ayakta duran adamlar, öbür yanda bir baş işaretiyle onları durduran biri. Ama destanda bunun farkına bile varılmaz. Şaşırtmaca hoşumuza gider; bir şeyler anlatan herkesin, hoşa gitmek için öyküsüne şaşırtmacalar katması bunun kanıtıdır.</p>

    <p>Bütün bunların ötesinde Homeros, nasıl yalan söylenmesi gerektiğini de öğretmiştir ötekilere; yanlış akıl yürütmelerin nasıl kullanılacağını göstermiştir. Bir şey başka bir şeye yol açtığında ya da bir olay başka bir olayla sonuçlandığında, insanlar ikincinin varoluşuna dayanarak birinci şey ya da olayın da var olduğunu düşünürler. Oysa yanlıştır bu. Bu yüzden, birinci öğe gerçek değilse ama zorunlu olarak bir başka şey ya da olayın onu izlemesini gerektiriyorsa, kesinlikle eklemek gerekir bu sonuncuyu; çünkü aklımız ikincinin gerçek olduğunu bildiğinde, yanlış bir akıl yürütmeyle birincinin de gerçek olduğuna karar verir. Bunun bir örneğini <em>Ayak Yıkama</em> bölümünde buluruz.<a class="si-noteref epub-type_noteref" href="#f127" id="ref_f127">127</a></p>

    <p>Olanaksız ama gerçeğe benzeyeni, olası ama inandırıcı olmayana yeğlemek gerekir ve konular akıldışı parçalar oluşmamalı, içlerinde akla aykırı şeyler bulunmaması için olabildiğince çaba harcanmalıdır. Ya da akla aykırı öğeler –Oidipus’un, Laios’un nasıl öldüğünü bilmemesi gibi– olayın yapısı dışında bırakılmalı ve oyunda yer almamalıdır – <em>Elektra</em>’da Pythia Oyunları’ndan gelen haber ya da <em>Mysialılar</em>’da Tegea’dan Mysia’ya tek söz etmeden giden adam gibi.<a class="si-noteref epub-type_noteref" href="#f128" id="ref_f128">128</a> Bunlar olmazsa öykünün ortadan kalkacağını ileri sürmek de gülünçtür. Her şeyden önce bu tür öyküler kurmaktan sakınmalıdır insan. Ama ozan hem bunlara başvurur hem de inandırıcı kılmayı başarırsa akıldışı şeyler bile kabul edilebilir; örneğin <em>Odysseia</em>’nın akla aykırı bölümleri –Odysseus’un karaya çıkarılması gibi–<a class="si-noteref epub-type_noteref" href="#f129" id="ref_f129">129</a> kötü bir ozan tarafından kaleme alınsalardı, göze batar, katlanılmaz olurlardı; ama burada ozan, anlatımı başka özelliklerle bezeyerek saçmalığı gizlemeyi bilmiştir.</p>

    <p>Sözel dışavurumda öncelikle herhangi bir eyleme yer vermeyen ve karakter ya da düşünce içermeyen bölümleri iyi işlemek gerekir; tersi durumda çok parlak bir anlatım, karakterleri de düşünceyi de gölgeleyebilir.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f124">
      <a class="si-backref" href="#ref_f124">124</a><span class="si-footnote-text">. Sayılan türler, XVIII. Bölüm’de sayılan tragedya türlerinin üçüyle örtüşüyor.</span>
    </div>

    <div class="si-footnote html5_aside epub-type_footnote" id="f125">
      <a class="si-backref" href="#ref_f125">125</a><span class="si-footnote-text">. “Eski şiirler”le <em>İlyada</em> (yaklaşık 15.000 dize) ve <em>Odysseia</em> (yaklaşık 12.000 dize) kastediliyor. <em>Kypria</em>’nın bunlara göre yarı uzunlukta olduğu sanılıyor. Aristoteles döneminde tragedya yarışmalarında “bir seferde” ve art arda üç tragedya sunulduğunu biliyoruz. Buna göre Euripides’in tragedyalarının yaklaşık 1300-1400 dize olduğu düşünülürse, bunu üçle çarptığımızda 4000-4500 dizelik bir destan uzunluğu buluyoruz. Rodoslu Apollonius’un III. yüzyılda yazdığı <em>Argonautika</em>, yaklaşık bu uzunluktadır.</span>
    </div>

    <div class="si-footnote html5_aside epub-type_footnote" id="f126">
      <a class="si-backref" href="#ref_f126">126</a><span class="si-footnote-text">. <em>Heroikon metron</em>; destanlara özgü dize ölçüsü: <em>heksametros</em>.</span>
    </div>

    <div class="si-footnote html5_aside epub-type_footnote" id="f127">
      <a class="si-backref" href="#ref_f127">127</a><span class="si-footnote-text">. Dadısı Eurykleia’nın Odysseus’un ayağını yıkadığı bölüm; <em>Odysseia</em>’nın XIX. bölümü. Buradaki yanlış çıkarsama, şu olsa gerek: Odysseus, Giritli bir dilenci kılığında gelip Penelopeia’ya, bir zamanlar kocasını evinde konuk ettiğini söyler; kanıt olarak da giysilerini, özellikle de üstündeki altın bir tokayı betimler, giysilerin ve kendi armağanı tokanın doğru tanımı, Penelopeia’yı, karşısındaki adamın kocasını konuk etmiş bir Giritli olduğuna inandırır.</span>
    </div>

    <div class="si-footnote html5_aside epub-type_footnote" id="f128">
      <a class="si-backref" href="#ref_f128">128</a><span class="si-footnote-text">. <em>Elektra</em>’daki haber Orestes’in yarışlarda öldüğüdür. Oysa Pythia Oyunları, Orestes’in yaşadığı çağdan çok sonra, MÖ VI. yüzyılda düzenlenmeye başlanmıştır ve burada bir tarihe uymazlık söz konusudur. <em>Mysialılar</em>’daysa (hem Aiskhylos’un, hem Sophokles’in bu adı taşıyan ve günümüze ulaşmamış birer tragedyası var) oyunun kahramanı Telephos’un Peloponessos’tan Mysia’ya (bugünkü Bergama yakınlarında bir yere) kara ve denizleri aşıp tek söz etmeden gidebilmesi olacak iş değildir. IV. yüzyılda kimi komedya yazarları, oyunlarında bu uzun suskunluğu alaya alacaklardır.</span>
    </div>

    <div class="si-footnote html5_aside epub-type_footnote" id="f129">
      <a class="si-backref" href="#ref_f129">129</a><span class="si-footnote-text">. Phaiaklı gemiciler Odysseus’u uyurken İthaka’nın bir kumsalına bırakırlar. On yıllık bir ayrılıktan sonra adasına götürülmeyi istemiş birinin böyle uyuyakalması tuhaftır.</span>
    </div>
  </div>
</body>
</html>
