<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_30" id="calibre_pb_12"><span xml:lang="tr">Yüzümü yıkadım, masanın başına geçmeden önce kediyi kışkışladım. Gözüme masanın üzerinde duran, kül tablası olarak kullandığımız teneke kutu çarptı; içinde bir sürü sigara izmariti vardı.</span></p>

  <p class="block_16"><span xml:lang="tr">“Kim geldi?” diye sordum. *</span></p>

  <p class="block_16"><span xml:lang="tr">Bakışlarımı izleyerek teneke kutuya baktı, bir an duraksadı, sonra yanıtladı: “Sekreter Kao.” “Neden gelmiş?”</span></p>

  <p class="block_16"><span xml:lang="tr">“Ne tuhaflık var bunda? Bize değer veriyor, bizi ziyaret etmek istemiş.”</span></p>

  <p class="block_16"><span xml:lang="tr">“Sekreterin bize bu kadar değer vermesi zaten yeterince tuhaf.” Yemeğe başladım.</span></p>

  <p class="block_16"><span xml:lang="tr">Dişlerinin arasındaki ayçekirdeğini kırdı, yan yan bana baktı. Kısa bir sessizlikten sonra, “Sen gerçekten tuhaf birisin,” dedi. “Kendini güvende hissetmen için insanların seni ille de küçümsemesi mi gerek? Birinin kibarlık edip bizi ziyarete gelmesi bile seni rahatsız ediyor. Bizim başkalarından ne farkımız var? Neden öteki insanlar gibi yaşamayalım?”</span></p>

  <p class="block_16"><span xml:lang="tr">Haklıydı. Söyleyebileceğim hiçbir şey yoktu, yemeğimi sessizce bitirdim.</span></p>

  <p class="block_16"><span xml:lang="tr">Karnım doyunca kâseyi, çubukları ekmek tahtasının üzerine koydum ve birden müthiş bir yorgunluk hissettim. Her zamanki gibi şöyle demesini beklemiştim: “Sen bırak, ben yıkarım.” Oysa bu gece beni durdurmak için kılını bile kıpırdatmadı.</span></p>

  <p class="block_16"><span xml:lang="tr">Hâlâ masanın başındaydı, son çekirdeğini yiyordu. Bir kedi gibi gerindi, sonra gazeteyi topladı. İzmaritle dolu kutuyu gazetenin arasına boşalttı, sonra düzgünce katlanmış olan gazeteyi çöp kutusuna attı. Küçük bir fırça alıp masayı süpürdü; en keyifsiz anlarında bile titizliği asla boşlamazdı.</span></p>

  <p class="block_16"><span xml:lang="tr">“O giysileri dıştaki odada bırak, yatak odamıza sokma. Çamurlarda yuvarlanmış gibi bir halin var.” Bu emirden sonra odaların arasındaki perdeyi kaldırdı, yüzüme hiç bakmadan içeri girdi. Bana denileni yaptım, gerçekten de çamura bulanmış olan giysilerimi çıkardım, çamaşır lavabosunun içine attım. Kısa bir duraklamanın ardından üzerine soğuk su döküp giysileri yıkadım.</span></p>

  <p class="block_16"><span xml:lang="tr">İçteki odaya girdim; hâlâ uyumamıştı. Ardına kadar açık gözlerini tavana yapıştırılmış gazetelere dikmişti, gazetedeki bir makaleyi okur gibiydi.</span></p>

  <p class="block_16"><span xml:lang="tr">“Hâlâ uyumadın mı?” diye sordum.</span></p>

  <p class="block_16"><span xml:lang="tr">Hiçbir şey demeden sırtını döndü, yüzünü duvara çevirdi. Aksi yöne bakarak örtüyü kaldırdım. Yine eski yatak örtümü kullanmaya başlamıştım, o da kendininkini kullanıyordu: Düğün armağanı olarak bize verilen traktör desenli, yeni örtü bir sınırdaki işaret levhası gibi ikimizin arasındaydı. Örtünün parlak kırmızı rengi bir tehlike uyarısıydı.</span></p>

  <p class="block_16"><span xml:lang="tr">Yatağa uzandım, elime bir kitap aldım ve tek sözcüğünü bile anlamaksızın birkaç sayfa okudum. Eskiden yaptığı gibi ışığı söndürüp uyumamı istememişti benden. Soluk alışını bile duyamıyordum. Odayı, yırtmamın beklendiği bir sessizlik örtmüş gibiydi.</span></p>

  <p class="block_16"><span xml:lang="tr">Kararlı bir sesle, “Şiyanciyu,” dedim, kitabı elimden bıraktım. “Uygun görürsen, boşanmak için başvurabilirim.”</span></p>

  <p class="block_16"><span xml:lang="tr">“Delisin sen!” Hızla konuşmuştu; sesi uykulu değildi. Söze başlamamı beklediği anlaşılıyordu. “İki kere boşandım zaten. Daha yeni evlendim, bir daha mı boşanacağım? Millet bunu duyarsa gülmekten altına eder. Unut gitsin. Ben şanssız bir insanım. Bu yaşamda asla mutlu olamayacağımı anladım artık.”</span></p>

  <p class="block_16"><span xml:lang="tr">“Nasıl söylersin bunu! Henüz çok gençsin..” İçimi bir acıma dalgası yalayıp geçti. “Senin başvurman gerekmez, sorumluluğu ben üstlenebilirim.”</span></p>

  <p class="block_16"><span xml:lang="tr">“Sen mi? Sen, ha?” Sesi duvara çarpıp bana geldi. “Hangi gerekçeyle başvuracaksın peki? Neden olarak hangi kusurumu öne süreceksin?”</span></p>

  <p class="block_16"><span xml:lang="tr">“Beni yanlış anlama. Senin bir suçun yok, hata bende. Evlilik yasasında şöyle bir madde vardır: ‘Yaşamını karı koca olarak sürdüremeyen bir erkekle bir kadının evlenmesine izin verilmez.’ Ama ben bunu ancak evlendikten sonra fark ettim...”</span></p>

  <p class="block_16"><span xml:lang="tr">“Hey tanrım, neden olarak bunu gösterirsen millet daha da çok güler. Benim, Huan Şiyanciyu’nun her şeyi ilk günden tasarladığımı söyleyecekler... “</span></p>

  <p class="block_16"><span xml:lang="tr">“Ne demek istiyorsun? Bana kalırsa son derece açık ve geçerli bir neden.”</span></p>

  <p class="block_16"><span xml:lang="tr">“Allah kahretsin! Yatak odası konuları da mı açık ve geçerli nedenler? Böyle bir şeyi ancak senin gibi bir kitap kurdu akıl edebilirdi zaten.”</span></p>

  <p class="block_16"><span xml:lang="tr">Artık çok iyi tanımaya başladığım o soğuk kahkahalarından birini patlattı. “Hayır, ben kararımı verdim bile. Evliliğimiz aynı evi paylaşan iki kişinin ortaklığı. Burası bir yuva değil, bekârlar için bir yatakhane! Eskisi gibi sürdüreceğiz; sanki ben hala Yaşlı Bayan Ma ile, sense Cu Ruiçen ile yaşıyormuşsun gibi. Odaların birini sen al, ötekini ben. İşe gelince; her şeyi bölüşür, birbirimize yardım ederiz. Sen suyu, kömürü taşımak, odun kesmek gibi ağır işleri üstlenirsin. Yemek pişirmek, çamaşır, bulaşık ve temizlik bana ait. Başka ne yapabiliriz ki? Evet, en iyi çözüm bu...”</span></p>

  <p class="block_16"><span xml:lang="tr">Birden kendini kaybetti, acınası bir sesle hıçkırmaya başladı. “Ah, nasıl da umut doluydum... Hep iyi bir adamla evlenmeyi düşlüyordum. Her şeyi yapmaya hazırdım, onu beklemeye bile... Yaşamımın ikinci yarısını onunla huzur içinde geçirmek istedim.. siyasetle uğraşmadan, yukardakilerin ne yaptığına hiç aldırmadan. İnsanların yaşamasına hala izin veriliyor, öyle değil mi? Halkı olmazsa, nasıl bir ülke olur burası? Kapımızı kapatır, sıradan bir yaşam sürerdik; belaya bulaşmaz, onlara bizi bir kez daha yakalama fırsatı vermezdik... Ah, ne umdum ne buldum! Ne biçim erkeksin sen! Yaşlı Bayan Ma senin en azından dürüst ve kibar biri olduğunu söylemişti. Oysa erkekliğin yok!.. Gerçek bir erkek olsaydın, beni her gün dövmene bile katlanırdım!”</span></p>

  <p class="block_16"><span xml:lang="tr">Öylece yatıyordum; içimi yoğun, sancılı bir acının kapladığını hissettim; ışığın açık olmasına karşın, gözlerimin gerisinde yanıp sönen kıvılcımların dışında her yan koyu karanlıktı. Gözyaşlarımı engelleyemiyor, hiçbir şey düşünemiyordum. “Tanrım, Tanrım!” diye seslendiğimi duydum. Ne cennete ne de cehenneme inanırdım,.. ama şu anda birisine seslenmek zorundaydım. “Üzerime çıkıp tepinmek zorunda mısın? Beni yere fırlattın zaten; şu son tekmeye ne gerek var?”</span></p>

  <p class="block_16"><span xml:lang="tr">Sustuğumu görünce doğruldu, ıslak, kırmızı gözleriyle bana baktı. Gözlerimdeki ‘ yaşları görmüş olmalıydı, ama hiçbir şey demedi. Başını sertçe çevirdi, uzanıp ışığı söndürdü.</span></p>

  <p class="block_16"><span xml:lang="tr">Onu rahatlatmak için uzanmam, saçını okşamam, onu kucaklamam, sıkıca göğsüme bastırmam gerekirdi. Onu mutlu etmek için elimden geleni yapmam gerekirdi. Ama bunlardan hiçbirini yapacak durumda değildim. Daha önce, o ağlarken iki kez ona sarılmayı denemiştim. Her seferinde beni şiddetle itmiş, kendisini rahat bırakmamı söylemişti. “İşleri daha da berbat ediyorsun,” diye haykırmıştı, kıpkırmızı bir yüz, faltaşı gibi açılmış ıslak gözlerle. Böylece ona bir daha dokunmamam gerektiğini anlamıştım. Kenara çekilmem, bir köşeye sinmem gerekiyordu. Hatta en iyisi bir fareye dönüşmemdi. O, yavaş yavaş genişlemiş, ‘yuvamız’ denen yeri bütünüyle kaplamıştı. Bütün boşluklara yayılmış, bana yer bırakmamıştı. Eskiden, bekârlar yatakhanesinde yatarken bile kendime ait bir yerim olduğunu hissederdim. Küçücük bir yer olmasına karşın orası bana sınırsızmış gibi gelirdi. Şimdiyse yerimiz çok daha genişti, ama ruhsal yerim adamakıllı küçülmüştü. Zihinlerinin havasızlıktan boğulduğunu söyleyen insanların ne demek istediğini şimdi anlıyordum.</span></p>

  <p class="block_16"><span xml:lang="tr">Toplumun baskısından çok daha korkunç bir baskının bulunduğunu sonunda ayrımsamıştım. Çeşitli Atılımlar sırasında canına kıyan adamları, aklımdan bir bir geçirdim; onları anarken intihar etmelerinin başlıca nedeninin ya karıları ya da çocukları olduğunu anladım. Onları o son karara götüren şey, ailelerinden zorla ayırılmanın sarsıntısıydı. Atılımların dişlileri arasında öğütülmeye direnenler, yuvalarından düzenli bir biçimde, sıcak bir destek görenlerdi. ‘inek ahırında’ yaşadıkları, yiyecek çubuklarından bile mahrum bırakıldıkları zaman bile, ailelerinden gelen ruhsal desteği hissetmeyi sürdürdüler.</span></p>

  <p class="block_16"><span xml:lang="tr">Ben de bir kez daha intiharı düşündüm. Nasılsa bir ‘sakat’, ‘yarım bir erkek’, şu yaşlı beygir gibi ordan oraya güdülen biri olduğuma göre yaşamayı sürdürmenin ne anlamı vardı? Örselenmiş yaşamımın geri kalanını neden bir ahıra kapatılmış olarak geçirecektim ki?</span></p>

  <p class="block_16"><span xml:lang="tr">Son günlerde, çoktan ölmüş olan annemi, düşlerimde sık sık görür olmuştum. Hala o eski fotoğrafındaki kadar sevecen, yumuşaktı; dudaklarının köşeleri ölümsüz bir tebessümle kıvrılmıştı. Yoğun bir sis tabakasının içindeymiş gibi bir görünüp bir yitiyordu. Ona uzanmak için ileri doğru atıldım, ama o gözden yitiverdi. Uyanınca düşü yorumlamaya çalıştım: Beni yanına mı çağırıyordu, yoksa bana yaşamaya devam etmemi mi söylüyordu?</span></p>

  <p class="block_16"><span xml:lang="tr">Bu buluşmanın ertesi sabahı, gözlerimi günün doğumuyla usul usul aydınlanan odada dolaştırdım. Kırık dökük bir odaydı ama Şiyanciyu’nun ilgisiyle temiz, aydınlık bir yere dönüşmüştü. Hayatta en nefret ettiğim şey örümcek ağıdır -bana hapishaneyi çağrıştırır- ama bu evde bir kez olsun örümcek ağına rastlamadım. Eşyalarımız yavaş yavaş belirginleşti: Vücut losyonunun durduğu kitap rafı, yuvarlak aynası, beyaz masa örtüsü, bir bardağa konup pencerenin pervazına yerleştirilmiş birkaç çuhaçiçeği. Zemini düzleştirmek için yeri bir tuğla tabakasıyla kaplamıştık; toprak duvarlardaki gazeteler bile bu yeni ışıkta duvar kâğıtları gibi görünüyordu. Hepsi de öyle canlıydı ki; her an harekete geçmeye, efendilerine sevinçle hizmet etmeye hazır gibiydiler. Bütün bunları onun o işlek parmakları yaratmıştı; ideal yuvayla ilgili bir şarkı bestelemişti.</span></p>

  <p class="block_16"><span xml:lang="tr">Tavana dönük, uyuyan yüzünü seyrettim. Alnından çenesine kadar özenle çizilmiş olan profili güzel ve düzgündü. Çevremde gördüğüm l:er şeyin zorlayıcı bir çekiciliği vardı: Hiçbiri beni itmiyor, tam tersine elbirliğiyle beni normal bir yaşama çekmeye çalışıyordu. Yine de, onlarla arama kırılmaz camdan, buz gibi bir duvar örmüştüm.</span></p>

  <p class="block_16"><span xml:lang="tr">Fiziksel bedenim, ta siniruçlarıma kadar normal bir erkek gibi yaşamın tadını çıkarmamı engelliyordu. Yetmezmiş gibi, beni normal bir erkeğin üretkenliğinden de mahrum ediyordu.</span></p>

  <p class="block_16"><span xml:lang="tr">Hamlet’in sorusunu kendi kendime durmaksızın yineledim : “Olmak mı, olmamak mı?”</span></p>

  <p class="block_24"><span xml:lang="tr"><br class="calibre6" />
  5</span></p>

  <p class="block_22">&nbsp;</p>

  <p class="block_16"><span xml:lang="tr">“Hey, Lao Cang! Bugün bana bir at verebilir misin, ha?” Budala ile birlikte o sabah atları ahırdan çıkarmış, tam kasabanın ucuna varmıştık ki, Haytz ile karşılaştık. Haytz bir omzuna eski, çakmaklı bir tüfek atmıştı; ava giderken bir at istemek için beni beklediği belliydi. Bugün Üretim Tugayının izin günüydü, yine de birinin hayvanlarla ilgilenmesi gerekiyordu elbette. Bir başkasından yerime geçmesini isteyebilir, alacağım fazla mesainin yarısını ona verebilirdim, ama o evden çıkmak için bir bahane bulduğuma memnundum.</span></p>

  <p class="block_16"><span xml:lang="tr">Yolun aşağısında birtakım işsiz güçsüz adamlar gördüm; büronun önünde toplanmışlardı. “Sen yürümeye devam et,” dedim, “ağaçlığın başladığı yerde buluşuruz.”</span></p>

  <p class="block_16"><span xml:lang="tr">Yaşlı, kır beygirin sırtındaydım, atları açık sarı, dar patikaya doğru yönlendirmek için kırbacımı salladım. Orada yetişen yabanotları, ezile ezile dümdüz olmuştu; yer yer kuru, sarı toprak görünüyordu; sağda solda küçük çukurlar oluşmuştu. Kasabanın yakınındaki tarlalar domuzlar, koyunlar ve atlar tarafından çoktan ele geçirilmişti; biz çobanlar hayvanlarımızı güzelce otlatabilmek için uzun bir yol katetmek zorundaydık.</span></p>

  <p class="block_16"><span xml:lang="tr">Beygiri, çıplak toprağın kıyısındaki ağaçların oluşturduğu kuşağa sürdüm, yere atladım, atı bir ağaca bağladım. Haytz hemen koşarak yanıma geldi. Çantasından bir sigara çıkardı, yaktı, sonra da bana uzattı. “En uysalı hangisi?” diye sordu. “Bana iyi bir at ver!”</span></p>

  <p class="block_16"><span xml:lang="tr">“Şurdaki kır beygiri al,” dedim. “Ama akşam erken dönmeye dikkat et, kimseye bir şey söyleme. Eğerin arkasında küçük bir torba var, içinde de at için biraz yem. Onu fazla zorlama, arada bir dinlendir, biraz da otlat.”</span></p>

  <p class="block_16"><span xml:lang="tr">“Biliyorum, biliyorum!” Haytz montunu kaldırdı. “Fena sayılmaz, değil mi? Tıpkı filmlerdeki gibi.”</span></p>

  <p class="block_16"><span xml:lang="tr">“En iyi atlar bile burada mahvoldu,” dedim. “Tıpkı en iyi adamların çoktan gömüldüğü gibi.”</span></p>

  <p class="block_16"><span xml:lang="tr">“Eh, hadi.” Birden aklına bir şey geldi, dönüp bana baktı. “Lao Cang, sana söylemek istediğim bir şey var. Bunu sana söylüyorum, çünkü seninle iki kardeş gibiyiz, oysa Lifang çenemi tutmamı tembihlemişti. Ama iki kardeşin arasında sır olmamalı. Dün gece Kao Şueyi bize uğradı, biraz oturdu. O piç kurusunun bedava birşeyler içmek için ikide bir bize damladığını bilirsin. Geceyarısına doğru kafayı iyice buldu. Çenesi açıldı; Taburdaki bütün kadınların içinde en güzelinin, senin Şiyanciyu olduğunu söyledi. Sonra onun belinin inceliğinden, yanaklarının yumuşaklığından filan söz etmeye başladı. Karının onunla konuşurkenki hali bambaşkaymış.</span></p>

  <p class="block_16"><span xml:lang="tr">“Sonra baklayı ağzından çıkardı ve onunla yatmak istediğini söyledi. Pis herif, aklından geçeni mutlaka söyler. Dünyayı döndüren şeyin ne olduğunu çok iyi anlamış; küçük bir memur olmaktan nefret ediyor, her sabah yazgısına lanet okuyor. İşte o ‘ıslahçılar’ ekibine katılmamasının asıl nedeni de bu. Ama Lao Cang, iş kadın vücuduna gelince bu adam aklına koyduğunu yapar, haberin olsun. Açık konuşmak gerekirse, karın bizim ‘standart iyiler’ dediğimiz sınıfa dahil değil. Ateş olmayan yerden duman çıkmaz, bilirsin. Lifang onunla aynı üretim ekibinde; onlar çalışırken Kao Şueyi çevrede dolanıp duruyormuş.</span></p>

  <p class="block_16"><span xml:lang="tr">“Lao Cang, o artık senin karın olduğuna göre, bu konuda söylenecek bir şey kalmadı. Allah kahretsin, gözünü kadınlardan ayırmaya gelmez. Onu iyice bir pataklamam öneririm, bak nasıl hizaya geliyor. Şu kırbacı bir kez kullanman yeter!”</span></p>

  <p class="block_16"><span xml:lang="tr">Öfke duymuyordum. Hatta şaşırmamıştım bile. Çiğnenen, un ufak olan otun hafif bir esintiye bile direnecek gücü kalmaz. Kırışmış alnımı ovarak, “Canı nasıl istiyorsa öyle davransın,” dedim. “Haytz, ilgin için sağol, ama her gün yemeğimi pişiriyor, çamaşırlarımı yıkıyor, bence bu kadarı yeter.”</span></p>

  <p class="block_16"><span xml:lang="tr">“Şu Kao, tanrının cezası bir ahmak, beş para etmez bir piç!” Haytz’ın gür kaşları çatılmıştı. “Kamplara iki kez, hapseyse üç kez girmiş olman çok iyi. Sen güçlü bir adamsın. Peki ama, nasıl oluyor da karın ne yapsa yanına kar kalacağını sanıyor? Ne de olsa ağır iş cezası çekmiş, iki kez evlenip boşanmış biri...”</span></p>

  <p class="block_16"><span xml:lang="tr">“Hadi git anık,” diyerek kırbacı ona uzattım ve omzuna dostça vurdum. “Bu akşam erken dönmeyi unutma.”</span></p>

  <p class="block_16"><span xml:lang="tr">Ağacın yanında uslu uslu bekleyen kır beygir bana bakıp söylediklerimi onaylarcasına başını salladı.</span></p>

  <p class="block_16"><span xml:lang="tr">Haytz eğere tırmandı, mırıl mırıl söverek yola koyuldu; ağaçlığı geçtim, bir buğday tarlasının kıyısına oturdum.</span></p>

  <p class="block_16"><span xml:lang="tr">Başaklar çoktan sararmıştı, ekinler yakında toplanırdı. Ağırlaşmış başaklar esintide hafif hafif sallanıyordu; gökyüzünde devinen bulutların uçuk gölgeleri altında şarkı söyleyen bir kadınlar korosu gibi. Buğdaylar gençliklerindeki bahar günlerini andılar: Kar beyazı tomurcukları, uçuk yeşil, kırılgan filizleri. Bir zamanlar sürgünlerini dolduran yaşamsal özsuyu, gökle buluşan güçlü, yeşil saplarının zarif çekiciliğini. Hepsi geride kalmıştı; başaklar o günlerin bir daha geri dönmeyeceğini biliyorlardı. Güneşin kuruttuğu, altın renkli tohumları şimdi sert ve katıydı. Sarışın gövdeleri kırılgandı, yağmura, rüzgâra dayanmaları iyice güçleşmişti. Olgunlaşmışlardı, evet, ama çok güzel bir zamanı da sonsuza kadar yitirmişlerdi.</span></p>

  <p class="block_16"><span xml:lang="tr">Hava sıcak ve kuruydu. Esintiler tepemdeki beyaz kavak yapraklarını hışırdattı; başakların arasından ansızın fırlayan küçük bir hortum doğruca havaya yükseldi. Hortumun gri lekesinin giderek küçülüşünü, maviliğin içinde eriyişini seyrettim. Yukardaki bulutlar onunla birlikte sürüklendi; bulutların kar beyazı başlıkları alttaki gümüşsü temellerin üzerine kondu. Onlar da tıpkı benim gibi nereye gittiklerinden habersizdi. Her şey nasıl da çabuk gelişmişti! Evleneli daha iki ay olmuştu. Luo Congşi’nin evine giderken aynı buğday tarlasından geçmiştim, ama şu anda karşımda bambaşka bir görüntü uzanıyordu; sahne de benim gibi tepeden tırnağa değişmişti.</span></p>

  <p class="block_16"><span xml:lang="tr">Tarlanın bir ucunda kocaman bir keneotu ağacı boy atmaktaydı. Geniş yapraklarından biri sevecen bir el gibi omuzuma kondu. Yaprak bana yüreğini açmaya, rüzgârın taşıdığı bütün sesleri, doğanın tutkulu, kederli sesini içime akıtmaya çalışır gibiydi. Merhaba, keneotu ağacı! Merhaba, beyaz kavaklar, gezici ak bulutlar! Selam size altın başaklar! Bana yaşam verdiniz, ama bu yaşamın hiçbir değeri yok. Yaşamım sizi ziyan etti, sizinle birlikte kendisini de.</span></p>

  <p class="block_16"><span xml:lang="tr">Birden doğruldum; bir an altımdaki toprağın döndüğünü hissettim. İçimdeki basınç patlarken, avazım çıktığı kadar haykırdım: “Tanrım, tanrım neden beni terk ettin ?”</span></p>

  <p class="block_16"><span xml:lang="tr">Çevremdeki İsrail halkı fısıldaştı: “Bu adamın adı İlyas.”</span></p>

  <p class="block_24"><span xml:lang="tr"><br class="calibre6" />
  6</span></p>

  <p class="block_22">&nbsp;</p>

  <p class="block_16" xml:lang="tr">Traktör, Merkezdeki ilkokulun kapısına kadar gitti, ansızın durdu; motor bozulmuştu. Traktörün çektiği araba da arkadan traktöre tosladıktan sonra, durdu.</p>

  <p class="block_16"><span xml:lang="tr">“Kıpırdasana tanrının cezası!” Şiyao Litz</span><sup class="calibre4" xml:lang="tr"><sup class="noteref" id="back_note_21"><a class="calibre5" href="../Text/index_split_038.html#note_21" title="21">21</a></sup></sup> <span xml:lang="tr">sürücü koltuğundan aşağı atlamış, lastiklerden birini vargücüyle tekmelemeye başlamıştı. “Biz hala, öteki ülkelerde çoktan çöpe atılan şu hurdaları kullanıyoruz!”</span></p>

  <p class="block_16"><span xml:lang="tr">Güneş batmış, dolunay gökyüzünde yükselmeye başlamıştı bile. Bulutsuz, güneşsiz, yıldızsız göğe bakarken akşamın taptaze duruluğunu alacakaranlığa kıyasla çok daha iyi hissettim. Okulun kapısının iki yanına iki tane ince uzun kâğıt tomarı yapıştırılmıştı; üzerine kırmızı mürekkeple bazı sözler yazılmıştı. Kâğıtlardan birinde şu cümle vardı:</span></p>

  <p class="block_22">&nbsp;</p>

  <p class="block_16" xml:lang="tr">Eğitimin amacı, öğrencilerin düşüncelerini değiştirmektir.</p>

  <p class="block_22">&nbsp;</p>

  <p class="block_16" xml:lang="tr">Ötekiyse şöyle diyordu:</p>

  <p class="block_22">&nbsp;</p>

  <p class="block_16"><span xml:lang="tr">İşçilerden kurulu propaganda ekipleri okullara çok zaman ayırmalı, okulların Mücadele - Eleştiri - Dönüştürme işlevine katkıda bulunmalı ve okulların yönetiminde sonsuza kadar kalmalıdırlar.</span></p>

  <p class="block_16"><span xml:lang="tr">Başkan Mao’nun sözleri aydan yansıyan ışıkta pırıl pırıl parlıyordu.</span></p>

  <p class="block_16"><span xml:lang="tr">Okullar bilgi edinilen değil, bilgilerin değiştirildiği yerlerdi demek? Amaç, saf ve içten olanı ikiyüzlü birine mi dönüştürmekti? Yoksa kapitalist düşünceyi proleter düşünceye çevirmek mi? ‘Kapitalist sınıf bilinci’ on yedi yaşındaki çocuklara öylesine işlemişti ki bunun kökünü kazıma sorumluluğu okullara düşmüştü anlaşılan. Serin akşam rüzgârının bedenimi yaladığını hissettim.</span></p>

  <p class="block_16"><span xml:lang="tr">Çok geç olmuştu. Soğuk rüzgâr, dolunaydan doğruca yeryüzüne eser gibiydi.</span></p>

  <p class="block_16"><span xml:lang="tr">Şiyao Litz traktörün önündeki marş ipini sertçe çekiyor, motoru yeniden çalıştırmak için uğraşıp duruyordu. Traktörün arkasındaki arabaya uzanmış, bir çuvalı kıvırıp başımın altına koymuştum; aya bakıyordum. Gördüklerim kara parçaları mıydı yoksa okyanuslar mı? Baktıkça onlara doğru yükseldiğimi, aya neredeyse dokunacak kadar yaklaştığımı duyumsadım. Yeryüzündeki şeyler geride kalmıştı, onlara bakarken şaşkınlığım giderek arttı, aklım karıştı.</span></p>

  <p class="block_16"><span xml:lang="tr">“Allah belasını versin! Çalışmıyor!” Şiyao Litz arabanın dingiline tırmandı, boynunu uzatıp bana baktı. “Lao Cang, ne yapacağız şimdi?”</span></p>

  <p class="block_16"><span xml:lang="tr">“Birkaç kere daha denesene,” dedim; rahatımın bozulmasını istemiyordum.</span></p>

  <p class="block_16"><span xml:lang="tr">“Canı cehenneme! İstersen bir de sen dene.”</span></p>

  <p class="block_16"><span xml:lang="tr">“Benim elimden yalnızca rençberlik gelir. Traktörlerden hiç anlamam. Becerebilseydim sana çoktan yardım ederdim.”</span></p>

  <p class="block_16"><span xml:lang="tr">Şiyao Litz kendi kendine söylenerek dingilin üzerinde bir an durakladı. “Ne yapmalı? Ne yapmalı?”</span></p>

  <p class="block_16"><span xml:lang="tr">Gündüz, çalışma saatlerinin bitmesinden sonra Sekreter Kao beni yanına çağırmış ve gece nöbetine kalmamı istemişti. Şiyao Litz ile birlikte tren istasyonuna gidecek, yapay gübreyi traktöre yükleyip buraya getirecektik. “Bir gecelik iş,” demişti Kao. “Yarın ve ertesi gün izin alır, dinlenirsin.”</span></p>

  <p class="block_16"><span xml:lang="tr">“Yarın işçiler belediye binasında büyük bir toplantı yapıyorlar,” diye ekledi. “Herkesin katılması bekleniyor. Liderler, proleterya diktatörlüğü kuramının bir kez daha incelenmesi için bize güveniyorlar -Song Ciyan adında biri eleştirilecekmiş de...” Bütün gece çalışan birinden ertesi günkü toplantıya katılması elbette beklenemezdi; öte yandan, toplantıya katılmama zaten izin verilmezdi. ‘Zenginler’, ‘mülk sahipleri’, ‘muhalifler’, ‘kötüler’ ve ‘sağcılar’ toplantılara alınmıyordu; dolayısıyla Kao beni bu işle görevlendirirken, bir taşla iki kuş vuruyordu. Sürüler bir günlüğüne Budala’ya bırakılabilirdi, hem böylece toplantının yüce coşkusu da beklenmedik bir unsurla lekelenmemiş olurdu. ‘Belediye binasında toplanalım’, ‘Sesimizi duyurmak için birleşelim’ türünden sloganlar rahatça atılabilirdi.</span></p>

  <p class="block_16" xml:lang="tr">Benim açımdan bakıldığında, bir gecelik çalışmaya karşılık iki izin günü kazanıyordum. Ayrıca, Şiyanciyu tarlada çalışacağı için evde tek başıma kalabilecektim. Öneriyi sevinerek kabul etmem doğaldı.</p>

  <p class="block_16"><span xml:lang="tr">“Hey!” Şiyao Litz sözünü sürdürmeden önce traktörün çevresinde bir tur attı. “Bak ne diyeceğim; en iyisi yatıp uyumak. Şu okula girelim, rahat bir köşe bulalım ve biraz kestirelim.” Kıkır kıkır güldü.</span></p>

  <p class="block_16"><span xml:lang="tr">“Kestirmek mi? Böyle bir şeyi nasıl düşünürsün? Sorumluluğumuz ne olacak?”</span></p>

  <p class="block_16"><span xml:lang="tr">“Sorumluluk, sorumluluk! Boşver gitsin.” Ama ay ışığında bocaladığını görebiliyordum. “Bu eski traktör hep sorun çıkarır zaten. Beni göndermemeleri gerekirdi. Ne yapılacağını bilmem ki. Kim bu işten anlıyorsa, sabrı da varsa gelip bunu çalıştırsın.”</span></p>

  <p class="block_16"><span xml:lang="tr">Doğruldum, arabanın yan tarafına geçip yere atladım. “Patronlar için elimizin altında her zaman hazır bir açıklama bulunmalı, biliyorsun. Traktör bozulmuş olsa bile, biz uyurken ya biri gelip bazı parçaları çalarsa? Daha da kötüsü, biri bizi aramaya gelebilir, bizi uyurken görünce motoru özellikle bozduğumuzu sanabilir!”</span></p>

  <p class="block_16"><span xml:lang="tr">Şiyao Litz kepini çıkardı, alnını kaşıdı, hala mırıldanıyordu: “Ne yapmalı?” Politik Bölümün İkinci Başkanının değerli oğlu olarak arkası son derece sağlam olmasına karşın, bana üstünlük taslamadı, tam tersine işimi kolaylaştırmaya çalıştı.</span></p>

  <p class="block_16"><span xml:lang="tr">“Pekâlâ,” dedi, “sen gidip yat, ben burada kalıp makineye gözkulak olurum.”</span></p>

  <p class="block_16"><span xml:lang="tr">“İyi bir düşünce değil,” dedim. “Bu traktör yarın sabaha kadar yerinden kıpırdamayacak. Oysa Sekreter Kao bizim gübreyi yüklediğimizi sanıyor. Bence yapmamız gereken şey şu: Sen burada, arabada kal, ben geri dönüp durumu bildireyim. Birincisi, görevimizi yerine getirmiş oluruz, ikincisi traktörü çekmek için buraya birkaç at getirebilirim. Ne dersin?”</span></p>

  <p class="block_16"><span xml:lang="tr">“Ama çok zorlanırsın. Taburla aramızda on beş kilometre var!”</span></p>

  <p class="block_16"><span xml:lang="tr">“Önemli değil, yürümeye alışığım; koyun güttüğümü unuttun mu? Bu gece ay çok parlak, geceyarısından önce kasabaya varırım. Atlarla dönmemse çok daha kısa sürer. Sen biraz uyu; gün doğmadan dönerim.”</span></p>

  <p class="block_22">&nbsp;</p>

  <p class="block_16"><span xml:lang="tr">Dolunayın güçlü ışınları, engin düzlüğe, ayın yüzeyine özgü bir görüntü veriyordu. Soğuk düzlükler ufku işaretleyen siyah çizgiye doğru uzanıyordu; görünürde tek bir canlı yoktu. İnsan o siyah çizgiye ulaştığı zaman duru, geniş bir boşluğa düşecekmiş duygusuna kapılıyordu. Öte yandan, çok iyi tanıdığım bir ortama geri dönmüştüm; uzun, hızlı adımlarla yürürken bedenimin olanca ağırlığından kurtulduğunu hissettim. Bir dünyadan ötekine yürümek çok zor değildir; bunun için dünyanın altınızda dönmesine izin vermeniz yeterlidir.</span></p>

  <p class="block_16"><span xml:lang="tr">Üretim ekibimize ulaştığımda saat on bir olmuştu. Küçük köy dingindi, ayın altında çoktan derin bir uykuya dalmıştı. Toprak kiremitli yapı dizileri omuz omuza vermiş uyuyordu, tıpkı akşama kadar çalıştıktan sonra yere uzanıveren ırgatlar gibi. Köyün hemen dışındaki ağaçlığın arasından, ilk sıradaki evlerden iki tanesinde hala ışık yandığını gördüm. Biri üretim ekibinin bürosuydu, ötekiyse bir zamanlar ekibin deposu olan odalar, yani benim evim. Şiyanciyu’nun bu geç saatte hâlâ yatmamış olduğunu fark edince, içimi ılık bir sevecenlik dalgası kapladı.</span></p>

  <p class="block_16"><span xml:lang="tr">Bir an bocaladım; önce gidip onu mu görmeli, yoksa Sekreter Kao’ya bilgi mi vermeli? Ana yoldan ayrıldım, sıra sıra kavakları kestirmeden geçen, insan ayağıyla oluşmuş küçük patikaya saptım. Geçen yıldan kalma kuru dallar ayaklarımın altında çatırdıyordu. Serin bir gece esintisi başımın üstündeki yaprakları hışırdatıyor, dalların arasındaki serçe yuvalarından küçük cıvıltılar geliyordu. Kavakların bittiği yere oleaster ağaçları dikilmişti. Salt Çin’in kuzeybatısında yetişen bu ağaçların gümüşsü yaprakları ve dikenli dalları vardır, bunların arasındaki küçük sarı çiçekler, olağanüstü bir koku yayarlar. Kuru, alkalinli toprakta yetişebilen oleaster ağacı fazlaca bakım gerektirmez, nefis kokusunu hiç esirgemeden, cömertçe saçar.</span></p>

  <p class="block_16"><span xml:lang="tr">Oleaster tomurcukları çoktan dökülmüş, dolgun meyveler dalları ağırlaştırmıştı. Sonbaharda bu küçük, yeşil topların rengi dönecek, ağacı baştan aşağı altın sarısına boyayacaktı. Ağaçlığın sonuna varmıştım ki bürodaki ışığın ansızın söndüğünü gördüm. Kapıda biri belirdi; ayışığı bunun Kao Şueyi olduğunu görmeme yetecek kadar parlaktı. Yola koyuldu, kararlı adımlarla yürüyordu, ama yapı dizisinin gerilerindeki kendi evine doğru değil, benim evimin bulunduğu yöne doğru. Ben şaşkınlıkla öylece dururken, o evimin kapısını iterek açtı ve hızla içeri daldı. Kapı açılınca ani bir ışık göründü, karanlığı deldi. Tarlaları aydınlatan ışık parıltısı bir saniyeden de kısa bir sürede yeniden söndü.</span></p>

  <p class="block_16"><span xml:lang="tr">Hiç düşünmeden öne doğru birkaç adım attım ve pencerelerdeki ışığın söndüğünü gördüm. Köy bir çift gözünü bana kırptıktan sonra, yumuvermişti sanki. Bütün köy uykudaydı; bir tek ben dışlanmıştım. Yalnızca ben uyanıktım.</span></p>

  <p class="block_2">&nbsp;</p>

  <p class="block_9" xml:lang="tr">***</p>

  <p class="block_7">&nbsp;</p>

  <p class="block_16"><span xml:lang="tr">“Sonunda oldu işte!”</span></p>

  <p class="block_16"><span xml:lang="tr">Bacaklarım beni artık taşımıyordu, kendimi bir oleaster kökünün üzerine bırakıverdim. Ağaçların arasında esen, çadır bezinden yapılma giysilerime çarpan rüzgârın sesini duyabiliyor, ama rüzgârı hissedemiyordum.</span></p>

  <p class="block_16"><span xml:lang="tr">Ömrüm boyunca karşılaştığım onca hakaretin, aşağılanmanın içinde tatmadığım bir tek bu kalmıştı. Daha önce olmaması şaşırtıcıydı: Yazgı, bu konuda kuralı bozmuş, beni kollamıştı anlaşılan. Doğduğum gün acının her türünü tatmam gerektiği kararlaştırılmıştı sanki. Birkaç gündür içimde o son belanın da yaklaştığına ilişkin, belli belirsiz bir önsezi vardı. Bir köşeye sıkıştırılmış uyuz bir köpektim; sırtım dikelmiş, tüylerim diken diken bir halde, havaya kalkmış olan değneğin inmesini bekliyordum umarsızca. Tek umudum değneğin kemiklerimi paramparça etmemesi, sağ kalmak ve bir gün ödeşmekti.</span></p>

  <p class="block_16"><span xml:lang="tr">Ama işte değnek hızla inmişti! İçgüdülerim beni yine yanıltmamıştı.</span></p>

  <p class="block_16" xml:lang="tr">Oleaster ağacının altında, kıpırdayamadan yattım; bir elimle gerçekliğe tutunur gibi ağacın sert kabuğuna öyle sıkı yapışmıştım ki derim neredeyse yırtılıyordu. Hem duyularımı onarmaya hem de dayanıklılığımı sınamaya gereksinimim vardı.</p>

  <p class="block_16"><span xml:lang="tr">“Hey, ne diye oyalanıyorsun öyle?” Yukardan süzüle süzüle inen ruh bana sıkı, hızlı bir tekme savurdu. “Hemen kalk, baltana yapış! Arka kapına bağlanmış atı görmüyor musun? Anahtarın cebinde -kapıdan içeri süzülüverirsin. Bir koca, gökle toprak arasında dimdik durmalıdır! Böyle bir hakareti sineye mi çekeceksin?”</span></p>

  <p class="block_16"><span xml:lang="tr">Başımı kaldırıp baktım. Şişman, kısa boylu, hafif esmer biriydi, Song Hanedanına özgü bir devlet memuru gibi giyinmişti. Gözleri bir anka kuşunun gözleri kadar kırmızıydı, kaşlarıysa ipek kozaları kadar kıllı.</span></p>

  <p class="block_16"><span xml:lang="tr">Bıyığını burarak, sözlerini sürdürdü: “Hiçbir erkek kardeşim senin kadar zavallı olmamalı. Yedi santimlik bir cüce bile ırz düşmanlarıyla, zamparalarla ölümüne savaşırdı. Şu haline bak: Bir seksen boyundasın, kilon da yerinde. Gördüğüm en iri yarı adamlardan birisin. Ve böyle bir şeyin başına gelmesine izin veriyorsun. Öteki dünyada annenle babanın yüzüne nasıl bakacaksın?”</span></p>

  <p class="block_16"><span xml:lang="tr">Birşeyler yapabilirdim elbette. Düğün günü duvarda boy gösteren o cesetler bir lanet miydi yoksa? Öte yandan...</span></p>

  <p class="block_16"><span xml:lang="tr">“Song Kardeş!” diye seslendim. “Zaman değişti. Yan Poşi’yi öldürmene karşın paçayı kurtarmış, elini kolunu sallayarak çekip gitmiştin. Bugün böyle bir şey mümkün değil. Şui Po Liyan Dağı diye bir şey yok artık!”</span><sup class="calibre4" xml:lang="tr"><sup class="noteref" id="back_note_22"><a class="calibre5" href="../Text/index_split_039.html#note_22" title="22">22</a></sup></sup></p>

  <p class="block_16"><span xml:lang="tr">“Bu senin hatan. Şui Po Liyan Dağını kahramanlar yaratmıştı, unutma. Şuan He’nin hükümdarlık dönemini andıran bir çağda yaşıyorsun.</span><sup class="calibre4" xml:lang="tr"><sup class="noteref" id="back_note_23"><a class="calibre5" href="../Text/index_split_040.html#note_23" title="23">23</a></sup></sup> <span xml:lang="tr">Yolu kaplanlarla kurtlar doldurmuş, dürüstlük, doğruluk kenara atılmış. İmparator cahil ve acımasız. Daha neyi bekliyorsun? Ölçütleri yükselt ve başkaldır!”</span></p>

  <p class="block_16"><span xml:lang="tr">“Eh, söylemesi kolay tabii. Başka bir çağda olsa, belki olabilirdi. Ama şu andaki yönetim biçimimiz sizin zamanınızdan çok daha karmaşık. Liderlerimizin bazısı ülkesini gerçekten seviyor -halka yardım etmek, işleri rayına oturtmak için canla başla çalışıyor. Ayaktakımının düşüncesiz, taşkın davranışları durumu daha da zorlaştırır.”</span></p>

  <p class="block_16"><span xml:lang="tr">“Miyopsun, sen, miyop!” diye bağırdı Song Ciyan. “Yukarıyla aşağıyı, sarayla sınırı birleştirmek gerekir. İçeriyle dışarının uyumu: Şu ‘rayına oturtmak’ dediğin şeyi başarmanın tek yolu bu. Aşağısı, sınır, dışarısı olmasaydı, saraydaki yurtseverlerin işi kolaylaşırdı. Sonunda ortalığı istediğinizden de iyi temizlemek kaplanlarla kurtlara düşecek. Acele et! Hemen bir savaşçı takımı kur! Saraydaki iyi adamları destekle. Sarayı kötü bakanlardan temizle. Doğru dürüst bir hanedanlık kur!”</span></p>

  <p class="block_16"><span xml:lang="tr">“Kardeşim, örgütlememi istediğin şu ‘savaşçı takımı’ var ya, ona bugün ‘devrimci grup’ diyoruz. Bilmeni istediğim bir şey var; senin zamanındaki polis, şu anda tepemizde bulunan polisin yanında hiç kalır. Proleterya adına diktatörlük aygıtları oluşturdular: Daha örgütlenmeye bile kalmadan enseleniyor, tutuklanıyorsun. Şu son on yılda gerçek bir suçlu yakalama umuduyla on bin suçsuz insanı tutukladılar ve bunu bile bile o suçsuz insanlardan tekini bile salıvermediler.</span></p>

  <p class="block_16"><span xml:lang="tr">“1968’de ıslah kampından çıktığımda ‘Liu Deng Üssü’ denen bir yer olduğunu sanıyordum. Bir aptal gibi orayı aramaya koyuldum. Hiçbir ‘devrimci gruba’ rastlamadığım gibi, üstüne üstlük ‘şapkalandım’ ve yeniden hapse atıldım! Bu işleri kolay mı sanıyorsun?</span></p>

  <p class="block_16"><span xml:lang="tr">“Song Ciyan, kendini ele al. Yüzlerce yıl önce, yaşayan dünyaya sırt çevirdin. Buna karşın, ‘eleştirmek ve mücadele etmek’ için hâlâ senin adını kullanıyorlar. Gündüz gelmemekle akıllılık ettin, yoksa apar topar tutuklanırdın!”</span></p>

  <p class="block_16"><span xml:lang="tr">“Hey tanrım,” dedi Song Ciyan. “Her çağın kendi sorunları var. Küçük bir çekirge, bir karınca olarak durumu düzeltmek, tahıl tanrısını</span><sup class="calibre4" xml:lang="tr"><sup class="noteref" id="back_note_24"><a class="calibre5" href="../Text/index_split_041.html#note_24" title="24">24</a></sup></sup> <span xml:lang="tr">kurtarmak olanağından yoksunsun diyelim, peki içeri girip senin yatağında yatan o iki köpeği öldürmek de mi gelmiyor elinden? En azından, bu dünyada iblislere ne yapıldığını göstermiş olursun.”</span></p>

  <p class="block_16"><span xml:lang="tr">“Bu da bir bakış açısı elbette, ama bilmediğin bir ayrıntı var, Song Kardeş. Kâğıt üzerinde karı koca olsak bile, gerçekte öyle değiliz. Her ne kadar bu tozlu yeryüzünde daha fazla sürünmeye hevesli olmasam da, sırf onların iyiliği için kendi yaşamımı gözden çıkaramam doğrusu...”</span></p>

  <p class="block_16"><span xml:lang="tr">Tam ben bu sözleri söylerken, şiddetli bir rüzgâr ağaçların dallarına yapıştı, onları yere doğru eğdi. Kavak ve oleaster yaprakları havalandı, kıpırdaşan gölgeleri toprağa vurdu. Rüzgârın ortasında yuvarlak, kalın, kara bir pus belirdi, acıklı bir ses karanlığı deldi.</span></p>

  <p class="block_16"><span xml:lang="tr">“Her şeyin nedeni, ayın rotasından çıkması! Yeryüzüne öyle yaklaştı ki herkes delirdi!” Kara bir yüz göründü, ardından da Venedikli savaşçıların giydiği türden, çok eski bir giysi. Toprağa doğru alçalan Otello’nun gözleri alev alevdi. “Ben de cesaretimi yitirdim! Herhangi bir korkak, kılıcımı kolayca elimden alabilir. Kötülük iyiliği yendi -zaferin varolduğu tek bir yer kaldı mı? Bırakın her şey unutulsun!”</span></p>

  <p class="block_16"><span xml:lang="tr">Cehennemde öyle uzun bir süre işkence görmüştü ki sonunda delirmişti; bu işkencenin en önemli parçası da kendi vicdanıydı. Trajik sesi, önce karısını sonra da kendini öldürmeyi düşünen erkekler için bir uyarı çığlığıydı.</span></p>

  <p class="block_16" xml:lang="tr">Kara pus usul usul dağıldı, her iki ruh da geride en küçük bir iz bırakmadan yitip gitti.</p>

  <p class="block_16"><span xml:lang="tr">Hemen ardından ayışığı güçlendi, gökyüzü durulaştı. Bedenim de gördüğüm imgelerle birlikte devinmiş gibiydi; lacivert gece göğünü bir uçtan ötekine kat etmiş, uzayın bütün köşelerinden uçarak geçmiştim sanki. Oturduğum yerden, oleaster ağacının altından evrendeki bütün göksel varlıklarla konuşabilirdim. Elimi ya da ayağımı bile kıpırdatmaksızın onları bu uçsuz bucaksız dünyaya gönderebilirdim. Kendimi gökkubbeye fırlatmıştım.</span></p>

  <p class="block_16"><span xml:lang="tr">Vargücümle tanrılara haykırdım: “Bana yardım edin! Meng, sorumluluk alan kişinin acı çekmek, aç kalmak ve yere yıkılana kadar çalışmak zorunda olduğunu ileri sürüyor. Acı çektim, aç kaldım, bitkin düşene kadar çalıştım. Bütün bu kaos ne zaman sona erecek? Eğer bunca çileyi boşu boşuna çektiysem, yaşamımı kendi elimle noktalayayım bari! Bu da en az başka yöntemler kadar uygun bir yöntem.”</span></p>

  <p class="block_16"><span xml:lang="tr">Gökyüzünden gelen yankılı bir ses beni yanıtladı: “Küçük bir derede yaşayan bir balıkla okyanusları tartışamazsın, yalnızca yazları yaşayan bir böcekle soğuğu konuşamazsın. Biri uzay tarafından kısıtlanır, ötekiyse zaman tarafından denetlenir. Yüce Gerçeği köyden gelme bir öğrenciyle tartışamazsın, çünkü Konfüçyüs’ün feodal öğretisi onun sınırlarını belirlemiştir.</span></p>

  <p class="block_16"><span xml:lang="tr">“Sense bir ırmak gibi, denize bir göz atmak için yeryüzüne çıktın. Kendi küçüklüğünü gördün. Seninle Gerçeği konuşmak artık olası.”</span></p>

  <p class="block_16"><span xml:lang="tr">Biçimini göremiyordum, ama konuşan adamın Cuang olduğunu biliyordum. “Hocam, ne önerirsin?” diye sordum. “Öğütlerini dinleyeceğim.”</span></p>

  <p class="block_16"><span xml:lang="tr">“Meng’in yanılgısı, bütün yaratıkların önceden belirlenmiş bir amacı olduğuna inanmasıydı. Geçmişte, çok büyük başarılar elde etmiş birinin şöyle dediğini duymuştum: ‘Kişinin övündüğü şeylerin hiçbir değeri yoktur: Yüce ve görkemli bir ün kazananların sonu iyi olmayacaktır.’ Kişi insanlara ün beklemeden yardım ederse, Yüce Yolu izlemesine karşın büyüklenmezse, sonunda ne o başkalarından bir şey ister, ne de başkaları ondan. Çalışman, aç kalman, acı çekmen, içine düştüğün karmaşa hep dünyanın yaratma işlemine katılmış olmanın bir sonucu. Bir amaç ya da ün peşinde koşmadığına göre, neden kavrama bayılıyor ve aramayı sürdürüyorsun ?”</span></p>

  <p class="block_16"><span xml:lang="tr">“Hocamın sözleri çok anlamlı,” dedim. “Ama durumumun gerekleriyle örtüştüğünden emin değilim. Bunca acının nedeninin şan şöhret tutkusu olduğunu sanmıyorum. Ünün pek çok sorunu da birlikte getirdiğini bilirim. Benim bilmek istediğim tek şey, ne yapmam gerektiği.”</span></p>

  <p class="block_16"><span xml:lang="tr">Cuang bana güldü. “Öncelikle,” dedi, “şunu anlamalısın ki, yalnızca Olmayanın varolma olasılığı vardır ve her şeyi yapmak yalnızca hiçbir şey Yapmamakla mümkündür.</span></p>

  <p class="block_16"><span xml:lang="tr">“Tutuklular yaşamı umursamazlar. Onlar en yüksek yerlere bile korkusuzca tırmanabilirler. Gözlerini korkutsalar, baskı altında tutulsalar bile öç almaya yeltenmezler, ayrıca seninle benden farklı olmalarını hiç dert etmezler. İnsanlar arasındaki farklılıkları aştıkları için de insanla doğa arasındaki ideal birliğe ulaştılar.</span></p>

  <p class="block_16"><span xml:lang="tr">“Huzura kavuşmak istiyorsan, kendini dünyaya teslim etmek zorundasın. Dünyayla savaşma, onu denetlemeye çalışma. Olanca varlığını günbegün yaratılan dünyaya bırak: Yol işte bu yaratıdadır. Ancak doğayla bütünleştiğin sürece Yolu bulabilir, hiçbir şey Yapmayarak her şeyi yapabilirsin. Öfkeni dışavurabilirsin ama bu öfke akılsız bir kaynaktan ürüyor. Kendini kayıtsızlığa, gökyüzünde ve yeryüzünde olup bitenin akışına bırak. İşte Bilgelerin Yöntemi budur.”</span></p>

  <p class="block_16"><span xml:lang="tr">Dehşete kapılmıştım, bütün bedenimi buz gibi bir ter kapladı. “Öğütlerin için teşekkür ederim, Hocam,” dedim. “Genel olarak, ne dediğini anladım galiba. Sözünü ettiğin niteliklerin bir bölümüne sahip olduğuma inanıyorum; ‘büyük şeyleri elinden kaçırmamak için küçük şeyleri hoşgör’ şartını uygulayabilirim. Yalnız, beni biraz daha aydınlatamaz mısın, Hocam? Bütün bunları başarmanın en sağlam yolunu öğrenmem gerek.”</span></p>

  <p class="block_16"><span xml:lang="tr">Cuang evrenin ortasından seslendi: “Kutsal kaplumbağada Yuan Yu’ya düşler ve yüce istekler verecek güç vardı. Yine de Yuan, Bay Yu Çiye’nin balık ağından kurtulamadı. İnsanoğlu yetmiş iki bagua simgesi yaratacak ve geleceği bilecek kadar becerikli, ama kıtlık gibi bir felaketle karşılaştığında karnını doyurmayı beceremez. En akıllı erkeklerin bile başı derde girebiliyor -ruhların da kendi yetersizlikleri var. Balık ağdan korkması gerektiğini bilmez, ama bir pelikanı korkutmaya yetecek kadarını bilir. İnsanlar Yüce Bilgeliğin öne çıkabilmesi için kendi küçük bilgeliklerini geriye çekmeliler. Bir çocuğun konuşmayı öğrenmesi için öğretmen gerekmez: Konuşabilen insanlarla bir arada olmak ona konuşma yeteneğini kazandırır. Tanrısal yöntemleri inceledim ama insan ilişkilerini savsakladım. Sağlam, somut şeyler duymak istiyorsan bir başkasından yardım istemelisin.”</span></p>

  <p class="block_16"><span xml:lang="tr">Tam o anda Marks, yuvarlak ayın ortasından dışarı çıkıverdi. “Oğlum,” dedi yumuşak bir sesle. “Yüreğinden yükselen çığlığı duydum.” Ellerini yeleğinin ceplerine soktu. “Böylesine kişisel bir konuda sana yardımcı olamam. Bildiğin gibi Yeni benim biricik karımdı, ben de onun sevgili kocası. Ne yazık ki seninki gibi bir sorunun üstesinden gelecek deneyimden yoksunum.”</span></p>

  <p class="block_16"><span xml:lang="tr">“Hocam, benim yardım istediğim konu bu değil,” dedim. “O konuyu enine boyuna düşündüm, kararımı verdim. Her şeyi soğukkanlılıkla ve iyilikle çözümleyecek, ahlak değerlerime zarar vermeyeceğim. Sizden istediğim şey, bana ülkem konusunda yol göstermeniz. Toplumumuzu nasıl bir gelecek bekliyor?”</span></p>

  <p class="block_16"><span xml:lang="tr">İçten bir kahkaha patlattı. “Çocuğum, iyice düşünüp taşındığını söylüyorsun, oysa bunu yapmadın. Doğu felsefesenin temeli, bedeni eğitmek, ruhu beslemektir: Kendi töresel varlığında bütünlüğü aramak ve gökyüzüyle insanın birliğine ulaşmak, yani doğanın özüyle uzlaşmak.</span></p>

  <p class="block_16"><span xml:lang="tr">“Bana kalırsa sen ilk iş olarak her şeyi karının bakış açısından değerlendirmelisin. Ona karşı eşitlikçi, saygılı bir yaklaşımı benimse. Batının en çok değer verdiği iki şey, özgürlükle eşitlikken, Doğ”, önceliği ahlaka ve saygınlığa verir. Amacım hangisinin daha üstün ya da aşağı olduğunu çözümlemek değil; çünkü farklı tarih dönemleri söz konusu ve bunlar tarihin sarmal eğrisini izliyorlar. Sizin Doğu felsefesinin önemi ilerde adamakıllı artacak.</span></p>

  <p class="block_16"><span xml:lang="tr">“Onunla karı koca olduğunuza dikkatini çekerim. Oysa sen, Cang Yonglin kocalık görevlerini yerine getiremiyorsun. Bu durumda onu geçici zevklerden yoksun bırakmaya ne hakkın var? Onu bağışlayarak yüce gönüllüğünü kanıtladığını sanıyorsun. Aslında, onu bağışlama yetkin bile yok. Ayrıca bana kalırsa ‘kendini iyi biri saymak’ savın da şu ‘Bilgelerin Yöntemi’ denilen Doğulu kavramlarınla uyuşmuyor.”</span></p>

  <p class="block_16"><span xml:lang="tr">Onu dinlerken, sözlerinde ne kadar haklı olduğunu hissettim. “Evet Hocam, lütfen devam edin.”</span></p>

  <p class="block_16"><span xml:lang="tr">“Pekala.” Marks uzun ceketinin kuyruğunu topladı, karşımdaki kütüğün üzerine oturdu. “Önce, senden bir ricam var: Lütfen benimle eşitinmiş gibi konuş. Farklı dönemlere ait iki insanız, ama dostça konuşabiliriz. Sana ‘oğlum’ dememin nedeni, senden yaşça hayli büyük olmam. Burada Ulu Öğretmenlik ya da Hocalık filan söz konusu değil. Yaşadığım sürece kendimi asla yüceltmedim, ama benden sonra gelenlerin ağzının kapatılmasını da kesinlikle onaylamıyorum -bu durum öteki dünyada beni fazlasıyla üzüyor. ‘Büyük bir adamı büyük yapan tek şey, onun karşısında diz çökmenizdir.’ Bu sözleri çok uzun zaman önce söylemiştim, ama artık kimsenin ne dediğimi anlamaya çalıştığı yok...”</span></p>

  <p class="block_16"><span xml:lang="tr">Şaşkınlıkla atıldım: “Öğretilerinizi çarpıtanlar olduğu doğru. Sahtekârlıklarını, dolaplarını sürdürebilmek için sizin bayrağınızı dalgalandırıyorlar. Ama öğretilerinizi içtenlikle yüceltenlerin sayısı daha çok! Gerçekten ne dediğinize kimsenin kulak vermediğini neden söylediniz?”</span></p>

  <p class="block_16"><span xml:lang="tr">“Çocuğum,” dedi Marks. “Bu da beni üzen bir başka konu. Sözünü ettiğin ilk grup, eserlerimden alınma bazı cümleleri kuramsal silah olarak kullanıyor. Sözcüklerimi kendi kişisel çıkarları için kullanıyorlar; gücü ele geçirmek ya da halkı ezmek için. Bu yüzden sıradan insanlar benden ürker oldu. Onların iyiliğini tehdit eden bir şeye dönüştürüldüm. Gerçek düşüncelerimden habersiz oldukları için beni düşünmek bile onları dehşete salıyor.</span></p>

  <p class="block_16"><span xml:lang="tr">“Öte yandan, sözlerimi çarpıtanlar nasıl oluyor da geçici zaferler kazanabiliyorlar? Çünkü onlar, ‘duruma uygun olanı’ yapıyorlar!</span></p>

  <p class="block_16"><span xml:lang="tr">“Sözünü ettiğin ikinci tür insana gelince; onlar gerçek sözcüklerimi safça, körü körüne uygulamaya çalışıyorlar. Bunlar genellikle başarısızlığa mahkûmdur. ‘Öğretilerimi yüceltenler’ genellikle yeniliyor; neden peki? Çünkü onlar ‘kuramı duruma uyduramıyorlar’!”</span></p>

  <p class="block_16"><span xml:lang="tr">“Biraz aklım karıştı,” dedim. “Öğretilerinizin doğru olmadığını mı söylemeye çalışıyorsunuz? Nasıl oluyor da öğretilerinizi uygulamayanlar başarılı, uygulayanlarsa başarısız oluyor?”</span></p>

  <p class="block_16"><span xml:lang="tr">“Acele etme; söyleyeceklerimi dinle.” Marks geniş elini dizime dayadı. “Bütün çalışmamın en önemli iki noktası, yakın dostum Engels tarafından özetlendi. Bunlardan biri, tartışılmaz bir olgu olan tarihsel materyalizm. Ötekiyse, çağdaş kapitalist üretim biçimlerini ve bunların ürettiği toplumu yönlendiren özel yasalar. Diyalektik materyalizmin ve onun dünya görüşünün yöntembilimine gelince: Bunu bütün yapıtlarımda işledim zaten.</span></p>

  <p class="block_16"><span xml:lang="tr">“Daha önce sözünü ettiğimiz her iki insan türü de, ister iyi niyetli olsunlar isterse kötü niyetli, yapıtlarımda hep hazır çözümler arıyorlar. Yaptığım her şeye sinmiş olan yöntembilimi benimsemiyorlar.</span></p>

  <p class="block_16"><span xml:lang="tr">“Sizin şu Doğulu deyişi çok beğenirim: ‘Anlamı alıp sözcükleri unutmak’. Ne dediğimi ‘anlayan’ biri ‘sözlerimi’ unutabilir. Engels ile benim öteki dünyaya göçmemden sonra yeryüzündeki insanların çoğu ‘sözcüklerimi’ alıp ‘anlamı’ unuttu ne yazık ki.”</span></p>

  <p class="block_16"><span xml:lang="tr">“Şimdi daha iyi anlıyorum,” dedim. “Ama hâlâ tam anlamıyla emin olamıyorum: Neden yalnızca ‘duruma uygun olanı’ uygulayan kişi başarabilir? Öğretilerinizin anlamı tam olarak nedir?”</span></p>

  <p class="block_16"><span xml:lang="tr">“Hâlâ anlamamışsın.” Marks kocaman sakalının arasından bana gülümsedi. “Eğer bulgularım insanların işine yarayacaksa, bunu tarihsel ve diyalektik materyalizmin kullanılmasına borçlu olacağız. Devrimi başarmanın tek yolu, yöntembilimi, o sıradaki en uygun koşulların çatısına oturtmaktır.”</span></p>

  <p class="block_16"><span xml:lang="tr">“Her neyse, yüce eserinizi sürdüreceğiz...” Bu ünlü ruhu şöyle ya da böyle avutmam gerektiğini hissetmiştim.</span></p>

  <p class="block_16"><span xml:lang="tr">“Ha ha ha!” Marks yankılı, gür bir kahkaha patlattı. “Oğlum, zekâmı lütfen küçümseme. Benden sonra gelenlerin, eserimi sürdürdüğüne inanacak kadar aptal değilim. Eserimin ömrü 1883’de tamamlanmıştı. Her kuşağın insanları, yalnızca tarihin o dönemine özgü çalışmaları sürdürebilirler. İnsan ırkının özgürlüğü, kuşaklar boyu süren çabaların eseridir. Bırak bir kişiyi, tek bir ülke, tek bir ırk, tek bir kuşak bile her şeyi çözemez.</span></p>

  <p class="block_16"><span xml:lang="tr">“Kendisine Dünya Devriminin Lideri denmesine yalnızca bunak bir seks manyağı izin verir; yalnızca böyle biri, insanlardan eser dediği şeyi tamamlamalarını ister. Hegel’in sözlerini anımsa: ‘Hiçbir ırkın ya da hükümetin tarihten fazlaca bir şey öğrenmesi mümkün değildir: Her dönem birbirinden bütünüyle farklıdır, hepsi de kendine özgüdür.’</span></p>

  <p class="block_16"><span xml:lang="tr">“Hegel’in kastettiği şey, her dönemin, yalnızca o döneme özgü koşulların dikkate alınmasıyla değerlendirilebileceği. Bir yandan Marksist bayrağı sallarken bir yandan da uygun gördükleri biçimde davrananların başarıya ulaşmasının nedeni, işte bu gerçeği anlamış olmalarıdır. Eğer hala yaşıyor olsaydım, o insanlara şunu sormak isterdim: ‘Konuşurken kendi sözcüklerinizi kullanmaya ne dersiniz? Ne demek istediğimi bilinçsizce kavramışsınız, ama anlamlarını sık sık çarpıttığınız eski sözcüklerime körü körüne tutunmayı sürdürüyorsunuz.’</span></p>

  <p class="block_16"><span xml:lang="tr">“Küstahlıkla suçlanmayı göze alarak, başarıya ulaşan her devrimsel çabanın -bilinçli ya da bilinçsiz- tarihsel ve diyalektik materyalizmin ilkelerine dayandığını söyleyeceğim. Ancak onu tanımlamak için benim sözcüklerimin kullanılması, benden ikinci kez ölmemi istemekle eşdeğer.</span></p>

  <p class="block_16"><span xml:lang="tr">“Ah çocuğum, ölmek pek sevindirici bir şey değil. Özellikle, elin kolun bağlı bir durumda, ruhunun öldürülüşünü izlemeye zorlanmak.”</span></p>

  <p class="block_16"><span xml:lang="tr">“Evet, sizinle asla karşılaştırılamam elbette, ama aynı şeyi ben de pek çok kez düşündüm. Peki, toplumumuzun geleceği konusunda,” diye ekledim, “bana verebileceğiniz herhangi bir akıl var mı? Bu soru salt yaşamla nasıl başedeceğimi değil, kendi yaşamımla ölümümü de ilgilendiriyor.”</span></p>

  <p class="block_16"><span xml:lang="tr">“Ekonomi!” diye yanıtladı Marks hemen. “Bütün sorunları ekonomi bağlamında ele almalısın. Materyalizmin tarihsel bakış açısını kısaca tanımladım. Üretim araçları belli bir aşamaya ulaştığında, daha önce varolan üretim biçimleriyle çelişmeye başlar. Eski araçlar üretimi engelleyen zincirlere dönüşür, işte o zaman toplumsal devrim süreci başlar. Ekonomik altyapıdaki değişikliklerle birlikte bütün o kocaman üstyapı da şöyle ya da böyle kesinlikle dönüşecektir.</span></p>

  <p class="block_16"><span xml:lang="tr">“Bütün bunlara başka bir açıdan bakmak da olası: Üretim araçları, toplumun gereksinimlerini karşılayamayacak bir noktaya gerilediğinde, toplumsal devrim, üretim gücünü ölümün pençesinden kurtarmaya girişir. Bu tür bir toplumsal devrim genellikle önce üst yapıda başlar. Üst yapının dönüşmesi üretim ilişkilerini de değiştirir.</span></p>

  <p class="block_16"><span xml:lang="tr">“Şu anda, üretim gücünüz tam anlamıyla donmuş durumda. Eyleme geçmek yerine sözcüklerle ve içi boş bir öfkeyle yeniden güç kazanmaya çalışıyorsunuz. Böyle bir anda ellerle bedenlerin değil de çenelerin güçlenmesi çok komik. Bu biçimde sürüp gidebileceğini aklın alıyor mu?”</span></p>

  <p class="block_16"><span xml:lang="tr">Marks sözlerini bitirmişti ki, evimin kapısı açıldı. Kao Şueyi karanlık odadan çıktı; ceketi omuzundaydı. Onunla birlikte gri kedimiz de dışarı fırladı ve kendi evine doğru aceleyle ilerleyen Kao’nun peşine takıldı. Gri kedi sesli sesli miyavladıktan sonra bir hamlede evin saçaklarına sıçradı.</span></p>

  <p class="block_16" xml:lang="tr">Birden aklıma bir şey geldi: Ölülerin yüce ruhlarını rahatsız edenlerden biri olan bu adam, Komünist Partinin bir üyesiydi!</p>

  <p class="block_17">&nbsp;</p>

  <p class="block_22">&nbsp;</p>
</body>
</html>
