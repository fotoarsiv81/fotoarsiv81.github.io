<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_13">XI<br class="chapter"/>
  Yabanıl Kadınla Cici Sevgili</h1>

  <p class="normal">“Gerçekten de ölçüsüzce ve acımasızca yoruyorsunuz beni, canım; iç çekişinizi duyanlar, altmışlık başakçı kadınlardan, meyhane kapılarında ekmek kırıntıları toplayan kocamış dilenci kadınlardan da fazla acı çekiyorsunuz sanacaklar.</p>

  <p class="normal">“İç çekişleriniz hiç değilse pişmanlığı belirtseydi, birazcık onurlandırırdı sizi; ama ancak rahata doymuşluğu, dinleniş bezginliğini koyuyor ortaya. Hem sonra yararsız lakırdılar sıralamaktan da hiç bıkmıyorsunuz: ‘Çok sevin beni! Öylesine gereksinimim var ki buna! Beni şöyle avutun, beni böyle okşayın!’ Bakın, sizi iyileştirmeye çalışacağım; belki de bir şenlikte, iki kuruş karşılığında, çok da uzaklara gitmeden buluruz bunun yolunu.</p>

  <p class="normal">“Ne olur, ardında bir cehennemlik gibi uluyarak sürgünlük yüzünden çileden çıkmış bir orangutan gibi demir çubukları sarsan, kimi zaman bir kaplanın halkamsı sıçrayışlarına, kimi zaman ak ayının budalaca salınmalarına kusursuzca öykünen, biçimi de oldukça belirsiz bile olsa sizinkini andıran canavarın çabalayıp durduğu şu sağlam kafese iyice bakalım.</p>

  <p class="normal">“Bu, canavar, genellikle ‘meleğim’ dediğimiz hayvanlardandır, yani bir kadındır. Öteki canavar, elinde bir sopayla gırtlağını yırtarcasına bağıran da bir koca. Yasal karısını bir hayvan gibi zincirlemiş, panayır günlerinde, kenar mahallelerde gösteriyor, hem de, söylemek bile gereksiz, yöneticilerin izniyle.</p>

  <p class="normal">“İyi dikkat edin! Bakın, bakıcısının attığı canlı tavşanları, yaygaralar koparan tavukları nasıl doymazlıkla (belki hiç de yapmacığa kaçmadan) parçalıyor. ‘Yavaş ol, her şeyi bir günde yememeli,’ diyor bakıcısı, bu bilge sözden sonra da acımasızca alıyor avı elinden, boşalmış bağırsaklar azgın hayvanın, yani kadının dişlerine bir an takılı kalıyor.</p>

  <p class="normal">“Hadi! Bir de zorlu sopa vur ki yatışsın! Öyle ya, istekle korkunçlaşmış gözlerle bakıyor elinden alınan yiyeceğe. Aman Tanrım! Sopa da oyuncak moyuncak değil öyle, takma postuna karşın ten nasıl şakladı, işittiniz mi? Bu yüzden gözleri yuvalarından fırlıyor, bu yüzden daha doğal uluyor... Tepeden tırnağa kıvılcımlar saçıyor öfkeden, dövülen demirler gibi.</p>

  <p class="normal">“Âdem ile Havva’nın bu iki torununun, elinizden çıkan bu yapıtların evlilik yaşamı böyle geçiyor, ey Tanrım! Ünün şanın gıdıklayıcı ergilerini bilmez olmasa bile mutsuz bir kadın, burası kesin. Daha çaresiz, üstelik bir ödencesi de bulunmayan dertler vardır. Ama o düştüğü dünyada kadının başka türlü bir yazgıya da hakkı olduğuna hiçbir zaman inanamamıştır.</p>

  <p class="normal">“Şimdi biz bizeyiz, sevgili çıtkırıldım! Dünyayı dolduran cehennemleri gördükten sonra, sizin, yalnız teni kadar yumuşak kumaşlar üstünde dinlenen, yalnız pişmiş et yiyen, uz elli hizmetçinin görevi de kendisi için parçaları kesmek olan sizin güzel cehenneminiz üzerinde ne düşüneyim istiyorsunuz?</p>

  <p class="normal">“Hoş kokulu göğsünüzü kabartan tüm bu hafif iç çekmelerin ne anlamı olabilir benim için, güçlü yosma? Ya kitaplardan öğrenilmiş tüm bu yapmacıklar, görende acımadan çok daha başka bir duygu uyandırmak için yaratılmış bu bitip tükenmez hüzün? Doğrusu ya, bazı bazı size gerçek acının ne olduğunu öğretmek geliyor içimden.</p>

  <p class="normal">“Güzel kibarım, sizi böyle ayakları çamurdan, gözlerinizi de bir kral istercesine dumanlı dumanlı göğe dönük görünce, ülküden yardım dilenen bir genç kurbağa diyeceği geliyor insanın. Odunu (siz de biliyorsunuz, ben şimdi buyum) küçümserseniz, sizi kıtır kıtır yiyecek, çiğnemeden yutacak, gönlünce öldürecek balıkçıldan sakının.</p>

  <p class="normal">“Ne kadar ozan olursam olayım, düşünmek istediğiniz kadar da aldanmıyorum, o yapmacıklı ağlamalarınızla beni fazla yorarsanız, yabanıl kadınmışsınız gibi davranacağım size, ya da sizi boş bir şişe gibi pencereden fırlatıvereceğim.”</p>
</body>
</html>
