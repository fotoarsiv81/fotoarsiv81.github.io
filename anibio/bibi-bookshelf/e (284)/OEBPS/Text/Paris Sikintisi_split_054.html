<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_52">L<br class="chapter"/>
  İyi Köpekler</h1>

  <p class="sagitalik">Joseph Stevens’a</p>

  <div class="clrb"/>

  <p class="normal">Çağımın genç yazarları karşısına bile, Buffon’a hayranlığımdan dolayı hiçbir zaman yüzüm kızarmadı; ama bugün o tantanalı doğanın ressamının ruhunu yardıma çağıracak değilim. Hayır.</p>

  <p class="normal">Daha çok Sterne’e seslenmek geliyor içimden, şöyle derdim ona seslensem: “İçli maskara, eşsiz maskara, gökten in ya da cennet bahçelerinden bana doğru çık da iyi köpekler, yoksul köpekler için bir şarkı, sana yaraşır bir şarkı esinle bana! Kuşakların belleğinde hiç yanından ayrılmayan o ünlü eşeğine bin de geri gel; eşeğin de ölümsüz kurabiyesini incelikle dudaklarının arasına almayı unutmasın sakın!”</p>

  <p class="normal">Akademik esin tanrıçasını istemem! O kocakarıyı ne yapayım ben? Ben dost esin tanrıçasına, kentli, canlı tanrıçaya sesleniyorum, iyi köpeklerin, yoksul köpeklerin, çamurlara batmış köpeklerin, ortağı olan yoksulla kendilerine kardeş gözlerle bakan ozandan başka herkesin vebalıymış, bitliymiş gibi yanından kovduğu köpeklerin şarkısını söylememe yardım etsin diye.</p>

  <p class="normal">Güzel bozuntusu köpek, o dört ayaklı budala, danua, kingçar ya da buldok, sevileceğinden hiç kuşkusu yokmuş gibi konuğun bacaklarına, dizlerinin üstüne saygısızca atlayacak kadar kendine hayran köpek, bir çocuk gibi gürültücü, şıklık düşkünü bir genç kadın gibi budala, kimi zaman da bir uşak gibi kindar ve yüzsüz köpek bizden uzak olsun! Sivri burunlarında dost yolunu bulacak kadar koku alma gücü, dümdüz kafalarında domino oynayacak kadar akıl bile bulunmayan o tazı dedikleri titrek, işsiz güçsüz, dört ayaklı yılanlar bin kez uzak olsun bizden.</p>

  <p class="normal">Kulübelerine gitsin o bıktırıcı asalaklar!</p>

  <p class="normal">İpeğimsi, kapitonlu kulübelerine dönsünler! Çamurlu köpeğin şarkısını söylüyorum ben, yoksul köpeğin, yuvasız köpeğin, serseri köpeğin, hokkabaz köpeğin, içgüdüsü yoksulun, çingenenin, soytarının içgüdüsü gibi yoklukla çok güzel desteklenen köpeğin, o iyi ananın, aklın gerçek koruyucusunun şarkısını söylüyorum!</p>

  <p class="normal">Uğursuz köpeklerin şarkısını söylüyorum, uçsuz bucaksız kentlerin dolambaçlı çukurlarında başıboş dolaşan köpeklerin, bırakılmış kişiye kırpışmalı, akıllı gözlerle, “Beni de al yanına, ikimizin yoksunluğundan bir tür mutluluk doğar belki!” demiş köpeklerin.</p>

  <p class="normal">Bir zamanlar Nestor Roqueplan, kendisinin hiç kuşkusuz unuttuğu, ama yalnız benim, belki bir de Sainte-Beuve’ün anımsadığı ölümsüz bir anlatıda, “Köpekler nereye gidiyor?” diyordu.</p>

  <p class="normal">Köpekler nereye gidiyor mu diyorsunuz, dikkatsiz insanlar? İşlerine gidiyorlar.</p>

  <p class="normal">İş buluşmaları, aşk buluşmaları. Sisler içinde, karlar içinde, çamurlar içinde, yakıcı sıcak altında, şakır şakır yağmur altında, gidiyor, geliyor, koşuyor, arabaların altından geçiyorlar, pireler, tutkular, gereksinimler ya da görevler yollara düşürmüş hepsini. Bizim gibi onlar da erkenden kalkmışlar, ya geçim derdindeler, ya da hazlarına koşuyorlar.</p>

  <p class="normal">Kimileri vardır, kent dışında bir yıkıntıda yatar, her gün, belirli bir saatte Palais-Royal’in bir mutfağının kapısına gelip sadaka ister; kimileri vardır, sürülerle, koşa koşa, budala erkekler istemez oldukları için yüreklerini hayvanlara vermiş altmışlık kızların acıma duygusunun hazırladığı yemeği paylaşmak için beş fersahtan fazla yol aşar.</p>

  <p class="normal">Kimileri de vardır ki, kestane rengi zenciler gibi aşkla sarhoş olur, bazı günler bölgelerini bırakıp kente gelir, üstü başı biraz dağınık, ama mağrur ve minnettar bir dişi köpeğin çevresinde bir saat boyunca zıplar durur.</p>

  <p class="normal">Kâğıtları, defterleri yoktur, ama hiçbiri şaşırmaz saatini.</p>

  <p class="normal">Tembel Belçika’yı bilir misiniz, kasabın, sütçünün ya da fırıncının arabasına koşulup da o yengin havlayışlarıyla atlarla boy ölçüşmekten duydukları gururlu hazzı gösteren tüm o güçlü köpeklere benim gibi siz de hayran kaldınız mı?</p>

  <p class="normal">Daha da uygar bir düzeyden iki köpek daha işte. İzin verin de dışarı çıkmış bir sokak cambazının odasına sokayım sizi. Boyalı tahtadan, perdesiz bir karyola, tahtakurusu lekeleriyle dolu, yerlere sarkmış çarşaflar, iki hasır iskemle, bir dökme soba, bir iki de bozuk çalgı. Ah! Acıklı eşyalar! Ama, rica ederim, üzerlerine hem sökük, hem görkemli giysiler giymiş, başlarını ortaçağ ozanlarının ya da askerlerin başlarına benzetmiş akıllı kişilere bakın, yanan sobanın üstünde usul usul kaynayan, ortasında duvar işlerinin bittiğini göstermeye yarayan hava direkleri gibi dikilmiş, uzun bir kaşık duran adsız yapıt’ı bir büyücü dikkatiyle bekleyen kişilere.</p>

  <p class="normal">İşlerine böylesine düşkün oyuncuların midelerini iyi bir çorbayla doldurmadıkça yola çıkmamaları yerinde değil midir? Bütün gün halkın ilgisizliğine, aslan payını kendi alıp tek başına dört oyuncudan fazla çorba içen müdürün haksızlıklarına göğüs germek zorunda olan bu zavallıcıkların azıcık şehvet düşkünlüğünü bağışlamaz mısınız?</p>

  <p class="normal">Bu dört ayaklı filozofları, hatırsever, yumuşak başlı ya da sadık köleleri kaç kez gülümseyip içlenerek izlemişimdir, insanların mutluluğuyla fazlasıyla uğraşan cumhuriyet, köpeklerin onurunu gözetmeye zaman bulsaydı, cumhuriyet sözlüğü onları da iyiliksever diye tanımlayabilirdi pekâlâ.</p>

  <p class="normal">Gene kaç kez bunca gözüpekliğe, sabıra, çabaya bir ödül olsun diye, iyi köpekler, yoksul köpekler, çamurlu, acılı köpekler için belki de bir yerlerde (kim bilir ki?) özel bir cennet bulunduğunu düşünmüşümdür. Swedenborg Türkler için de, Hollandalılar için de birer cennet bulunduğunu söyler.</p>

  <p class="normal">Vergilius’un, Theokritos’un çobanları birbirini izleyen şarkılarına ödül olarak iyi bir peynir, en iyi ustanın elinden çıkmış bir flüt ya da memeleri şişkin bir keçi beklerlerdi. Yoksul köpeklerin şarkısını söyleyen ozan armağan olarak güzel bir yelek aldı, hem zengin, hem soluk bir renkteydi, güz güneşlerini, olgun kadınların güzelliğini, pastırma yazlarını düşündürtürdü.</p>

  <p class="normal">Ressamın ozan için gömleğini nasıl bir taşkınlıkla çıkardığını Villa-Hermosa Sokağı’ndaki meyhanede bulunanların hiçbiri unutmayacaktır, yoksul köpeklerin şarkısını söylemenin çok iyi, çok yerinde bir iş olduğunu öylesine iyi anlamıştı.</p>

  <p class="normal">Görkemli bir İtalyan hükümdarı da güzel bir sone ya da hoş bir hiciv karşılığında tanrısal Aretino’ya değerli taşlarla süslü bir pala ya da bir saray mantosu armağan ederdi.</p>

  <p class="normal">Ve ozan, ressamın yeleğini ne zaman sırtına geçirse, ister istemez iyi köpekleri, filozof köpekleri, pastırma yazlarını, çok olgun kadınların güzelliğini düşünür.</p>
</body>
</html>
