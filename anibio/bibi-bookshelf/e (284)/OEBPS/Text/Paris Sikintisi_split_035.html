<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_33">XXXI<br class="chapter"/>
  İççağrılar</h1>

  <p class="normal">Üstünde güz güneşinin ışınlarının keyifle oyalanır gibi göründüğü güzel bir bahçede, bulutların yola çıkmış kıtalar gibi yüzdükleri, şimdiden yeşilimsi bir gök altında, dört güzel çocuk, dört oğlan çocuğu, oynaya oynaya yorulmaktan olacak, baş başa vermiş, konuşuyorlardı.</p>

  <p class="normal">Şöyle diyordu biri: “Dün beni tiyatroya götürdüler. Arkalarında gökle deniz görünen, büyük ve hüzünlü saraylarda, kendileri de ağır ve hüzünlü, ama her yerde gördüklerimizden çok daha güzel ve çok daha iyi giyinmiş erkekler, kadınlar şakıyan bir sesle konuşuyorlar. Birbirlerine gözdağı veriyor, yalvarıyor, kederleniyor, ellerini de kuşaklarına sokulmuş bir hançere dayıyorlar ikide bir. Ah! Çok güzel bir şey bu! Kadınlar bizi görmeye gelen kadınlardan çok daha güzel, çok daha büyük; iri, çökük gözleriyle, tutuşmuş yanaklarıyla korkunç bir görünüşleri olsa da insan onları sevmekten kendini alamıyor. Korkuyor insan, ağlamak geliyor içinden, gene de göneniyor... En tuhafı, aynı biçimde giyinmek, aynı şeyleri söyleyip yazmak, aynı sesle konuşmak geliyor insanın içinden...”</p>

  <p class="normal">Dört çocuktan biri, arkadaşının sözlerini dinlemez olmuştu birkaç saniyedir, kımıltısız bir bakışla, gökyüzünde bir noktayı inceliyordu, sonra birden, “Bakın, şuraya bakın!..” dedi. “Görüyor musunuz onu? Tek başına giden şu küçük bulutun, usul usul yürüyen, ateş rengi bulutun üzerine oturmuş. O da bize bakıyor sanki.”</p>

  <p class="normal">“Kimmiş o?” diye sordu ötekiler.</p>

  <p class="normal">“Tanrı!” diye yanıtladı çocuk tam bir inanmışlıkla. “Ah! Uzaklaştı bile; az sonra göremez olacaksınız. Tüm ülkeleri görmek için yolculuğa çıkmış olmalı. Bakın, neredeyse ufukta bulunan şu ağaç dizisinin ardına geçecek... şimdi de çan kulesinin arkasına iniyor... Ah! Görünmez oldu!” Uzun zaman aynı yöne dönük kaldı çocuk, içlerinde anlatılmaz bir esrime, bir özlem parlayan gözlerini yeri gökten ayıran çizgiye dikmişti.</p>

  <p class="normal">“Bu da yalnız kendi görebildiği Tanrısıyla amma budala!” dedi o zaman üçüncüsü, tüm çocuk kişiliği eşsiz bir ataklık ve eşsiz bir canlılığın damgasını taşıyordu. “Hiçbir zaman, hiçbirinizin başına gelmemiş, hem de tiyatronuzdan, bulutlarınızdan biraz daha ilginç bir şey geldi benim başıma, onu anlatacağım ben size. Birkaç gün oluyor, büyüklerim yolculuğa çıkmış, beni de yanlarına almışlardı. İndiğimiz handa yeterince yatak bulunmadığı için, dadımla aynı yatakta yatmama karar verildi.” Arkadaşlarını yanına çekti, daha alçak bir sesle konuştu. “Yalnız başına yatmayıp da karanlıkta dadıyla bir yatakta yatmanın etkisi eşsiz oluyor, canım. Ben uyumadığım için, o uyurken, elimi kollarının, boynunun, omuzlarının üzerinde dolaştırarak eğlendim. Kolları, boynu, tüm kadınlarınkinden çok daha iri, derisi de öyle yumuşak, öyle yumuşak ki, mektup kâğıdı, ipekli kâğıt dersiniz. Çok hoşlanıyordum bu işten, korkmasaydım... onu uyandırmaktan, bir de bilmiyorum neden korkmasaydım, uzun zaman sürdürürdüm. Sonra başımı saçlarının, sırtına dağılan, yele gibi yoğun saçlarının içine daldırdım, inan olsun, bu saatte bahçenin çiçekleri ne kadar güzel kokarsa, o kadar güzel kokuyorlardı. Fırsat bulursanız, siz de yapmaya çalışın bu yaptığımı, görürsünüz!”</p>

  <p class="normal">Bu olağanüstü buluşun genç kahramanı öyküsünü anlatırken gözleri hâlâ duyduğu şeyin şaşkınlığıyla açılmıştı, batan güneşin ışınları karmakarışık saçlarının kızıl demetleri arasından kayarak, başında tutkunun kükürdümsü aylası gibi bir şey tutuşturuyordu. Bu çocuğun Tanrı’yı bulutlarda aramayacağını, onu sık sık başka yerlerde bulacağını sezmek kolaydı.</p>

  <p class="normal">En sonunda dördüncü de konuştu: “Biliyorsunuz, evde pek eğlendiğim yok; hiçbir zaman tiyatroya götürmezler beni; velim fazlasıyla cimri; Tanrı benimle de, sıkıntımla da ilgilenmiyor; beni nazlayacak güzel bir dadım da yok. Bana nereye gittiğimi bilmeden, hiç kimse de buna kulak asmadan hep burnumun doğrusuna gitmek, hep yeni ülkeler görmekten zevk alırım gibime gelmiştir çoğu kez. Hiçbir zaman, hiçbir yerde rahat edemem, her zaman da bulunduğum yerden başka bir yerde daha iyi olacağımı sanırım. Bakın işte! Komşu köyün son panayırında, tam benim yaşamak istediğim gibi yaşayan üç adam gördüm. Sizler dikkat etmediniz onlara. İriydiler, paçavralar içindeydiler, karaydılar aşağı yukarı, gene de çok mağrurdular, hiç kimseye gereksinimleri yokmuş gibi görünüyorlardı. Çalgı çalarken, karanlık gözleri tümüyle parlaklaştı; öyle şaşırtıcı bir çalgıydı ki, kimi zaman oynamak, kimi zaman ağlamak, kimi zaman da her ikisini birden yapmak isteği veriyordu, uzun süre dinleyecek olsa, deliye döner insan. Biri yayını kemanının üzerinde dolaştırırken acısını anlatır gibiydi, öteki bir kayışla boynuna asılmış küçük piyanonun telleri üzerinde küçük tokmağını zıplatırken sanki komşusunun dert yanışını alaya alıyordu, üçüncüsüyse, semballerini olağanüstü bir sertlikle çarpıyordu arada bir. Durumlarından öyle hoşnuttular ki, halk dağıldıktan sonra da sürdürdüler yabansı çalgılarını çalmayı. En sonunda kuruşlarını topladılar, çıkınlarını sırtlarına alıp gittiler. Nerede kaldıklarını öğrenmek istedim, ormanın kıyısına kadar uzaktan arkalarından gittim, ancak burada anladım hiçbir yerde kalmadıklarını.</p>

  <p class="normal">“İçlerinden biri, ‘Çadırı açmalı mı?’ dedi o zaman.</p>

  <p class="normal">“‘Yok canım,’ diye yanıtladı öteki, ‘gece öylesine güzel ki!’</p>

  <p class="normal">“Üçüncüsü, topladıkları parayı sayarken, ‘Bu adamlar çalgıyı duymuyor, karıları da ayılar gibi dans ediyor. Bereket versin ki bir aya varmadan Avusturya’da olacağız, daha cana yakın bir halk buluruz orada.’</p>

  <p class="normal">“‘İspanya’ya doğru gitsek daha iyi ederiz belki, öyle ya, kış yaklaşıyor; yağmurdan önce kaçalım da yalnız gırtlağımızı ıslatalım,’ dedi öbür ikisinden biri.</p>

  <p class="normal">“Görüyorsunuz ya, her şeyi aklımda tuttum. Sonra her biri bir kadeh içki içti, sonra da alınları yıldızlara dönük, uyudular. Beni de götürmelerini, çalgılarını bana da öğretmelerini rica etmek istemiştim ilkin; ama göze alamadım, hangi konuda olursa olsun bir karar vermek çok güç olduğu, bir de Fransa’dan çıkamadan yakalanmaktan korktuğum için.”</p>

  <p class="normal">Öbür arkadaşlarının oldukça ilgisiz tutumu bu çocuğun şimdiden bir anlaşılmamış olduğunu düşündürttü bana. Dikkatle bakıyordum ona; gözünde, alnında, sevgiyi, yakınlığı uzaklaştıran uğursuz hava zamanından önce oluşmuştu, ama bilmem neden, benim sevgimi körüklüyordu, tanımadığım bir kardeşim olabileceği gibi tuhaf bir düşünceye kapıldım birden.</p>

  <p class="normal">Güneş batmıştı. Görkemli gece almıştı yerini. Çocuklar ayrıldılar, her biri, ayrımında olmadan, durumlara, rastlantılara göre, yazgısını olgunlaştırmaya, yakınlarını şaşırtmaya, şana ya da onursuzluğa doğru gidiyordu.</p>
</body>
</html>
