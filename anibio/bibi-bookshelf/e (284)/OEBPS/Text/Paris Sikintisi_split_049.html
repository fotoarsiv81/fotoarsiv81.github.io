<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_47">XLV<br class="chapter"/>
  Atış Yeri İle Mezarlık</h1>

  <p class="normal">Mezarlığa bakan kahve – “Çok garip bir tabela –diye düşündü gezginimiz– ama susuzluk uyandırmak için bire bir! Bu meyhanenin sahibi Horatius’un ve Epikuros’un öğrencisi olan ozanları çok beğeniyor olmalı. İskeletsiz bir şölen, yaşamın kısalığını belirten herhangi bir simgesi bulunmayan bir şölen düzenlemeyen eski Mısırlıların derin incelmişliğini de bilir herhalde.”</p>

  <p class="normal">Sonra girdi, mezarlara karşı oturup bir bardak bira içti, bir sigara tüttürdü ağır ağır. Sonra bu mezarlığa inmek esti aklına, otları çok yüksek, çok çağırıcıydı, üzerinde de çok zengin bir güneş hüküm sürmekteydi.</p>

  <p class="normal">Gerçekten de ışık ve sıcak her şeyi kasıp kavuruyordu burada, sarhoş güneş yıkılışla beslenip semizleşmiş, çok güzel çiçeklerden bir halı üstünde yan gelip yatıyor diyeceği gelirdi insanın. Uçsuz bucaksız bir yaşam –alabildiğine küçük varlıkların yaşamı– uğultusu dolduruyordu havayı, ama, düzenli aralıklarla, yakın bir atış yerinde atılan silahların patırtısıyla kesilmekteydi, tüfekler sessizce çalınan bir senfoninin uğultusu içinde şampanya mantarlarının patlayışı gibi patlıyordu.</p>

  <p class="normal">O zaman, beynini kızdıran güneşin altında, Ölüm’ün keskin kokularının havası içinde, oturduğu mezarın altında bir fısıltı işitti. Şöyle diyordu bu fısıltı: “Nişan tahtalarınıza, karabinalarınıza lanet olsun, ölülere de, tanrısal dinlenişlerine de kulak asmayan şamatacı canlılar! Hırslarınıza lanet olsun, hesaplarınıza lanet olsun, ölüm tapınağı yanında öldürme sanatını öğrenmeye gelen sabırsız ölümlüler! Ödülü kazanmanın, hedefi tutturmanın ne denli kolay, Ölüm’den başka her şeyin nasıl hiç olduğunu bilseydiniz, böylesine yorulmazdınız, çalışkan canlılar, Hedef’i, iğrenç yaşamın biricik hedefini çoktan tutturmuş olanların uykusunu bu denli bulandırmazdınız.”</p>
</body>
</html>
