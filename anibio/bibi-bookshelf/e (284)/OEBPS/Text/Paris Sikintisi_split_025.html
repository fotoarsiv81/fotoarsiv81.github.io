<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_23">XXI<br class="chapter"/>
  Yoldan Çıkışlar ya da Eros,<sup class="calibre2"><a href="../Text/Paris%20Sikintisi_split_056.html#footnote-600-3" id="footnote-600-3-backlink">[3]</a></sup> Plutus<sup class="calibre2"><a href="../Text/Paris%20Sikintisi_split_056.html#footnote-600-4" id="footnote-600-4-backlink">[4]</a></sup> ve Ün</h1>

  <p class="normal">Çok görkemli iki Şeytan’la onlar kadar olağanüstü bir dişi Şeytan, dün gece merdivenlerden yukarı çıktılar, Cehennem’in uyuyan adamın zayıflığından yararlanarak onunla gizlice bağlantıya geçtiği gizemli merdivenden. Gelip önümde durdular, kurumlu kurumlu, bir peyke üzerindeymiş gibi ayakta. Gecenin yoğun karanlığı önünde beliren bu üç kişiden kükürtsü bir parıltı yayılıyordu. Öyle mağrur, öyle buyurgan bir görünüşleri vardı ki her üçünü de gerçek Tanrı sandım ilkin.</p>

  <p class="normal">Birinci Şeytan’ın yüzünden cinsi belli olmuyordu, bedeninin çizgilerinde de eski Bacchus’lerin gevşekliği vardı. Renkleri karanlık ve belirsiz, güzel, bitkin gözleri hâlâ fırtınanın ağır gözyaşlarıyla yüklü mor menekşelere benziyordu, aralık dudakları da güzel kokular yayan, sıcak buhurdanlara; her iç çekişinde mis kokulu böcekler parıldıyor, soluğunun sıcaklığıyla uçuşuyorlardı.</p>

  <p class="normal">Kırmızı gömleğinin çevresine pırıl pırıl bir yılan sarılmıştı kuşak gibi, kor gözlerini duygusuzca ona çeviriyordu. Parlak bıçaklar, cerrah araçları asılmıştı bu canlı kuşağa, aralarında uğursuz içkilerle dolu şişeler vardı. Sağ elinde bir başka şişe tutmaktaydı, parlak, kırmızı bir şey vardı içinde, etiketinde de şu tuhaf sözcükler: “İçin, benim kanımdır bu, çok iyi bir güç iksiridir”; sol elinde bir keman tutmaktaydı, hazlarını ve acılarını şakımakta, Şeytanların toplantı gecesinde çılgınlığı herkese yaymakta kullanıyor olmalıydı.</p>

  <p class="normal">İncecik topuklarında, kırılmış bir altın zincirin birkaç halkası sürüklenmekteydi, bundan doğan rahatsızlık yüzünden gözlerini yere dikmek zorunda kaldı mı ayaklarının iyi işlenmiş taşlar gibi parlak ve düz tırnaklarını gururla seyrediyordu.</p>

  <p class="normal">İçlerinden sinsi bir sarhoşluk akan, avutulamayacak kadar üzgün gözleriyle bana baktı, sonra da şarkımsı bir sesle, “İstersen, istersen, ruhların efendisi yaparım seni, canlı maddenin efendisi olursun, heykeltıraşın balçığa egemen olamayacağı ölçüde egemen olursun ona; kendini başkasında unutmak üzere kendi kendinden çıkmanın, başka ruhları kendi ruhunla karıştıracak kadar kendine çekmenin durmadan yenilenen hazzını tadarsın,” dedi.</p>

  <p class="normal">Ben de yanıt verdim: “Eksik olma! Benim zavallı benliğimden de aşağı yaratıkları ne yapayım? Kendimi anımsamaktan biraz utanç duysam bile, hiçbir şeyi unutmak istemiyorum; hem de, kocamış canavar, gizemli bıçakların, kuşkulu şişelerin ve ayaklarına vurulmuş zincirler dostluğunun olumsuzluğunu oldukça açık bir biçimde gösteren birer simge. Armağanların senin olsun.”</p>

  <p class="normal">İkinci Şeytan’da ne o hem acıklı, hem güleç görünüş, ne o sokulgan, o kibar davranış vardı, ne de o ince, o hoş kokulu güzellik. Gözsüz, iri yüzlü, geniş mi geniş bir adamdı, ağır karnı kalçaları üzerine taşıyordu, tüm derisi yaldızlıydı, üzerinde birer dövme gibi, evrensel düşkünlüğün sayısız durumlarını belirten, oynak resimler vardı. Kendi istekleriyle bir çiviye asılan, sıska mı sıska adamcıklar vardı; yalvaran gözleri sadakayı titrek ellerinden de iyi isteyen, biçimsiz, cılız cüceler vardı, gücü bitmiş memelerine yapışmış düşük çocuklar taşıyan, yaşlı kadınlar vardı. Daha niceleri vardı.</p>

  <p class="normal">İri Şeytan yumruğuyla kocaman karnını dövüyordu, uzun, çınıltılı bir maden sesi çıkıyordu o zaman, sayısız insan seslerinden doğan, belirsiz bir inilti biçiminde sona eriyordu. Çürük dişlerini saygısızca göstererek budala bir gülüşle gülüyordu, tüm ülkelerde kimi insanlar karınlarını fazlasıyla doyurunca nasıl gülerlerse öyle.</p>

  <p class="normal">O da bana, “Her şeyi elde edeni, her şeye bedel olanı, her şeyin yerini tutanı verebilirim sana!” dedi. Sonra o canavar karnını dövdü ve kaba sözünü karnının yankısı yorumladı.</p>

  <p class="normal">Tiksintiyle başımı çevirdim. “Ben ergiye ulaşacağım diye hiç kimsenin yoksul düşmesini istemem,” diye yanıt verdim, “hüzünlü bir zenginlik istemem, o duvar kâğıtlarındaki gibi derinin üstüne çizilmiş bütün o mutsuzlukları istemem.”</p>

  <p class="normal">Dişi Şeytan’a gelince, ilk bakışta onda garip bir çekicilik bulmadığımı söylersem, yalan olur. Bu çekiciliği tanımlamak için, onu artık yaşlanmaya yüz tutan, ama yaşlanmayan ve güzellikleri yıkıntıların içe işleyen büyüsünü saklayan, çok güzel kadınların çekiciliğinden başka hiçbir şeyle karşılaştıramam. Hem kurumlu, hem kırık dökük bir görünüşü vardı, gözleri yorgundu, ama büyüleyici bir güçle doluydu. Beni en çok etkileyen sesindeki gizem oldu, en tatlı, en yüksek kadın seslerinin anısını buluyordum bu seste, biraz da durmamacasına içkiyle yıkanmış gırtlakların kısıklığını.</p>

  <p class="normal">“Gücümü tanımak ister misin?” dedi yalancı tanrıça, büyüleyici ve aykırı bir sesi vardı. “Dinle öyleyse.”</p>

  <p class="normal">Kocaman bir borazan aldı ağzına. İki ucu da kursaklı bir düdük gibiydi borazanın, üzerine evrenin bütün gazetelerinin başlıkları sarılmıştı. Bu borazanın içinden adımı haykırdı, uzayda yüz bin gök gürlemesinin gümbürtüsüyle yol aldı adım, en uzak gezegenin yankısıyla yankılanıp geri geldi.</p>

  <p class="normal">“Hay Allah!” dedim, büyülenmiş gibiydim, “İşte bu çok iyi bir şey!” Ama baştan çıkarıcı, erkeksi kadını daha bir özenle inceleyince, onu tanır gibi oldum, tanıdığım bazı kopuklarla kadeh tokuşturduğunu görmüşüm gibime geliyordu. Bakırın boğuk sesi de fahişe bir borazancının anısını getirdi kulaklarıma.</p>

  <p class="normal">Bu nedenle, tüm horgörümle yanıt verdim: “Defol! Adlarını ağzıma almak istemediğim kimi kişilerin kapatmasıyla evlenecek adam değilim ben.”</p>

  <p class="normal">Böyle gözüpekçe bir el çekişten sonra gururlanmak hakkımdı elbette. Ama yazık ki uyandım, bütün gücüm uçup gitti o zaman. “Bu kadar kuşkucu davranmak için, iyiden iyiye sızmış olmam gerekirdi gerçekten,” dedim kendi kendime. “Ah! Uyanıklığımda gelebilselerdi, böyle kılı kırk yarmazdım.”</p>

  <p class="normal">Sonra yüksek sesle seslendim onlara, beni bağışlasınlar diye yalvardım, lütuflarına ermek için ne denli alçalmam gerekirse o denli alçalmaya hazır olduğumu söyledim; ama onları çok kırmıştım anlaşılan, bir daha gelmediler.</p>
</body>
</html>
