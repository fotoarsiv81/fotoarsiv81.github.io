<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_39">XXXVII<br class="chapter"/>
  Ay’ın İyilikleri</h1>

  <p class="normal">Sen beşiğinde uyurken, gelgeç isteklilerin şahı olan Ay pencereden baktı, “Bu çocuğu beğendim,” dedi.</p>

  <p class="normal">Bulut merdiveninden usulca indi, camlardan sessizce geçti. Sonra bir ananın yumuşacık sevgisiyle üzerine uzandı, kendi renklerini bıraktı yüzüne. Gözbebeklerin yeşil kaldı bu yüzden, yanakların da şaşılacak derecede solgun. Gözlerin bu konuğu seyrederken böylesine tuhaf bir biçimde büyüdü; gırtlağını da öyle sevgiyle sıktı ki, tükenmez bir ağlama isteği kaldı içinde.</p>

  <p class="normal">Bu arada, sevincinin yayılışı içinde, Ay fosforlu bir hava gibi, ışıklı bir zehir gibi dolduruyordu tüm odayı; hem de tüm bu canlı ışık düşünüyor ve şöyle diyordu: “Öpüşümün etkisi hiç silinmeyecek üzerinden. Benim gibi güzel olacaksın. Benim sevdiğimi ve beni seveni seveceksin; suyu, bulutları, sessizliği, geceyi, uçsuz bucaksız, yeşil denizi, biçimsiz ve çok biçimli suyu, bulunmayacağın yeri, tanımayacağın sevgiliyi, çok garip çiçekleri, sayıklatan çiçekleri, piyanolar üzerinde kendilerinden geçen, yumuşak, boğuk bir sesle, kadınlar gibi inleyen kedileri!</p>

  <p class="normal">“Ve benim sevgililerim sevecek seni, benim çevremde dört dönenler senin çevrende de dört dönecek. Gece okşayışlarımda gene böyle gırtlaklarını sıktığım yeşil gözlü adamların kraliçesi olacaksın; denizi, uçsuz bucaksız, gümbürtülü, yeşil denizi, biçimsiz ve çok biçimli suyu, bulunmadıkları yeri, tanımadıkları kadını, bilinmedik bir dinin buhurdanlarına benzeyen uğursuz çiçekleri, istemi allak bullak eden kokuları, çılgınlıkların simgesi olan, yabanıl şehvetli hayvanları sevenlerin kraliçesi!”</p>

  <p class="normal">Sevgili, lanetli, şımarık çocuk, işte şimdi bu nedenle yattım ayaklarının dibine, işte bu nedenle tüm varlığında korkunç Tanrı’nın, geleceği gören analığın, tüm aycılları zehirleyen sütananın yansımasını arıyorum.</p>
</body>
</html>
