<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Paris Sikintisi</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik1" id="calibre_toc_49">XLVII<br class="chapter"/>
  Matmazel Bistouri</h1>

  <p class="normal">Havagazı fenerlerinin aydınlığında kenar mahallenin sonuna gelirken, usulca bir kol kaydı kolumun altına, bir ses duydum: “Hekim misiniz, efendim?” diyordu kulağıma.</p>

  <p class="normal">Baktım; çok açık gözleri hafiften sürmeli, saçları başlığının bağlarıyla yelde dalgalanan, iri ve güçlü bir kızdı.</p>

  <p class="normal">“Hayır, hekim değilim. Bırakın, geçeyim.”</p>

  <p class="normal">“Yok! Hayır! Hekimsiniz. Ortada. Evime gelin. Benden hoşnut kalacaksınız, hadi!”</p>

  <p class="normal">“Geleceğim elbet sizi görmeye, ama daha sonra, hekimden sonra, hay Allah!..”</p>

  <p class="normal">“Hah hah!” yaptı, hep asılıyordu koluma, kahkahayı kopardı. “Maskara bir hekimsiniz siz, böylelerini de çok gördüm. Gelin.”</p>

  <p class="normal">Tutkuyla severim gizemi, çünkü hep çözme umudunu taşırım. Bu dostun, daha doğrusu bu beklenmedik gizemin ardına düştüm.</p>

  <p class="normal">İzbeyi anlatmayacağım; birçok eski ve ünlü Fransız ozanında bulabilirsiniz böyle bir yeri. Yalnız Régnier’nin görmediği bir ayrıntı vardı: duvarda asılı iki üç ünlü hekim portresi.</p>

  <p class="normal">Nasıl da ağırladı beni! Bol ateş, sıcak şarap, sigaralar; maskara yaratık, bana bu güzel nesneleri sunup bir sigara da kendisi yakarken, “Evinizdeymiş gibi davranın, dostum, rahatınıza bakın,” diyordu. “Hastaneyi, güzel gençlik günlerini anımsarsınız. A, bu da ne! Nereden peydahladınız bu ak saçları! L...’de yatılı hekim yardımcısıyken hiç böyle değildiniz, çok bir zaman da geçmedi üzerinden... Anımsıyorum, önemli ameliyatlarda siz yardım ederdiniz ona. Kesip biçmesini, kırpıştırmasını seven adam diye öylesine derim ben işte! Araçları, iplikleri, süngerleri siz uzatırdınız ona. Ameliyat bitti mi saatine bakar, göğsünü kabarta kabarta, ‘Beş dakika, beyler!’ derdi. Ya, ben her yere giderim işte. İyi bilirim bu efendileri.”</p>

  <p class="normal">Az sonra, bana “sen” diyor, bitmez öyküsüne yeniden başlıyor, “Hekimsin sen, değil mi, nonoşum?” diye soruyordu.</p>

  <p class="normal">Bu akıl almaz nakarat üzerine ayağa fırladım. “Hayır!” diye bağırdım öfkeyle.</p>

  <p class="normal">“Cerrah mısın öyleyse?”</p>

  <p class="normal">“Hayır! Hayır! Senin kafanı kesmek için olursa, o başka! Anasını kovaladığımın!..”</p>

  <p class="normal">“Dur, göreceksin,” dedi.</p>

  <p class="normal">Bir deste kâğıt çıkardı çekmeceden, bunlar da günümüzün ünlü hekimlerinin portrelerinin koleksiyonundan başka bir şey değildi. Maurin baskısıydılar, Voltaire rıhtımında yıllar boyunca sergilenmiş olmalıydılar.</p>

  <p class="normal">“Bak! Şunu tanıyor musun?”</p>

  <p class="normal">“Evet! X... bu. Hem adı aşağıda yazılı, ama onu tanırım da.”</p>

  <p class="normal">“Biliyordum! Bak! Bu da Z..., dersinde, X...’ten söz ederken, ‘Yüzünde ruhunun karanlığını taşıyan o canavar!’ diyen. O bir konuda kendisi gibi düşünmüyordu da ondan söylüyordu bunları. Okulda ne kadar gülerlerdi buna? Anımsıyor musun? Bak, bu da K..., hastanesinde baktığı isyancıları hükümete ihbar eden. Ayaklanma zamanlarıydı o zamanlar. Bu kadar yakışıklı bir adam böylesine acımasız olsun, olacak iş mi? İşte, bu da W..., ünlü İngiliz hekim; Paris’e geldiğinde yakalamıştım onu. Hanım hanımcık bir kıza benziyor, değil mi?”</p>

  <p class="normal">Gene yuvarlak masanın üstünde duran, iple bağlı bir çıkına dokunuyordum: “Dur biraz,” dedi; “bunda yatılılar var, bu çıkındakiler de gündüzlüler.”</p>

  <p class="normal">Bir yığın fotoğrafı yelpaze gibi açtı, çok daha genç yüzler vardı bunların üzerinde.</p>

  <p class="normal">“Bir daha görüştüğümüzde sen de resmini verirsin, değil mi, canım?”</p>

  <p class="normal">“Ama neden,” dedim, ben de kendi değişmez düşüncemi kovalıyordum, “neden benim hekim olduğuma inanıyorsun?”</p>

  <p class="normal">“Kadınlara çok nazik, çok iyi davranıyorsun da ondan!”</p>

  <p class="normal">“Garip mantık!” dedim kendi kendime.</p>

  <p class="normal">“Pek yanılmam bu konuda; çok tanıdım böylelerini. Bu efendileri o kadar severim ki, bazı bazı, hasta olmasam da onları görmeye giderim, sırf görmek için. Kimileri vardır, ‘Hiç de hasta değilsiniz!’ der soğukça. Ama kimileri de anlar, çünkü yaparım numaramı.”</p>

  <p class="normal">“Ya anlamadıkları zaman?”</p>

  <p class="normal">“Hay Allah! Boşu boşuna rahatsız ettiğim için, şöminenin üzerine on frank bırakırım. Öyle iyi, öyle uysaldır ki bu adamlar! Pitié’de ufak bir gececi buldum, melek gibi güzel, hem de terbiyeli! Öyle de çalışkan ki zavallı çocuk. Arkadaşları meteliksiz olduğunu söylediler, anası babası yoksulmuş, hiçbir şey yollamıyorlarmış. Bu bana güven verdi. Biraz geçkinceyim ama oldukça güzel kadınım ne de olsa. ‘Bana gel, sık sık gel, gör beni. İçin de rahat olsun, para gerekmez,’ dedim ona. Ama, anlarsın ya, bin dereden su getirerek çıtlattım bunu; açık açık söylemedim; sevgili çocuğun gururunu incitmekten öyle korkuyordum ki! Bak, ne diyeceğim, inanır mısın, garip bir isteğim var, ona söylemeyi bir türlü göze alamıyorum: çantasıyla, önlüğüyle gelsin, hatta üzerinde birazcık da kan olsun isterdim!”</p>

  <p class="normal">Sevdiği oyuncu kıza, tüm saflığıyla, “Yarattığınız o ünlü rolde giydiğiniz giysiyle görmek isterdim sizi,” diyen duygulu bir adam gibi söyledi bunu.</p>

  <p class="normal">Ben de gene aynı inatla konuştum: “Bu özel tutku ne zaman, nasıl doğdu sende, anımsayabiliyor musun?”</p>

  <p class="normal">Derdimi güç anlatabildim; en sonunda başardım. Ama o zaman da çok kederli bir havayla, hatta, aklımda kaldığına göre, gözlerini çevirerek yanıt verdi: “Bilmiyorum... anımsamıyorum.”</p>

  <p class="normal">Dolaşmasını, bakmasını bildikten sonra, ne tuhaflıklar görmez insan büyük kentte! Yaşam suçsuz canavarlarla dolup taşar. Hepimizin efendisi, Ulu Tanrım! Yaratıcı, ustalar ustası; Yasa’yı da, Özgürlük’ü de getirmiş olan, bizleri serbest bırakan hükümdar, bağışlayan yargıç; nedenlerle, etkenlerle dolu olan, belki de yüreğime din değiştirtmek için, bir bıçak ağzına iyileşmeyi koyarcasına, aklıma dehşet hazzını koyan Tanrım, ne olur, acı bize, kadınlı erkekli delilere acı! Ey Yaratıcı, bunların neden var olduklarını, nasıl oluştuklarını, nasıl oluşmamış olabileceklerini bilen biricik Varlık için canavar diye bir şey bulunabilir mi?</p>
</body>
</html>
