<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>serinmavi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="sagbaslik" id="calibre_toc_45"><span class="ideitalik">Zagreb, 28 Ağustos 1974, Çarşamba<sup class="calibre4"><a href="../Text/serinmavi_split_202.html#footnote-100-134" id="footnote-100-134-backlink">[134]</a></sup></span></h2>

  <p class="normal">Sevgili Necatigil’ler –</p>

  <p class="normal">Üsküp’te son geceyi bir saat uyku ile geçirdikten sonra sabah karanlığında otelden ayrıldık. Ne taksi ne hamal. Ellerde valizler, Tahsin Saraç ile havayolları acentasının yolunu tuttuk. Sokaklarda in yok, cin yok. Yolu şaşırdık, büroyu bulamadık. Neden sonra kan ter içinde yetiştik otobüse. Önce Belgrad’a geldik, orda yarım saat bekledik. İkinci uçak Zagreb’de bizi pasaport kontrolünden sonra Brüksel uçağına aktardı. Belgrad’ın kalabalık bekleme salonunda sıkıntıdan gezinirken az kaldı uçağı kaçırıyordum. Tahsin’den azar işittim. (Ama o da fena halde horlayarak uyutmuyor beni.)</p>

  <p class="normal">Şimdi saat onbire geliyor (bura saatiyle, yani Yugoslavya saati). Bu satırları Zagreb’den havalanan uçakta yazıyorum. Artık bundan sonra Brüksel’e kadar durmak yok. Zagreb’deki beş on dakikalık bekleyiş esnasında Saraç bütün dinarlarını sigaraya çevirdi, (dinar başka yerde geçmiyor dediler), yük taşımaktan ürktüğüm için, hem de elimi çabuk tutamadığımdan benim 500 dinar cebimde kaldı. Üsküp’ten bir takım bebek<sup class="calibre4"><a href="../Text/serinmavi_split_203.html#footnote-100-135" id="footnote-100-135-backlink">[135]</a></sup>alabildim, başka uygun bir şey bulamadım. Belçika’da gün ola, hayrola!</p>

  <p class="normal">...................</p>

  <p class="normal">Saat onbirbuçuk. Sabahleyin Üsküp havaalanında birer sandviçle birer çay yemiş, içmiştik. Demin uçakta bol kahvaltı verdiler. Uçak, bulutların üstünden, yoluna hızla devam ediyor. Tahsin uyuklamaya başladı.</p>

  <p class="normal">................</p>

  <p class="normal">Sevgili eşim, aklında mıdır, bugün 28 ağustos, yani 1949’daki nişanlanışımızın yıldönümü. Bu akşam Tahsin’le yalnız olur da bir meyhaneye gidebilirsek kadehimi Türkiye’den tarafa kaldıracağım. İki yüzük 36 lira tutmuştu. 13 liraya bir kutu almış, içine bir kilo çikolata koydurmuştum. (Bir kilo çikolata yedibuçuk lira idi.) Erkek evine de yarım kilo çikolata, üç lira yetmişbeş kuruş. – Dünya! Dağlarca’nın şiirindeki gibi: “İçimizden dışımızdan geçer zaman - Zâlim, zâlimane! “Uçak yol alıyor. Hostes: “Viski, sigara?“ diye sordu. Tahsin’in terminalde acele yaptığını ben de uçakta yaptım. Bir şişe viski, 80 dinar (= 80 Türk lirası), iki karton sigara aldım: 134 dinar. Böylece 200 dinarı elden çıkardım. Sigaraları içsem, viskinin ağırlığı çok tutmaz, valizde fazla yer almaz. Tahsin öyle buyurdu.</p>

  <p class="normal">..................</p>

  <p class="normal">Brüksel’e yaklaşıyoruz. İlk işim bu mektubu atmak olacak. Brüksel’e giden Struga şairleri içinde benden daha şapşal bir Hintli var. Onu gördükten sonra kendime biraz güven geldi.</p>
</body>
</html>
