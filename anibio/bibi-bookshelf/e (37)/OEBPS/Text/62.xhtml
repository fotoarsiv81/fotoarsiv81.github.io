<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <div class="baslik10">
    <p>Karıların İhaneti</p>
  </div>

  <p>Bana kadar intikal etti ki, ey bahtıgüzel şah, bir zamanlar, şahın birinin sarayında, mesleği soytarılık ve medeni durumu bakımından bekâr olan birisi yaşarmış. Günlerden bir gün, efendisi ona “Ey bilgeliğin babası, sen bekârsın, oysa seni evlenmiş görmeyi çok istiyorum” demiş. Soytarı da “Ey zamanın şahı, başın üzerine, beni bu büyük mutluluktan esirge! Ben bekârın biriyim ve söz konusu cinsi latiften korkuyorum. Evet, gerçekte, kötü türden bir sefiheye, bir zina çocuğuna ya da bir zina işleyene rastlamaktan çok korkuyorum. O zaman ne olurum ben? Lütfen ey zamanın şahı, benim bütün kötülüklerime ve de değmezliğime karşın, mutlu olmaya beni zorlama!” diye yanıt vermiş. Şah da, onun bu sözlerini duyunca, öyle gülmeye başlamış ki, sırtüstü devrilmiş. Ve de “Olmaz! Senin hemen bugün evlenmen gerek!” demiş. Soytarı da boynu eğik bir tavır takınmış, başını eğmiş, ellerini göğsünün üzerinde kavuşturmuş ve içini çekerek “Tayyib!<a href="../Text/dipnot.xhtml#Footnote0349" id="Feedback0349"><sup>[349]</sup></a> Pekâlâ! Pek güzel!” diye yanıt vermiş.</p>

  <p>Bunun üzerine şah büyük vezirini getirtmiş ve ona “Şurada gördüğün sadık hizmetkârımız için davranışı kusursuz, incelik ve alçakgönüllülükle donanmış güzel bir eş bulmak gerekiyor” demiş. Vezir de işitip itaat ettiği yanıtını vermiş; ve hemen saraydaki yaşlı bir çöpçatanı bulmaya gitmiş ve ona, sultanın soytarısı için hemen sözü edilen niteliklerle donanmış bir eş bulmasını buyurmuş. Yaşlı kadın da hazırlıklı bulunduğundan, hemen ayağa kalkmış ve soytarı için eş olarak şu ve şu nitelikleri olan genç bir kadın sağlamış; ve evlilik hemen o gün kutlanmış. Şah memnun olmuş ve soytarıya düğünü dolayısıyla armağanlar vermiş ve onu lütuflarla donatmış.</p>

  <p>Böylece soytarı karısıyla altı yedi ay kadar barış içinde yaşamış, bunu izleyerek başına gelecek olanlar gelmiş; çünkü hiç kimse bahtından kaçamaz. Gerçekten şahın onunla evlendirdiği kadın, keyfi uğruna, kocası üzerine dört erkekle ilişki kurmuş. Sevdiği erkeklerden ilki meslek bakımından hamur işiyle uğraşır bir tatlıcı; ikincisi sebze yetiştirici, üçüncüsü koyun eti satan kasap, dördüncüsü de en seçkinleri olarak önemli bir kişilik, sultanın çalgıcıbaşısı ve de klarnet çalıcıların şeyhi imiş.</p>

  <p>Günün birinde, eski bekâr, yeni boynuzlular babası soytarı, sabahın er saatinde şahın yanına çağrıldığından karısını hâlâ yatakta yatarken bırakmış ve çabucak saraya gitmiş. Rastlantı bu ya, tatlıcının canı da o gün çiftleşmek istemiş ve kocanın evden çıkmasından yararlanarak gelip genç kadının kapısını çalmış. Kadın kapıyı açmış ona “Sen bugün her zamandan daha erken geldin!” demiş; o da “He, vallahi, hakkın var. Ama, bu sabah, baklava tepsileri için hamuru hazırlamış ve hemen onu inceltip yufka haline getirmiş, aralarına fıstık ve badem serperek yufkaları sıralamıştım ki, saatin henüz erken olduğunu gördüm ve müşterilerin de bu saatte gelmelerinin mümkün olmadığını anladım. O zaman kendi kendime ‘<i>Falan</i> kişi, kalk üzerindeki unları silkele. Sabahın bu saatinde <i>falan</i> kişinin yanına git ve onunla keyfini sür, çünkü keyfi sürülecek kadındır!’ dedim” demiş. Genç kadın da “İyi düşünmüşsün, vallahi!” diye yanıt vermiş. Ve oracıkta, kadın onun için oklava altındaki hamur, erkek de yufka arasında badem ve fıstık gibi olmuş. Daha henüz işleri bitmemişken, kapının çalındığını duymuşlar. Baklavacı kadına “Kim olabilir acaba?” diye sormuş. O da “Bilmiyorum ama, ben ona bakarken, sen git ayakyoluna saklan!” diye yanıt vermiş. Baklavacı da, çabucak gidip kadının kendisine gösterdiği aptesaneye saklanmış.</p>

  <p>Kadın kapıyı açmış ve karşısında, kendisine hediye olarak bir sepet turfanda sebze getirmiş olan ikinci âşığı sebze yetiştiricisini görmüş. Ve ona “Biraz erken geldin; bu saat senin saatin değil!” demiş. O da “Vallahi, hakkın var! Ama bu sabah bostana giderken, kendi kendime ‘Ey <i>falan</i> kişi, çarşı için gerçekten henüz erken; sen iyisi mi şu turfanda sebze sepetini <i>falan</i> kişiye götür; o da senin yüreğini şenlendirsin, çünkü nazik biridir!’ dedim” demiş. Kadın da “Hoş geldin, öyleyse!” demiş ve onun yüreğini şenlendirmiş; adam da ona en çok sevdiği şeyleri, iri kıyım bir hıyar ve değerli bir kabak sunmuş ve henüz sebzeyle ilgili işlerini bitirmeden kapının çalındığını duymuşlar; sebze yetiştirici “Bu kim?” diye sormuş. Kadın da “Bilmiyorum, ama sen git, ben kapıya bakarken, ayakyoluna saklan!” demiş. O da çabucak ayakyoluna girmiş ve orada daha önce yer almış olan tatlıcıyı görmüş ve ona “Sen de kimsin ve burada ne yapıyorsun?” demiş. Diğeri “Sen orada kimsen, ben de oyum ve ne yapıyorsan, ben de onu yapıyorum!” diye yanıt vermiş. Ve sebze yetiştiricisi, yanında, genç kadının, evdeki varlığı belli olmasın diye eline tutuşturduğu sebze sepeti olduğu halde, tatlıcıyla birlikte yanyana ayakyoluna yerleşmiş.</p>

  <p>Bu sırada, genç kadın, gidip kapıyı açmış. Ve karşısına, hediye olarak elinde üzerinde boynuzları da bulunan güzel bir kıvırcık koyun pöstekisiyle üçüncü âşığı kasap çıkmış. Kadın ona “Biraz erken geldin, erken geldin biraz!” demiş. Kasap da “Evet, doğru vallahi! Sabahleyin satışa çıkacak koyunları henüz kesmiş ve dükkâna asmıştım ki, kendi kendime ‘Ey <i>falan</i> kişi, çarşılar henüz bomboş, sen hediye olarak <i>falan</i> kişiye boynuzlarıyla birlikte hazırlanmış şu güzel pöstekiyi götürsen, yumuşacık bir halı gibi kullanır. Hoş bir kadın olduğundan, bu sabahı senin için her zamankinden de beyaz kılar!’ dedim” demiş. Kadın da “Gir öyleyse!” diye yanıt vermiş. Ve onun için yağlı cinsinden bir koyunun kuyruğundan da daha yumuşak olmuş; ve kasap da ona bir koçun bir koyuna vereceği şeyi vermiş; ve daha alışverişi bitirmeden kapının çalındığını duymuşlar. Kadın, âşığına “Haydi, çabuk, boynuzlu pöstekini al da, ayakyoluna saklan!” demiş. O da kadının dediğini yapmış; ve daha önce oraya girmiş olan tatlıcı ve sebze yetiştiricisini görmüş; onlara selam vermiş; onlar da selamını iade etmişler. Onlara “Sizin burada bulunmanızın sebebi nedir?” diye sorunca, onlar da “senin sebebinin aynı!” diye yanıt vermişler. O zaman üçü birden ayakyolunda yanyana sıralanmışlar.</p>

  <p>Bu sırada kadın kapıyı açarak, karşısında, sultanın çalgıcıbaşısı olan dördüncü âşığını görmüş; ve “Doğrusu bu sabah her zamankinden daha erken geldin!” diyerek onu içeri sokmuş. O da “Vallahi! Bunun nedeni sensin! Bu sabah, sultanın çalgıcılarını eğitmek üzere evden çıkınca, sabahın henüz erken bir saati olduğunu gördüm; ve kendi kendime ‘Ey <i>falan</i> kişi, sen eğitim saatini gidip o güzelin yanında bekleyerek geçirsen, o da sana en tatlı anları yaşatsa, daha iyi olur’ dedim” diye yanıt vermiş. Kadın da “İyi hesaplamışsın!” diye yanıt vermiş; ve birlikte klarnet çalmışlar; ama daha şarkının ilk kısmını bitirmeden kapının acele acele çalındığını duymuşlar. Klarnetçibaşı sevgilisine “Kim acaba, bu?” demiş. O da “Her şeyi bilen ancak Tanrı’dır; belki de kocamdır. Sen klarneti eline alıp ayakyoluna saklansan iyi olur!” diye yanıt vermiş. O da çabucak itaat etmiş; ve söz konusu ayakyolunda tatlıcıyı, sebze satıcısını ve kasabı bulmuş. Ve onlara “Barış üzerinize olsun, arkadaşlar! Bu garip yerde böyle sıralanmış, ne yapıyorsunuz?” diye sormuş. Onlar da “Tanrı’nın barışı, acıması ve kutsaması senin de üzerinde olsun! Sen gelip ne yapıyorsan, biz de tıpkısını yapıyoruz!” diye yanıt vermişler. O da, onların yanında dördüncü olarak yer almış.</p>

  <p>Ve de kapıyı çalan beşinci kişi, gerçekten, kadının kocası olan sultanın soytarısı imiş. İki elini karnının üzerinde tutarak “Kötülüğün belası bizden ırak olsun! Bana çabucak anason ve rezeneyle kaynatılmış suyu getir kadın! Karnım ağrıyor! Karnım ağrıyor! bunun için sultanın yanında fazla kalamadım, hemen dönüp yatmaya geldim. Anason ve rezeneyle kaynatılmış su diyorum, kadın!” diyormuş. Ve karısının korkulu telaşının farkına varmaksızın doğruca ayakyoluna koşmuş; kapıyı açarak orada her biri bir delik üzerinde biri diğerinin yanında taşlara düzenli şekilde çömelmiş dört adam görmüş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz kırk sekizinci gece olunca, demiş ki:</i></p>

  <br/>

  <p>Ve karısının korkulu telaşının farkına varmaksızın doğruca ayakyoluna koşmuş; kapıyı açarak orada, her biri bir delik üzerinde biri diğerinin yanında taşlara düzenli bir şekilde çömelmiş dört adam görmüş.</p>

  <p>Bunu görünce, sultanın soytarısı, gerçek bir felakete uğradığını anlamış. Ama, tedbirli ve kavrayışlı olduğundan, kendi kendine “Eğer onları tehdit eder bir tavır takınırsam, çaresiz beni öldürürler. İyisi mi ben işi aptallığa vurayım!” demiş. Ve böylece düşünerek ayakyolunun kapısında dizüstü gelmiş; ve çömelmiş oturan dört kabadayıya “Ey Tanrı’nın kutsal kulları, sizi tanıyorum! Üstü beyaz cüzam lekeleriyle kaplı gibi görünen ve izansızlar tarafından görülerek bir tatlıcı yerine konabilecek olan sen, hiç kuşkusuz, yüzü yara bereyle kaplı Cüzamlı Eyyüp’sün! Ve sırtında harika sebzelerle dolu bir sepet getiren kutsal kişi, sen de, hiç kuşkusuz, ağaçları yeşil taçlarla donatan, akarsuları akıtan, çayırlara yeşil halılar seren, akşam vakti hafif renklerle gökleri boyayan, mavi mantosuyla geceyi örten, meyvalıkların ve bostanların koruyucusu büyük Hızır’sın! Ve ey omzunda arslan postunu taşıyan, başında iki koç boynuzu bulunan sen de, hiç kuşkusuz, İki Boynuzlu İskender’sin! Ve nihayet, elinde şu şanlı klarneti bulunduran mutluluk meleği, sen de kuşkusuz Kıyamet Günü’nde suru üfleyecek olan İsrafil Melek’sin!” diye haykırmış.</p>

  <p>Sultanın soytarısının bu söylevini duyunca, dört kabadayı karşılıklı olarak birbirlerinin kalçalarını çimdiklemişler ve biraz önlerinde soytarı yeri öpmeyi sürdürürken, birbirlerine alçak sesle “Talih bize gülüyor! Madem ki bizi, gerçekten kutsal kişiler olarak biliyor, biz de onun bu inancını destekleyelim! Çünkü bu, bizim için tek kurtuluş yoludur!” demişler. Ve hemen o anda ayağa kalkıp “Evet, vallahi! Yanılmıyorsun sen, ey falan kişi! Biz gerçekten, adını andığın kişileriz. Ve evin gökyüzüne açık tek yeri olan ayakyolundan içeri girerek seni ziyarete geldik!” demişler. Ve soytarı da, daima yerlere kadar eğilerek onlara “Ey aziz ve ünlü kişiler, Cüzamlı Eyyüp, mevsimlerin babası Hızır, İki Boynuzlu İskender ve Kıyamet Günü’nün haberci meleği, madem ki beni ziyaret etmekle büyük bir onur bağışladınız, izin verin de sizden önünüzde diz çökerek bir dilekte bulunayım!” demiş. Onlar da “Konuş! Konuş!” diye yanıt vermişler. O da “Bana, benim efendim olan bu kentin sultanının sarayına yapacağım ziyaret sırasında eşlik edin de, sizleri ona tanıtayım; bana karşı minnettar olur ve lütuflarını benden esirgemez!” demiş. Onlar da kararsız oldukları halde “Sana bu lütfu bağışlayacağız!” diye yanıt vermişler.</p>

  <p>Bunun üzerine soytarı onları sultanın huzuruna götürmüş ve “Ey sultanım efendim, kuluna şurada gördüğün dört aziz kişiyi sana tanıtma izni ver! Üstü başı un içinde olan bu ilki, efendimiz Cüzamlı Eyyüp’tür; sırtında sebze sepeti taşıyan şu kimse, kaynakların bekçisi, yeşillikler babası Hızır’dır; omuzlarında iki boynuzlu bir hayvan postu taşıyan şu kimse, büyük savaşçı İki Boynuzlu İskender’dir; ve nihayet elinde bir klarnet tutan da Kıyamet Günü’nün habercisi İsrafil Efendimiz’dir” demiş. Ve sultan şaşkınlığın sınırına ulaşmışken “Böylece, ey sultanım efendim, bu çok değerli ve soylu kişilerin ziyaretini, bana kerem edip sağladığınız eşime borçluyum. Gerçekte, onları, birbirinin yanı sıra düzenli olarak evimin haremimdeki ayakyolunda çömelmiş olarak buldum; ilk çömelmiş bulunan dua ve barış üzerine olası Eyyüp Peygamber’di; son çömelmiş oturan da Yüceler Yücesi’nin barışı ve lütufları üzerine olası İsrafil Melek’ti!” diye eklemiş.</p>

  <p>Soytarısının bu sözlerini işiten sultan, söz konusu olan dört kişiye dikkatle bakmış; ve birdenbire müthiş bir kahkaha koparmış, çırpınarak titremiş ve sırtüstü devrilerek bacaklarıyla havayı dövmüş. Sonra da “Ey hain, sen beni öldürmek mi istiyorsun? Yoksa sahiden çıldırdın mı?” diye haykırmış. Soytarı da “Vallahi, efendim, benim sana anlattıklarım gördüklerimdir! Ve gördüklerim de sana anlattıklarımdır!” demiş. Şah da, gülerek “Ama, senin Peygamber Hızır dediğin bir sebze tacirinden, Peygamber Eyyüp dediğin bir tatlıcıdan, Büyük İskender dediğin bir kasaptan ve İsrafil Melek dediğin de benim çalgıcıbaşımdan başkası değil, görmüyor musun?” diye haykırmış. Soytarı da “Vallahi, sultanım, benim sana anlattıklarım gördüklerimdir ve de gördüklerimi anlatıyorum!” demiş.</p>

  <p>O zaman şah, soytarısının bahtsızlığını tüm boyutlarıyla anlamış; ve sefihe kadının dört suçortağına dönerek onlara “Ey bin boynuzlunun oğulları, bu meselenin doğrusunu bana anlatın; yoksa taşaklarınızı söktürürüm!” demiş. O zaman dörtler, titreyerek, babalarından miras kalan mallarını yitireceklerinden korkup şaha, yalan katmaksızın gerçeği anlatmışlar. Şah da, şaşırıp kalarak “Tanrı vefasız kadınları, zina yapanları ve hainleri kahretsin!” diye haykırmış. Ve soytarısına dönerek ona “Sana karını boşama izni veriyorum ey bilgeliğin babası, böylece yeniden bekâr olursun!” demiş. Ve onu şahane bir hil’atla donatmış. Sonra dört arkadaşa dönerek onlara da “Size gelince, suçunuz çok büyük ve de sizi bekleyen cezadan kurtulamazsınız!” demiş. Ve celladına yaklaşması için işaret etmiş ve ona “Taşaklarını sök bunların, böylece bizim sadık hizmetkârlarımız, şu saygın bekârın haremağaları olsunlar!” demiş.</p>

  <p>O zaman, çiftleşme fiilinin ilk suçlusu tatlıcı, namıdiğer Cüzamlı Eyyüp ilerlemiş ve şahın önünde yeri öperek ona “Ey büyük şah, ey sultanların içinde en muhteşemi, bu saygın bekârın eski eşi ile olan öykümüzden daha şaşırtıcı bir öykü anlatırsam, beni taşakları sökülme cezasından bağışlar mısın?” demiş. Şah da soytarısına dönüp işaretlerle tatlıcının teklifi hakkında ne düşündüğünü sormuş. Soytarı da başıyla “Evet” işareti verdikten sonra, şah, tatlıcıya “Evet, kuşkusuz, ey tatlıcı! Söz konusu öyküyü bana anlatabilirsin! Ve bunu olağandışı ya da harika bulursam seni bağışlarım!” demiş. Tatlıcı da demiş ki:</p>

  <div class="baslik11" id="b62_1">
    <p>Tatlıcının Anlattığı Öykü</p>
  </div>

  <p>Bana kadar ulaştı ki, ey bahtıgüzel şah, vaktiyle doğası bakımından şaşkınlık verici bir zina işleyici ve felaket saçıcı olan bir kadın varmış. Ve Tanrı böyle hükmettiği için bu kadın, sultan adına bir kenti idare eden namuslu bir kaymakamla evliymiş. Bu namuslu memurun, yine bahtı böyle emrettiği için, kadınların ihanetleri üzerine hiçbir fikri, ama gerçekten hiçbir fikri yokmuş. Ve karısıyla o biçim ilişkiye girmek için artık hiçbir gücü, gerçekten hiçbir gücü de kalmamış bulunuyormuş. Kadın da bu yüzden “Ekmeği nerede bulursam oradan, eti nerede asılı ise oradan alırım” diyerek sefahat ve zina etmek için kendisine mazeret buluyormuş.</p>

  <p>Uğrunda yanıp tutuşanlar arasında en çok sevdiği kimse, kocası kaymakamın ahır uşağı genç bir seyismiş. Ama belirli bir zamandan beri, kaymakam, gittikçe daha fazla evde kaldığından, iki âşığın buluşması da, aynı oranda, seyrek ve güç oluyormuş. Bu yüzden kadın, daha fazla özgür kalmak için bir bahane bulmakta gecikmemiş; bunun üzerine kocasına “Efendim, annemin komşusunun öldüğünü öğrendim; görgü gereğini ve hayırlı komşuluk görevlerini yerine getirmek bakımından, başsağlığı dilemek ve yardımda bulunmak üzere gidip annemin evinde üç gün kalmak istiyorum” demiş. Kaymakam da “Tanrı rahmetlinin kalan ömrünü sana versin! Ölüm dolayısıyla gidip annenin evinde üç gün kalabilirsin!” diye yanıt vermiş. Ama kadın “Evet ama, efendim, ben genç ve mahçup bir kadınım, uzakta olan annemin evine gitmek üzere sokaklarda tek başıma yürümekten çekinirim!” demiş. Kaymakam da “Neden tek başına gidecekmişsin? Evimizde, böylesi gezilerde sana eşlik etmek için gayretli ve iyi niyetli bir seyisimiz yok mu? Çağırt onu, maksadını açıkla, eşeğe kırmızı meşinden eyerini koysun ve yanıbaşında dizgini tutarak eşlik etsin! Ve de ona, eşeği, söverek ya da sopayla dürterek çifte attıracak ve seni yere düşürecek şekilde tahrik etmemesini tembih et!” demiş. Kadın da “Peki, efendim, ama bu tavsiyelerde bulunmak üzere onu sen kendin çağırt! Ben söylemeye utanırım!” diye yanıt vermiş. Ve namuslu kaymakam, güçlü kuvvetli genç bir kabadayı olan seyisi çağırtmış; ve ona bu talimatı kendi vermiş. Seyis de efendisinin bu sözlerini işitince çok sevinmiş.</p>

  <p>Böylece, kaymakamın eşi olan hanımını kırmızı meşinden eyerle donattığı eşeğe bindirmiş ve onunla birlikte yola koyulmuş. Ama sözünü ettiği cenaze dolayısıyla kadının annesinin evine gidecek yerde, bu ikisi, bildikleri bir bahçeye gitmişler ve oraya yanlarında azıklar ve nefis şaraplar götürmüşler. Ve orada ağaçların gölgesi ve suyun serinliğinde keyflerine bakmışlar; ve seyis hacimli bir baba mirasına sahip bulunduğundan, malını tüm cömertliğiyle ortaya çıkarmış ve onu eline alan ve niteliğini incelemek için evirip çeviren genç kadının hayran gözlerine sunmuş. Ve kadın onu birincil nitelikte bularak sahibinin rızası üzerine rahatlıkla kendine mal etmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz kırk dokuzuncu gece olunca, demiş ki:</i></p>

  <br/>

  <p>Ve kadın onu birincil nitelikte bularak sahibinin rızası üzerine rahatlıkla kendine mal etmiş. Ve sanki ısmarlama yapılmış gibi, mal eniyle boyuyla üzerine uymuş. Bundan dolayı kadın, malın sahibini alabildiğine övmüş. Bu da, kendisinin, bir an bile bıkkınlık göstermeden onu ele alıp akşama kadar üzerinde işlemesinin ve gözü görmeyinceye kadar iğneyi ipliğe geçirmek gayretinden vazgeçmemesinin nedenini açıklar.</p>

  <p>O zaman ikisi de ayağa kalkmış; ve seyis genç kadını eşeğe bindirmiş; birlikte seyisin evine gitmişler; orada eşeğin günlük yemini verdikten sonra, kendi tayınlarını da almak üzere çabucak hazırlanmışlar. Ve karşılıklı olarak, doyuma ulaşıncaya kadar, birbirlerinin tayınını vermişler ve sonra bir saat kadar uyumuşlar. Sonra, yeniden açlıklarını yatıştırmak üzere uyanmışlar ve sabaha kadar durup dinlenmemişler. O zaman da kalkıp birlikte bahçeye gitmişler ve bir gün önceki elle yapılan işlemlere yeniden girişmişler ve aynı oyunları sürdürmüşler.</p>

  <p>Ve üç gün boyunca dur dinlen demeksizin böylece hareket etmişler. Tekerleği suyla döndürerek ve delikanlılığının iği durmaksızın hani hani işleyerek, kuzucuğu anasından emzirerek, parmağı yüzüğe sokarak ve yavruyu beşiğinde dinlendirerek, ikizleri birbiriyle kucaklaştırarak, çiviyi mengeneye kıstırarak, dişi serçeyi erkek serçeye gagalatarak ve güzel kuşu yuvasında öttürerek, güvercin palasını tıka basa yemle, tavşan yavrusunu havuçla besleyerek, danaya geviş getirterek, keçi yavrusunu zıplatarak ve mercimeği fırına vererek<a href="../Text/dipnot.xhtml#Footnote0350" id="Feedback0350"><sup>[350]</sup></a> saldırılar babasının, hiç kusur işlemeden, kendiliğinden kaval çalmaktan usanmasına kadar bu durumu sürdürmüşler. Dördüncü günün sabahında, seyis, kaymakamın eşi olan genç kadına “Üç günlük izin bitti. Kalkıp kocanın evine gidelim!” demiş. Ama kadın “Yok canım! Üç gün izin almak demek, üç gün daha izinli kalmayı hak etmek demektir! Ve dahası! Biz hâlâ hakkıyla keyiflenecek zamanı da yaşayamadık; ne ben sana doydum ne de sen bana doydun! Bu budala pezevenge gelince, bırakalım yalnız başına sıkıntıdan patlayıp dursun ve köpeklerin yaptığı gibi başı iki bacağının arasında kendi üzerine katlayıp zıbarsın!” diye yanıt vermiş. Kadın böyle deyince böyle yapmışlar. Ve zina işleyerek, çiftleşerek, çabalar ve neşeler içinde birlikte üç gün daha geçirmişler. Ve yedinci günün sabahında, oradan, karşısına yaşlı bir zenci kadını almış konuşmakta olan ve kaygılar içinde bulunan kaymakamın evine gitmişler. Ve karısının ihanetine kuşkulanmaktan uzak, bu bahtsız iyi yürekli adam, onu içtenlikle ve sevecenlikle karşılamış ve kendisine “Seni bana sağ salim kavuşturan Tanrı’ya şükürler olsun! Neden böyle geç kaldın, ey amcamın kızı? Bizi çok merak ettirdin!” demiş. Kadın da “Efendim, ölen kimsenin evinde bana, oyalayayım ve sütten kesilmesi dolayısıyla avutayım diye evin çocuğunu emanet ettiler. İşte bu çocuğa gösterdiğim ilgi dolayısıyla üç gün geciktim” diye yanıt vermiş. Kaymakam da “Nedenin geçerli, ben de inandım. Seni yeniden görmekle mutluyum” demiş. İşte benim öyküm budur, ey ünlü şah!</p>

  <p>Sah, tatlıcının bu öyküsünü işitince, öylesine gülmüş ki, sırtüstü yere devrilmiş. Ama soytarı “Kaymakamın başına gelen, benim öykümden daha az olağandışı!” demiş. O zaman şah tatlıcıya dönmüş ve ona “Madem ki kendisine karşı suç işlediğin kimse böyle hükmetti, ey alçak, sana sadece tek taşağını bırakacak kadar lütufta bulunacağım!” demiş. Böylece üstün gelen ve intikamını almış bulunan soytarı da, kasılarak “Kıçını doyurmak için kaygısızca orasını burasını açan bir katıra yüklenip onunla çiftleşen ahlaksızı cezalândırıp ona dersini vermenin en doğru yolu budur!” demiş; sonra da “Ey zamanın şahı, bununla birlikte ona ikinci taşağını da bağışlasan iyi olur!” diye eklemiş.</p>

  <p>Tam o anda, zina işleyen ikinci kişi olan sebze taciri ilerlemiş ve sultanın önünde yeri öperek “Ey büyük şah, ey şahların en merhametlisi, benim öykümü çok beğenirsen, bildiğin olaydan dolayı beni bağışlar mısın?” demiş. Şah da soytarıya doğru dönmüş; o da kendisine işaretle onayını vermiş. Şah, sebze satıcısına “Anlatacağın öykü harika ise, dileğini yerine getireceğim!” demiş. O zaman yeşilliğin peygamberi Hızır yerine konan sebze yetiştirici demiş ki:</p>

  <div class="baslik11" id="b62_2">
    <p>Sebze Yetiştiricisinin Anlattığı Öykü</p>
  </div>

  <p>Anlatırlar ki, ey zamanın şahı, bir zamanlar, mesleği yıldızbilimcilik ve yüzlere bakıp çehreden düşünceleri okumak olan birisi varmış. Bu yıldızbilimcinin de göze çarpan bir güzelliği ve garip şekilde etkilenmesi olan bir karısı varmış. Bu kadın, her zaman ve her yerde onun ardında bulunur ve kendine özgü erdemlerini ona “Ey âdem, kadın cinsi içinde temizlikten, duyguların soyluluğundan ve iffetten yana asla benim eşim yoktur” diyerek över ve yeteneklerini sıralar dururmuş. Yıldızbilimci de, büyük bir çehre okuyucu olduğundan, yüzüne yansıyan safiyet ve masumluğa bakarak sözlerinden hiç kuşku duymazmış. Ve kendi kendine “Vallahi, dünyada benimkiyle kıyaslanabilen karısı olan hiçbir erkek yoktur. Tüm erdemleri içeren kapalı bir şişedir o!” dermiş. Ve her yanda, kendisi bakımından gerçek edep, yabancılar önünde hareminden hiç söz etmemek olduğu halde, karısının davranışlarındaki edep ve nezahata duyduğu hayranlığa değinerek ve övgüler şakıyarak, onun yeteneklerini açıklar dururmuş. Ama, efendim, bilginler, özellikle de yıldızbilimciler herkesin âdetlerine uygun hareket etmezler. Bundan dolayı da başlarına gelen serüvenler, herkesin başına gelenler gibi değildir.</p>

  <p>Böylece, günün birinde, âdeti gereğince, yabancı kişilerden oluşmuş bir topluluk önünde karısının erdemlerini över dururken, birisi ayağa kalkıp ona “Ey falan kişi, sen bir yalancıdan başka bir şey değilsin!” demiş. Yıldızbilimcinin yüzü sapsarı olmuş ve huzursuz ve öfkeli bir sesle “Benim yalan söylediğimin kanıtı nedir?” diye sormuş. Adam da “Sen ya bir yalancısın ya da bir budala. Çünkü, karın bir orospudan başka bir şey değildir!” demiş. Bu büyük hakareti işiten yıldızbilimci, onu boğmak ve kanını emmek için adamın üzerine atılmış. Fakat orada bulunanlar onları ayırmış ve yıldızbilimciye “Eğer bu adam söylediğini kanıtlamazsa, kanını emmen için onu sana teslim edeceğiz!” demişler. Hakarette bulunan da “Ey âdem, öyleyse ayağa kalk ve gidip karına dört gün için kentten uzakta bulunacağını bildir. Onunla vedalaş, evinden çık ve kimse seni görmeksizin, her şeyi görebileceğin bir yere saklan. O zaman göreceğini görürsün, vesselam!” demiş.</p>

  <p>Orada bulunanlar da “Evet, vallahi! Böylece onun sözlerini denetle! Eğer hatalı ise kanını emersin!” demişler.</p>

  <p>O zaman yıldızbilimci, sakalı heyecan ve hiddetten titreyerek erdemli karısını bulmaya koşmuş ve ona “Ey kadın, ayağa kalk da bana çıkacağım yolculuk için yol azığı hazırla; belki dört belki altı gün burada olmayacağım!” demiş. Karısı da “Efendim, demek ki ruhumu kedere boğmak istiyorsun; beni de hasretten öldüreceksin! Peki neden beni de birlikte götürmüyorsun? Seninle yolculuk eder, hizmetinde bulunur ve yorulduğun ya da rahatsız olduğun zaman yolda bakardım! Neden beni burada senin yokluğunun yıkan acısıyla tek başıma bırakıyorsun” diye haykırmış. Yıldızbilimci de, bu sözleri işitince, kendi kendine “Vallahi! Karımın kadın cinsinin seçkinleri arasında eşi yoktur!” demiş. Ve karısına “Ey gözümün nuru, dört ya da altı gün sürecek bu yokluğum dolayısıyla kederlenme! Kendine bakıp rahatını sağlamaktan başka bir şey de düşünme!” diye yanıt vermiş. Karısı da “Ah, ne çok acı çekiyorum! Ne denli bahtsız, terk edilmiş haldeyim ve ne kadar da az seviliyorum!” diyerek ağlamaya ve inlemeye başlamış. Yıldızbilimci “Ruhunu yatıştır, gözlerini kurut! Dönüşümde sana güzel yol armağanları getireceğim!” diyerek onu elinden geldiğince yatıştırmaya çalışmış. Ve onu, gözyaşları ve ümitsizlik içinde, zenci kadınların kollarında baygın bırakarak yoluna koyulmuş.</p>

  <p>Ama iki saat sonra, yolundan geri dönmüş ve bahçenin ardındaki küçük kapıdan yavaşça içeri girerek görülmeksizin evin içinde her şeyi görebileceği, kendi bildiği bir yere gizlenmiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz ellinci gece olunca, demiş ki:</i></p>

  <br/>

  <p>... Görülmeksizin evin içinde her şeyi görebileceği, kendi bildiği bir yere gizlenmiş. Ve gizlendiği yerde beklerken, daha bir saat geçmeden, evinin karşısında dükkânı bulunan, şeker kamışı satıcısı olduğunu hemen tanıdığı bir erkeğin içeri girdiğini görmüş. Adamın elinde de seçkin bir şekerkamışı varmış. Ve de aynı anda, karısının salınarak onun karşısına çıktığını ve gülerek ona “Şekerkamışı olarak bana getirdiğin sadece bu mu, ey şekerkamışçılarının babası?” demiş. Adam da “Hanımım, gördüğün bu şekerkamışı görmediğinle kıyaslanınca, hiçbir şey değildir!” demiş. Kadın ona “Ver onu bana! Ver onu bana!” demiş. Erkek de “Al bakalım, al!” demiş. Sonra da “İyi ama, nerede senin kıçımın pezevengi yıldızbilimci kocan?” diye eklemiş. Kadın “Allah onun kolunu, bacağını kırsın! Dört günlüğüne, belki de altı günlüğüne bir yolculuğa çıkmak üzere ayrıldı! İnşallah bir minareden düşer de geberir!” demiş. Bunu izleyerek ikisi birden gülmeye başlamışlar. Erkek kendi şekerkamışını çıkarmış ve onu nasıl soyacağını ve bu gibi durumlarda bütün bu tür şekerkamışlarının gerekli yere bastırılarak nasıl kullanılacağını bilen kadına sunmuş. Erkek onu öpmüş, kadın da onu! Ve erkek ağır ve acımasız bir saldırıda bulunmuş. Kadının güzelliklerinin doyuncaya kadar zevkine varmış. Sonra da onu bırakıp kendi yoluna gitmiş.</p>

  <p>Hepsi bu kadar! Yıldızbilimci de her şeyi görüp duymuş. Aradan birkaç dakika geçmiş geçmemiş, mahallenin tavukçusu olarak tanıdığı başka bir erkeğin içeri girdiğini; genç kadının da kalçalarını sallayarak ve ona “Selam üzerine olsun, ey tavukçuların babası, bu gün bana ne getirdin, bakalım?” diyerek onun önüne çıktığını görmüş. O da “Bir yavru horoz! Minicik ve yağlı bir horoz, sultanım! Gepegenç, dipdiri, ayakları çelik gibi sağlam, üstünde güzel bir ibik bulunan kırmızı bir takkeyle donanmış, eşi bulunmayan bir horoz getirdim izninle!” diye yanıt vermiş. Genç kadın da “İzin verdim, gitti!” demiş. Adam “Dur öyleyse kümesine koyayım!” demiş. Ve efendim, şekerkamışı satıcısı ile ne yapılmışsa, tavukçuyla da aynı şeyler yapılmış. Bunu izleyerek adam ayağa kalkmış, silkinmiş ve çekip gitmiş.</p>

  <p>Hepsi bu kadar! Yıldızbilimci de olup biteni görüp işitmiş. Ve henüz birkaç dakika geçmemişken, bu kez de mahallenin eşekçibaşısı olduğunu bildiği bir erkek eve girmiş. Genç kadın da ona doğru koşup “Bugün bana ne getirdin bakayım, eşekçilerin babası?” diyerek boynuna sarılmış. “Bir muz, hanımım, bir muz getirdim!” demiş. Genç kadın da gülerek “Allah seni kahretsin, ey koca kafalı! Nerdeymiş bakayım o muz?” demiş. Eşekçi de “Ey narin ve yarı saydam bir tenle donanmış kişi, kervanın yöneticisi olan babamdan aldım bu muzu! Ve kulübemle beraber bana babamdan kalan tek mirastır!” demiş. Kadın “Nerede bu muz, onu elinde göremiyorum domuz! Nerede bu muz?” demiş. O da “Bu bir meyvedir, sultanım, dini imanı olmayanlardan korkar, solup sararmamak için gizlenir. Ama işte şimdi ortaya çıkıyor! Şimdi ortaya çıkıyor!” demiş.</p>

  <p>Hepsi bu kadar! Ama henüz muz yenip tükenmeden, efendim, her şeyi görüp işiten yıldızbilimci, büyük bir feryat kopararak cansız yere düşmüş! Tanrı’nın rahmeti onun üstüne olsun! Genç kadın da, muzu; şekerkamışı ve pilice yeğleyerek, yasal süre geçtikten sonra, mahallenin eşekçibaşısıyla evlenmiş.</p>

  <p>Ve işte benim öyküm böyledir, ey haşmetli şahım!</p>

  <p>Sebze satıcısının bu öyküsünü işiten şah, keyfinden titremiş ve memnunlukla kasılmış. Ve de soytarısına “Bu öykü, ey bilgeliğin babası, senin öykünden daha müthiş! Bizim bu sebze satıcısına iki taşağını da bağışlamamız gerek!” demiş. Ve de babacan adama “Sen şimdi çekil bakalım!” demiş. Sebze satıcısı da arkadaşlarının yanına çekilmiş ve kasap olan üçüncü zina işleyici ilerlemiş. Ve aynı lütfu dilemiş; sultan da, daima aynı şartları ileri sürüp onun bu dileğini adalet göstererek reddetmemiş.</p>

  <p>Bunun üzerine İki Boynuzlu İskender yerine konan kasap demiş ki:</p>

  <div class="baslik11" id="b62_3">
    <p>Kasabın Anlattığı Öykü</p>
  </div>

  <p>Kahire’de vaktiyle bir adam varmış; ve bu adamın kibarlığı, iyi kişiliği, kanını yeğniliği, yumuşak başlılığı ve Tanrı’dan korkmasıyla iyice ünlenen bir karısı varmış.</p>

  <p>Evinde, leziz yağlarla donanmış iki tombul kazı olan bu kadının, kurnazlıkla gizleyerek büyük bir tutkuyla sevdiği bir de âşığı varmış.</p>

  <p>Ve dolayısıyla, bu âşık bir gün onu gizlice ziyaret etmeye gelmiş ve iki harika kazın önüne çıktığını görmüş; ve birdenbire onları yeme arzusu içini yakmış; ve kadına “Ey falan kişi, bu iki kazı, içini en iyi şekilde doldurarak pişirsen de midemiz bayram etse! Çünkü canım müthiş şekilde kaz eti istiyor!” demiş, kadın da “Bu, gerçekten kolaydır! Ve senin arzularını doyurmak benim için zevktir. Ve başın üzerine yemin ederim ki, ey falan kimse, şimdi kazları boğazlayacak, içlerini doldurarak pişireceğim ve ikisini de sana vereceğim! Sen de onları alır evine götürüp afiyetle yer, yüreğini ferahlatırsın! Ve böylece, kocam olacak alçak pezevenk, onların tadını da kokusunu da alamaz!” diye yanıt vermiş. Adam “Bunu nasıl yapacaksın?” diye sorunca “Öyle bir tarzda davranacağım ki, kafasına bu kazları kesme fikri girecek! Ben de onları pişirip sana vereciğim; çünkü senden değerli hiçbir şey olamaz, ey gözlerimin nuru! Ve böylece bu pezevenk kazların ne tadını, ne kokusunu duyacak!” diye yanıt vermiş. Ve oracıkta karşılıklı olarak birbirlerinin boynuna sarılmışlar. Ve kazları ele geçirmeyi bekleyerek delikanlı yoluna gitmiş. İşte onun durumu böyleymiş!</p>

  <p>Genç kadına gelince, akşam kocası işten dönünce, ona “Gerçekten, ey âdem, bu ada layık olacak şekilde cömertlik göstermek erdeminden yoksun olduğuna göre, insan adını nasıl taşıyorsun? Benim bildiğim, son günlerde bir gün bile, evine kimseyi davet etmedin! Ve hiçbir gün bana ‘Ey karı, bugün eve misafir getireceğim!’ demedin! Kendi kendine de ‘Eğer ben böyle eli sıkılıkla yaşamayı sürdürürsem, herkes sonunda konukseverlik yollarını bilmeyen bir sefil olduğumu söyleyecek’ diye asla düşünmedin!” demiş. Adam da “Ey kadın, benim bu gecikmemi onarmaktan kolay bir şey yok! Yarın, inşallah, sana kuzu eti ve pirinç alırım, sen de öğle ya da akşam yemeği için keyfince nefis bir şeyler hazırlarsın; ben de böylece samimi arkadaşlarımdan birini yemeğe çağırırım!” diye yanıt vermiş. Kadın da “Yo, vallahi, ey âdem! Sözünü ettiğin etten çok, kıyma almanı; böylece dolma içi yapmayı ve bununla, keseceğin iki kazı doldurmayı yeğlerim. Onları kızartırım. Çünkü hiçbir şey içi doldurulmuş ve kızartılmış kazlar kadar lezzetli olamaz! Ve hiçbir şey kazlar kadar konuğunun yanında ev sahibinin yüzünü ağartamaz!” demiş. O da “Başım üzerine, gözüm üzerine! Öyleyse olsun!” diye yanıt vermiş. Ertesi sabah erkenden adam, iki tombul kazı kesmiş ve bir miktar et kıyması, birazcık baharat ve çeşni verecek başka şeyler almaya gitmiş. Ve hepsini eve getirip karısına vermiş; ve “Kaz kızartmasını öğleye hazır etmeye çalış, çünkü o saatte konuklarımı getireceğim!” demiş ve çekip yoluna gitmiş.</p>

  <p>O zaman, kadın, davranarak kazları yolup temizlemiş; ve içlerini harika bir tarzda et kıyması, pirinç, fıstık, badem, üzüm, çamfıstığı, toz halinde baharatla doldurmuş ve tam anlamıyla pişinceye kadar pişirme işini denetlemiş. Ve küçük zenci kızını delikanlı sevgilisini çağırmaya göndermiş; o da hemen koşup gelmiş. Onu kucaklamış; o da kadını kucaklamış, birbirlerinin gönlünü alıp karşılıklı doyum sağladıktan sonra, kadın, iki lezzetli kazı, içi dışı dahil, bütünüyle ona vermiş. O da onları alıp yoluna gitmiş. Ve işte onun durumu kesinlikle böyleymiş...</p>

  <br/>

  <p><i>Anlatısının burasında Şehrazad, sabahın belirdiğini görerek yavaşça susmuş.</i></p>

  <p><i>Ama sekiz yüz elli birinci gece olunca, demiş ki:</i></p>

  <br/>

  <p>... İki lezzetli kazı, içi dışı dahil, bütünüyle ona vermiş. Ve işte onun durumu kesinlikle böyleymiş.</p>

  <p>Genç kadının kocasına gelince, öğleyin tam saatinde, yanında bir dostu olduğu halde, gelmekte kusur etmemiş ve kapıyı çalmış. Kadın ayağa kalkıp onlara kapıyı açmaya gitmiş; onları içeri davet etmiş ve kendilerini içtenlikle karşılamış. Sonra kocasını bir kenara çekip, ona “İki kazın ikisini de bir defada kestik; sense yanında sadece bir adamla çıkıp geldin! Ama benim mutfağıma onur vermek için dört çağrılı daha gelebilirdi! Haydi şimdi git, iki, hatta üç arkadaşını daha çağır, kazları yemek için!” demiş. Adam da, yumuşak başlılıkla karısının kendisine söylediğini yapmak üzere dışarı çıkmış.</p>

  <p>O zaman kadın, çağrılıyı gidip bulmuş ve asık bir suratla onun yanına yaklaşmış ve ona, heyecanla titreyen bir sesle “Yazık sana! Sen çaresiz bir şekilde mahvoldun, vallahi! Kendini böyle başını eğmiş, kesin bir ölüme atacağına göre çoluk çocuğun, ailen yok herhalde?” demiş. Çağrılı da bu sözleri işitince korkunun kendisine hâkim olduğunu ve derinden derine yüreğine çökmüş bulunduğunu hissetmiş. Ve de “Yani ne demek istiyorsun, ey mübarek kadın? Ve evinde beni tehdit eder gibi sözünü ettiğin bu müthiş felaket de neymiş?” diye sormuş. Kadın da “Vallahi! Artık sırrı saklayamayacağım! Bil ki kocam, senin kendisi hakkındaki davranışlarından alabildiğine şikâyet ediyor ve seni husyeleri alınmış haremağası haline getirmek istiyor. Ve bunu izleyerek, artık ölür müsün, kalır mısın bilmem ama; sana Allah acısın!” demiş. Ve “Şimdi de seni hadım ederken yardım etsin diye iki arkadaşını aramaya gitti” diye eklemiş.</p>

  <p>Genç kadının bu açıklamasını duyan çağrılı, hemen ayağa kalkmış ve o anda sokağa fırlamış ve bacaklarını rüzgâra vermiş. Aynı anda, bu kez iki arkadaşını daha getirerek kocası içeri girmiş. Genç kadın da onları “Aman yarabbi, yüreğime inecek! Dertli başım! Kazlar! Kazlar!” demiş, kocası “E, kazlara ne oldu? Allah aşkına sus ve sesini kes ve de söyle bana, kazlar nerede? Nerede kazlar bakayım!” diye sormuş. Kadın “Kazlar dedin, öyle mi? konuğun onu yağmaladı ve pencereden kaçtı, gitti!” demiş. Sonra da “Ve şimdi, avcunu yala, avcunu yala!” diye eklemiş.</p>

  <p>Karısının bu sözlerini duyunca, adam çabucak sokağa koşmuş ve ilk konuğunu tüm gücüyle kaçarken görmüş. Ve ona “Dön, Allah aşkına dön! İkisini birden almayacağım! Birini sana bırakacağım!” diye bağırmış. Yani böylece, ey zamanın şahı, kazın sadece birini kendisinden geri alacağını, ötekini kendisine bırakacağını anlatmak istiyormuş. Ama, onun böyle bağırdığını duyan kaçak, onun taşağının iki yumurtası yerine sadece birini alacağını söylemek istediğini düşünerek “Bir yumurtamı mı alacaksın? Koş öyleyse ardımdan, bakalım yumurtalarımdan birini nasıl alacakmışsın, görelim!” diye bağırarak kaçmasını sürdürmüş.</p>

  <p>Ve işte benim öyküm böyledir, ey muhteşem şah!</p>

  <p>Şah da kasabın bu öyküsünü işitince, neredeyse gülmekten bayılıyormuş. Bunu izleyerek soytarısına doğru dönmüş ve ona “Bu kişinin yumurtalarından birini mi, yoksa ikisini mi alalım?” diye sormuş. Soytarı da “Yumurtalarını ona bırakalım! Çünkü onları almak pek bir şey ifade etmeyecek! Benim istediğim de zaten bu değil!” demiş. Sultan da adama “Çekil gözümün önünden!” demiş.</p>

  <p>Adam da arkadaşlarının arasına katılınca, dördüncü zina işleyen, ileri çıkmış ve aynı koşullarla kendisine de aynı lütfun bağışlanmasını rica etmiş. Sultan da onayını verince, İsrafil Melek yerine sayılmış kişinin ta kendisi olan dördüncü zina işleyici çalgıcıbaşı demiş ki:</p>

  <div class="baslik11" id="b62_4">
    <p>Çalgıcıbaşının Anlattığı Öykü</p>
  </div>

  <p>Anlatırlar ki, Mısır’ın kentlerinden bir kentte, epeyce yaşlanmış bulunan birinin ergenlik çağına ulaşmış, içten pazarlıklı ve sabahtan akşama kadar babasının mirasçısını verimli kılmaktan başka bir şey düşünmeyen tembel bir oğlu varmış. Bu kabadayı gencin babası olan yaşlı adamın evinde, kendisinin gecikmiş yaşına karşın, güzellikten yana harika, on beş yaşında genç bir karısı varmış. Ve oğul, çelikle yumuşak balmumu arasındaki dayanıklılık farkını öğretmek niyetiyle babasının karısının yöresinde dolaşmayı sürdürmekten vazgeçmezmiş. Babası da, oğlunun en kötüsünden haytanın biri olduğunu bildiğinden genç karısını onun girişimlerinden korumak için düşünür dururmuş. En sonunda, kendisi için bu işin en güvenceli çaresinin ilkinin üzerine bir kadın daha alması ve bunları yanyana bulundurarak, bu yoldan birbirlerini gözetmelerini ve oğlunun tuzaklarından karşılıklı olarak birbirlerini uyarmalarını sağlaması olduğunu bulmuş. Ve ilkinden de genç ve güzel bir eş daha seçerek ikincinin yanına getirmiş ve sırayla ikisiyle de düşüp kalkmış.</p>

  <p>Genç haylaz, babasının bulduğu çareyi anlamış olduğundan, kendi kendine “He, vallahi! Şimdi iki ziyafete birden konacağım” demiş. Ama tasarladığını gerçekleştirmesi pek zormuş; çünkü babası, dışarı çıkmak zorunda kaldığı her seferinde, iki genç karısına “Oğlum olan şu haylazın girişimlerinden kendinizi sakının. Çünkü hayatımı sıkıntıya sokan ve şimdiye kadar sizden önce üç karı boşamama neden olan çok sefih biridir. Dikkat edin! Dikkat edin!” der dururmuş. İki genç kadın da “Vallahi, bize karşı en küçük bir harekette bulunup en küçük bir uygunsuz söz söylemeye kalkışacak olursa, suratına pabuçlarımızla vururuz!” diyorlarmış. Yaşlı adam da “Dikkat edin! Dikkat edin!” diyerek ısrar eder dururmuş. Onlar da “Biz yapacağımızı biliriz! Yapacağımızı biliriz biz!” diye yanıt verirlermiş. Haylaz oğlan da, kendi kendine “Vallahi pabuçları yüzüme çarpacaklar mı, görürüz elbet, elbet görürüz!” dermiş.</p>

  <p>Günün birinde, evin buğday azığı tükenmiş bulunmakla, yaşlı adam oğluna “Haydi zahire pazarına gidelim de bir iki çuval buğday alalım!” demiş; ve babası oğlunun önünden yürüyerek evden çıkmışlar. İki kadın da, onların evden çıktıklarını görmek için evin damına çıkmış.</p>

  <p>Yaşlı adam, yolda giderken elinde bulundurmak ya da boynuna asmak âdetinde olduğu pabuçlarını yanına almadığının farkına varmış ve oğluna “Çabucak eve dön de onları al, gel!” demiş. Haylaz oğlan da, bir solukta eve dönmüş ve damda oturmuş olan babasının eşleri iki genç kadını görerek aşağıdan onlara “Babam bir görev vererek beni size gönderdi!” diye bağırmış. Onlar da “Hangi görevi?” diye sormuşlar. Oğlan “Buraya dönüp yukarı çıkarak, ikinize de istediğim kadar sarılıp öpmek görevini!” demiş. Kadınlar “Sen ne söylüyorsun, ey köpek, baban sana asla böyle bir görev vermez, yalan söylüyorsun sen, kötünün kötüsü hayta, domuz!” diye yanıt vermişler. O da “Vallahi yalan söylemiyorum!” demiş; ve “Yalan söylemediğimi de size kanıtlayacağım!” diye eklemiş. Ve olanca sesiyle uzakta olan babasına “Hey baba! Baba, baksana! Sadece tekini mi, yoksa ikisini birden mi?” diye haykırmış. Babası da alabildiğine bağırarak “İkisini de, ey sefih, ikisini de birden! Allah belanı versin senin!” diye yanıt vermiş. Oysa, sultanım efendim, yaşlı adam bu yanıtla onun iki pabucunu birden getirmesini anlatmak istiyormuş; yoksa iki karısını öpüp okşamasını değil! Kocalarının bu yanıtını duyunca, iki genç kadın birbirlerine “Haylaz yalan söylemiyormuş. Öyleyse bırakalım, babasının istediği şeyi bize yapsın!” demiş.</p>

  <p>Ve böylece, sultanım efendim, bu pabuç hilesiyle hayta oğlan, yukarı çıkıp iki sineği ağına düşürmüş ve onlarla birlikte olağanüstü bir çarpışmaya girişmiş. Bunu izleyerek, babasına pabuçlarını götürmüş. İki genç kadın da, o andan başlayarak “Bizimle yat, yat bizimle!” diyerek onunla sarılıp yatmaktan geri durmamışlar. Yaşlı adam da sanki gözleri körmüşçesine hiçbir şeyin farkına varmamış.</p>

  <p>Ve işte benim öyküm de böyledir, ey muhteşem sultanım!</p>

  <p>Şah, çalgıcıbaşının bu öyküsünü işitince, keyfinin sınırına ulaşmış ve ona taşaklarını tümüyle bağışlamış. Sonra da dört zina işleyiciye “İlkin aldatmış olduğunuz benim sadık hizmetkârımın elini öpün ve ondan af dileyin!” diyerek oradan ayrılmalarına izin vermiş. Onlar da işitip itaat ettikleri yanıtını vermişler ve soytarıyla barışmışlar ve o zamandan sonra onunla en iyi koşullarda yaşamışlar. O da öylece yaşamış.</p>

  <br/>

  <p><i>“Ama, kadınların ihaneti üzerine öyküler bitip tükenmez olduğundan, ben sana</i> Ali Baba ve Kırk Haramiler Öyküsü<i>’nü anlatmayı yeğlerim!” diyerek Şehrazad sözünü sürdürmüş.</i></p>
</body>
</html>